<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/22-23-mlrd-lv-godishno-se-vartyat-v-sivata-ikonomika.html"/>
    <meta property="og:site_name" content="News.bg"/>
    <meta property="article:published_time" content="2019-12-09T08:49:03+00:00"/>
    <meta property="og:title" content="22 - 23 млрд. лв. годишно се въртят в сивата икономика"/>
    <meta property="og:description" content="КНСБ: Сивото убива"/>
  </head>
  <body>
    <article>
      <h1>22 - 23 млрд. лв. годишно се въртят в сивата икономика</h1>
      <address><time datetime="2019-12-09T08:49:03+00:00">09 Dec 2019, 08:49</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p><b>През последните 10 години икономиката на сиво намалява, но все още е над 20%. </b>Н<b>а сиво, без яснота откъде и как идват и къде отиват, се въртят повече от 22 - 23 млрд. лв. всяка година.</b></p>
      <p>Toва обяви президентът на КНСБ Пламен Димитров на заключителния форум, посветен на проекта "Активно гражданско участие за превенция и ограничаване на недекларираната заетост в България".</p>
      <p>Заради сивата икономика са възможни и редица изкривявания в обществено-политическия живот. <b>"Ако някой се опитва да купува гласове за изборите, не го прави от партийната субсидия"</b>, убеден и синдикалният лидер.</p>
      <p>За да има сиви плащания към работниците, недекларирани и неустановени отношения, трябва да има сиви обороти.</p>
      <p>Най-важният показател и индикатор за това как КНСБ се справят с борбата със сивата икономика е<b> индексът "Икономика на светло".</b></p>
      <p>Сивата икономика влачи със себе си много ефекти, защото <b>сивото убива лоялната конкуренция,</b> но и сивото убива правата на хората и всичко, което е свързано с техните трудови права, предупреди Пламен Димитров.</p>
      <p><b><a href="https://news.bg/finance/sivite-avtoservizi-ubivat-skochiha-ot-knsb.html">Над 80% от автосервизната дейност е на сиво</a></b>, а това води след себе си и редица рискове на водачите и участниците в движението.</p>
      <p>Затова от КНСБ настояват за законодателни промени в Кодекса на труда, Кодекса на социалното осигуряване и Закона за обществените поръчки, с които да се даде правна гаранция за ограничаване, намаляване и напълно премахване на практиките на недекларираната заетост.</p>
      <p>"Имаме много възможности и нашето законодателство трябва да отговори в подзаконовите си документи", настоя Пламен Димитров и посочи, че<b> в областта на строителството, земеделието и търговията се предлагат поне 20 мерки за промени в борбата със сивата икономика.</b></p>
      <p>В заключение от КНСБ настояха още за промени в Наказателния кодекс, с което <b>да се криминализира неплащането на осигурителните вноски.</b></p>
    </article>
  </body>
</html>