<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/renzi-avvisa-il-governo-se-ci-sono-liti-continue-e-meglio-tornare-al-voto-noi-siamo-pronti/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T08:52:43+00:00"/>
    <meta property="og:title" content="Renzi avvisa il governo: “Se ci sono liti continue è meglio tornare al voto. Noi siamo pronti”"/>
    <meta property="og:description" content="Secondo un retroscena riportato dal 'Corriere della Sera' Matteo Renzi avrebbe messo ancora in guardia il governo: 'Se si tratta di stare insieme per litigare da mane a sera, allora meglio il voto. Io non lo voglio, però quello che dovevo fare l'ho fatto. Ho bloccato l'aumento dell'Iva e i microbalzelli, perciò se ci costringono siamo pronti'."/>
  </head>
  <body>
    <article>
      <h1>Renzi avvisa il governo: “Se ci sono liti continue è meglio tornare al voto. Noi siamo pronti”</h1>
      <h2>Secondo un retroscena riportato dal ‘Corriere della Sera’ Matteo Renzi avrebbe messo ancora in guardia il governo: “Se si tratta di stare insieme per litigare da mane a sera, allora meglio il voto. Io non lo voglio, però quello che dovevo fare l’ho fatto. Ho bloccato l’aumento dell’Iva e i microbalzelli, perciò se ci costringono siamo pronti”.</h2>
      <address><time datetime="2019-12-09T08:52:43+00:00">09 Dec 2019, 08:52</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Basta con le liti all'interno della maggioranza, altrimenti si va al voto. Secondo un retroscena del ‘Corriere della Sera', <b>il leader di Italia viva</b> <b>Matteo Renzi</b> avrebbe messo ancora in guardia a maggioranza: <i>"Non è affatto detto</i> – avrebbe detto parlando con i suoi – <i>che il governo regga. Siamo arrivati al punto che volevano aumentare le tasse per fare un dispetto a me. Pazzesco. E poi se si tratta di stare insieme per litigare da mane a sera, allora meglio il voto. Io non lo voglio, però quello che dovevo fare l'ho fatto. Ho bloccato l'aumento dell'Iva e i microbalzelli, perciò se ci costringono siamo pronti. Il governo deve aver chiaro che se vuole andare avanti ha bisogno di una svolta vera sennò non si va veramente da nessuna parte".</i></p>
      <p>A proposito della<b> legge elettorale</b>, su cui la maggioranza ha raggiunto un accordo pochi giorni fa, convergendo sul sistema proporzionale, Renzi ha affermato che <i>"La situazione della legge elettorale è semplice, è quella del governo che è complicata"</i>. È convinto che alla fine un'intesa elettorale per una revisione del Rosatellum si possa raggiungere. Il leader di Italia viva ed ex premier ha fatto il punto:<i> "Franceschini vuole il proporzionale, cioè un sistema in cui si tolgono i collegi del Rosatellum, mentre si manterrebbe la stessa soglia di sbarramento del 3%. O al massimo la si porterebbe al 4%. E io lo capisco. Ritiene che così ogni partito possa andare per conto proprio".</i> A questa opzione sarebbe favorevole.</p>
      <p><i>"Noi preferivamo il vero maggioritario, ma senza il monocameralismo non ha senso ora. La vicenda giudiziaria ha bloccato la nostra espansione, ma io ritengo di avere uno zoccolo duro del 5 per cento. Perciò a noi va bene"</i>. All'ex premier non va più bene il Rosatellum: <i>"Lo vuole un pezzo del Pd</i> <i>perché così spera di fare alleanze. Ma si sbagliano. Io non mi voglio alleare con il Partito democratico e con le Sardine, che ora sottraggono voti al Pd, converrebbe andare da soli".</i></p>
      <p><i>"Certo una soluzione del genere appare come uno schiaffo a Salvini, ma io credo che alla fine la potrebbe accettare se lo mandano al voto. Lui, Berlusconi e Meloni si presentano al voto ognuno per conto proprio e uniscono le loro forze dopo"</i>. <a href="https://www.fanpage.it/politica/legge-elettorale-salvini-apre-al-proporzionale-limportante-e-che-chi-vince-poi-possa-governare/">Salvini in un'intervista pubblicata oggi sul ‘Corriere della Sera' </a>ha detto infatti di essere <b>disposto a votare un sistema proporzionale</b>, pur di non paralizzare il Paese.</p>
      <p>Per l'ex premier, <i>"il proporzionale è il sistema più probabile, questo è un dato di fatto".</i> E <i>"con il proporzionale sarebbe più facile andare alle elezioni, e dopo ci sarebbe un'altissima possibilità di non eleggere un presidente della Repubblica sovranista, perché la Lega non avrebbe il 70% del Parlamento".</i></p>
    </article>
  </body>
</html>