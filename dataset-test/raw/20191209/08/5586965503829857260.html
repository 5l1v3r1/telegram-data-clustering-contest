<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/magazin/cel-mai-longeviv-actor-din-lume-kirk-douglas-implineste-103-ani-cum-se-va-aniversa-foto-18659728"/>
    <meta property="og:site_name" content="Gândul"/>
    <meta property="article:published_time" content="2019-12-09T08:17:44+00:00"/>
    <meta property="og:title" content="Cel mai longeviv actor din lume, Kirk Douglas, împlineşte 103 ani: Cum se va aniversa - FOTO"/>
    <meta property="og:description" content="Mai mule detalii pe Gândul.info"/>
  </head>
  <body>
    <article>
      <h1>Cel mai longeviv actor din lume, Kirk Douglas, împlineşte 103 ani: Cum se va aniversa - FOTO</h1>
      <h2>Legendarul artist american Kirk Douglas, unul dintre starurile cele mai populare şi mai influente în cinematografie în anii 1950 - 1960, a împlinit, luni, 103 ani, fiind cel mai longeviv actor din istorie. Michael Douglas, fiul actorului, a dezvăluit că acesta îşi doreşte o aniversare discretă.</h2>
      <address><time datetime="2019-12-09T08:17:44+00:00">09 Dec 2019, 08:17</time> by <a rel="author" href="https://www.gandul.info/autor/ana-obretin" target="_blank">Ana Obretin</a></address>
      <p>Invitat în urmă cu două săptămâni în emisiunea „Jimmy Kimmel Live”, de pe postul ABC, actorul Michael Douglas a vorbit despre cum sunt aniversările unei persoane care a depăşit vârsta de 100 de ani şi despre faptul că tatăl său nu îşi doreşte nimic altceva decât o cină cu familia.</p>
      <p>„M-a implorat, cu lacrimi în ochi. Hai să luăm cina în familie. Adu copiii”, a spus Kirk Douglas, potrivit fiului acestuia, un alt star al Hollywood-ului.</p>
      <p>Michael Douglas a mai povestit că i-a organizat tatălui său nişte petreceri grandioase începând cu cea de-a 100-a aniversare, dar că veteranul actor speră ca anul acesta să nu se mai întâmple acest lucru, potrivit Fox News.</p>
      <figure>
        <embed-post data-src="https://www.instagram.com/p/B5FnVYEhYvg" data-service="Instagram"/>
      </figure>
      <p>Anul trecut, Kirk Douglas - pe numele real Yssur Danielovitch - a stabilit, la 102 ani, un nou record de longevitate pentru un actor. Actorul Bob Hope deţinea anterior recordul de longevitate, însă acesta a murit în 2003, la aproape două luni după ce împlinise 100 de ani. În ceea ce priveşte actriţele, Luise Rainer, recompensată cu două premii Oscar, a trăit 104 ani, până în decembrie 2014, în timp ce starul filmului „Pe aripile vântului” Olivia de Havilland este încă în viaţă, la 103 ani.</p>
      <p>Născut pe 9 decembrie 1916, în localitatea Amsterdam din statul american New York, Kirk Douglas a jucat în primul său film în 1946 - un noir clasic intitulat „Dragoste ciudată/ The Strange Love of Martha Ivers”.</p>
      <p>S-a remarcat apoi în filme precum „Gunfight at the O.K. Coral”, „Călăreţul singuratic/ Lonely Are the Brave” şi „Umbra unui uriaş/ Cast a Giant Shadow”.</p>
      <p>Pe parcursul carierei sale prestigioase, Kirk Douglas a primit trei nominalizări la premiile Oscar, pentru rolurile interpretate în filmele „Van Gogh/ Lust for Life”, „Urâtul şi frumosul/ The Bad and the Beautiful” şi „Champion”.</p>
      <p>Deşi nu a câştigat niciodată Oscarul pentru interpretare, a primit din partea Academiei de film americane un premiu onorific, care i-a fost înmânat de Steven Spielberg în 1996.</p>
      <p>Ultimul rol pe marele ecran a fost cel din „Illusion” (2004), cu Bryan Cranston, regizat de Michael A. Goorjian.</p>
      <p>Kirk Douglas este şi scriitor, având la activ mai multe romane şi volume de memorii.</p>
      <figure>
        <embed-post data-src="https://www.instagram.com/p/B2WkYFhBRZf" data-service="Instagram"/>
      </figure>
      <related>
        <h4>Citeşte şi</h4>
        <a href="https://www.gandul.info/magazin/gestul-incredibil-al-unui-barbat-fata-de-o-jurnalista-in-timpul-unei-transmisiuni-live-m-am-simtit-violata-si-batjocorita-video-18659723?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>