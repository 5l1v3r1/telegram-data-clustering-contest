<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/da-emerson-palmieri-a-paredes-il-punto-sul-mercato-in-entrata-63021"/>
    <meta property="og:site_name" content="il BiancoNero"/>
    <meta property="article:published_time" content="2019-12-09T08:30:00+00:00"/>
    <meta property="og:title" content="Da Emerson Palmieri a Paredes: il punto sul mercato in entrata"/>
    <meta property="og:description" content="La sconfitta con la Lazio come campanello d'allarme. Paratici ha detto che difficilmente la Juventus farà qualcosa sul mercato in entrata per gennaio. Siamo sicuri? Sulle fasce la coperta è"/>
  </head>
  <body>
    <article>
      <h1>Da Emerson Palmieri a Paredes: il punto sul mercato in entrata</h1>
      <address><time datetime="2019-12-09T08:30:00+00:00">09 Dec 2019, 08:30</time> by <a rel="author">Francesco Guerrieri</a></address>
      <p>La sconfitta con la Lazio come campanello d'allarme. Paratici ha detto che difficilmente la Juventus farà qualcosa sul mercato in entrata per gennaio. Siamo sicuri? <b>Sulle fasce la coperta è troppo corta e l'adattamento di Cuadrado a terzino è una dimostrazione lampante; qualcosa servirà anche a centrocampo dove è bastato un infortunio di Bentancur per far accendere l'allarme</b>: Rabiot non ingrana, Emre Can è in uscita. Ecco perché qualche volto nuovo potrebbe vedersi già tra poco più di un mese dalle parti della Continassa.</p>
      <p><b>DIFESA </b>- Servono uno o due terzini. A destra, in particolare. Una delle ultime idee è quella che porta ad <b>Alessandro Florenzi</b>, che non è mai stato lontano dalla Roma quanto in questo periodo: qualche incomprensione con la società e il posto da titolare ormai perso potrebbero spingere il giocatore a lasciare i giallorossi per trovare più continuità in vista dell'Europeo. Al Chelsea c'è quell'<b>Emerson Palmieri</b> che già conosce la Serie A (ex Palermo e Roma) e che Sarri ha avuto proprio a Londra. La Juve ci aveva già provato già in passato, i Blues stanno lavorando per il rinnovo dell'italo-brasiliano ma i bianconeri continuano il pressing. Occhi puntati in Francia, dove i bianconeri sono interessati a <b>Thomas Meunier</b> in scadenza di contratto col Psg: a Leonardo piace Mattia De Sciglio e ha proposto lo scambio di esterni a Partici. Offerta respinta al mittente perché il belga può arrivare a zero a fine stagione. Ma è un giocatore che piace e potrebbe tornare di moda anche per il mercato invernale. L'alternativa a Meunier da mettere sul piatto per De Sciglio, è <b>Layvin Kurzawa</b>, in uscita dal club francese ma non interessa ai bianconeri. Un'altra ipotesi è il rientro di <b>Luca Pellegrini</b> dal prestito al Cagliari.</p>
      <p><b>CENTROCAMPO </b>- "Mi dovrò inventare qualcosa". Onesto Sarri, che dopo la partita con la Lazio ha iniziato a contare gli indisponibili a centrocampo. Cuadrado, Ramsey e Bernardeschi: sono loro i tre possibili esperimento dell'allenatore bianconero, che fino alla riapertura del mercato si deve adattare con i giocatori che ha. Poi, potrebbe avere qualche rinforzo lì in mezzo. <b>Ivan Rakitic </b>per esempio, in uscita dal Barcellona dove non sta trovando spazio. Paratici ha detto che non interessa, ma nelle scorse settimane è stata messa in piedi una possibilità di scambio con Emre Can. L'altro nome caldo è quello di <b>Sando Tonali</b>, il classe 2000 del Brescia sul quale c'è mezza Europa. La Juve vuole anticipare tutti, per la società è già pronto al salto in una big e stanno pensando di portarlo a Torino a gennaio. Riflettori accesi ancora sul Psg, perché in Francia gioca <b>Leandro Paredes</b>, centrocampista argentino ex Roma che piace ai dirigenti bianconeri e potrebbe lasciare il club francese. La Juve osserva, studia e lavora dietro le quinte, il mercato è alle porte.</p>
    </article>
  </body>
</html>