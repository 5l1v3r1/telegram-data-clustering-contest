<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/608705"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T08:20:00+00:00"/>
    <meta property="og:title" content="สยอง!พบชิ้นส่วนทารกถูกหั่นทิ้งใกล้โรงเรียนในเมืองขอนแก่น"/>
    <meta property="og:description" content="สุดสยอง! ชาวบ้านพบชิ้นส่วนทารกถูกหั่นทิ้งข้างทางปากทางเข้าโรงเรียนใน อ.เมืองขอนแก่น เจ้าหน้าที่เร่งตรวจพิสูจน์หาเบาะแสหาตัวคนเกี่ยวข้อง"/>
  </head>
  <body>
    <article>
      <h1>สยอง!พบชิ้นส่วนทารกถูกหั่นทิ้งใกล้โรงเรียนในเมืองขอนแก่น</h1>
      <address><time datetime="2019-12-09T08:20:00+00:00">09 Dec 2019, 08:20</time> by <a rel="author">PostToday</a></address>
      <p>สุดสยอง! ชาวบ้านพบชิ้นส่วนทารกถูกหั่นทิ้งข้างทางปากทางเข้าโรงเรียนใน อ.เมืองขอนแก่น เจ้าหน้าที่เร่งตรวจพิสูจน์หาเบาะแสหาตัวคนเกี่ยวข้อง</p>
      <p>เมื่อวันที่ 9 ธ.ค.62 เวลาประมาณ 00.10 น. ร.ต.อ.สมัย จันทร์บัวลา รอง สว.(สอบสวน) สภ.เมืองขอนแก่น ได้รับแจ้งจากศูนย์วิทยุ "แก่นนคร191" สภ.เมืองขอนแก่นว่าพบศพชิ้นส่วนเด็กทารกอยู่ในพงหญ้าขอให้มาตรวจสอบ หลังรับแจ้งจึงเข้าตรวจสอบที่เกิดเหตุพร้อม พ.ต.อ.สุทธิพงศ์ เป็กทอง รอง ผบก.ภ.จว.ขอนแก่น,พ.ต.อ.ภาคภูมิ พิศมัย ผกก.สภ.เมืองขอนแก่น รวมทั้งประสานเจ้าหน้าที่พิสูจน์หลักฐาน 4 และแพทย์นิติเวช รพ.ศรีนครินทร์</p>
      <p>ที่เกิดเหตุอยู่บริเวณปากทางเข้าโรงเรียนแห่งหนึ่งใน ต.เมืองเก่า อ.เมือง จ.ขอนแก่น เจ้าหน้าที่พบชิ้นส่วนขาด้านขวาของเด็กทารก ลักษณะถูกตัดด้วยของมีคม ห่างไปประมาณ 500 เมตรจากจุดที่พบชิ้นส่วนขา พบชิ้นส่วนศีรษะ แขนทั้ง 2 ข้าง และบริเวณช่วงอก อยู่ในห่อผ้าสีเขียว ซุกอยู่ในถุงพลาสติก คาดว่าถูกทิ้งมาไม่เกิน 7 ชั่วโมง ซึ่งจากการตรวจสอบเบื้องต้นยังไม่ทราบเพศของศพเด็กทารก</p>
      <p>ชาวบ้านที่พบศพ ระบุว่า ขณะเดินทางมาที่ทุ่งนา ซึ่งอยู่ห่างจากถนนในจุดที่พบชิ้นส่วนศพทารกประมาณ 1 กม. พบเห็นสุนัขหลายตัวกำลังรุมกัดบางอย่างอยู่ จึงเข้าไปดูก็พบว่าเป็นชิ้นส่วนขาของทารก จึงได้โทรศัพท์แจ้งตำรวจมาตรวจสอบ</p>
      <p>พ.ต.อ.ภาคภูมิ พิศมัย ผกก.สภ.เมืองขอนแก่น กล่าวว่า เจ้าหน้าที่ตำรวจได้ลงพื้นที่เก็บข้อมูลพยานหลักฐานต่างๆแล้ว เพื่อจะได้ทราบแน่ชัดว่าชิ้นส่วนทารกที่พบนั้น ถูกฆ่าหั่นศพจริงหรือไม่ และศพดังกล่าวเป็นศพของบุตรหลานใคร รวมถึงได้ให้เจ้าหน้าที่ชุดสืบสวนลงพื้นที่หาเบาะแสต่างๆ เพื่อจะได้ข้อมูลว่ามีเด็กหรือลูกหลานใครหายไปบ้าง รวมถึงต้องสืบสวนหาตัวผู้ที่เกี่ยวข้องกับเหตุการณ์ การเสียชีวิตของทารกรายดังกล่าวมาสอบสวนและดำเนินคดีตามกฎหมาย</p>
      <p>อย่างไรก็ตามเจ้าหน้าที่ยังไม่สามารถระบุเพศได้ว่าเป็นเพศไหน โดยต้องรอผลการตรวจพิสูจน์จากแพทย์นิติเวชอีกครั้ง เพื่อที่จะทราบสาเหตุของการเสียชีวิตที่แท้จริงต่อไป</p>
    </article>
  </body>
</html>