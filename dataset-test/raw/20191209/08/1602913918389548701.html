<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/incepe-lupta-pentru-conducerea-psd-gabriela-firea-se-gandeste-sa-candideze-pentru-sefia-partidului-18659724"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T08:25:00+00:00"/>
    <meta property="og:title" content="Începe lupta pentru conducerea PSD: Gabriela Firea se gândeşte să candideze pentru şefia partidului"/>
    <meta property="og:description" content="Gabriela Firea a anunţat că nu ar exclude o candidatură pentru funcţia de preşedinte executiv al PSD, la Congresul partidului. Primarul general al Capitalei a adăugat că va candida momentan pentru şefia PSD Bucureşti şi l-ar putea susţine la conducerea PSD pe Marcel Ciolacu."/>
  </head>
  <body>
    <article>
      <h1>Începe lupta pentru conducerea PSD: Gabriela Firea se gândeşte să candideze pentru şefia partidului</h1>
      <address><time datetime="2019-12-09T08:25:00+00:00">09 Dec 2019, 08:25</time> by <a rel="author">Teodor Bobei, Mediafax</a></address>
      <p>Gabriela Firea a anunţat că nu ar exclude o candidatură pentru funcţia de preşedinte executiv al PSD, la Congresul partidului. Primarul general al Capitalei a adăugat că va candida momentan pentru şefia PSD Bucureşti şi l-ar putea susţine la conducerea PSD pe Marcel Ciolacu.</p>
      <p>Va avea loc şi o conferinţă de alegeri la Bucureşti, pentru că sunteţi interimar preşedinte acolo.</p>
      <p>„În această perioadă sunt alegeri la sectoare şi vom programa şi pentru Bucureşti”, a afirmat Gabriela Firea, înaintea şedinţei conducerii colective interimare a PSD, luni, la sediul din Kiseleff.</p>
      <p>Chestionată dacă va candida pentru şefia PSD Bucureşti, Gabriela Firea a răspuns: „Cu siguranţă”.</p>
      <p>De asemenea, Firea a reiterat că nu va candida la Congres pentru funcţia de preşedinte al formaţiunii, însă nu exclude o candidatură pentru poziţia de preşedinte executiv.</p>
      <p>„Pentru funcţia de preşedinte nu. Am anunţat. Discutăm (despre o candidatură pentru funcţia de preşedinte executiv al PSD - n.r.). Dacă cei care candidează la funcţia de preşedinte discută cu mine şi mă consideră o persoană potrivită pentru a fi într-o conducere colectivă, nu am de ce să spun nu”, a explicat Firea.</p>
      <p>Întrebată cine ar trebui să o considere persoana potrivită să facă parte din conducerea PSD, primarul general al Capitalei a replicat: „Cei care vor candida. Principalii. Cu singuranţă (vreau să fac echipă cu preşedintele – n.r.). Nu mi se pare ca numărul doi să fie în contradicţie cu numărul unu”.</p>
      <p>Totodată, chestionată dacă îl vede potrivit pe Marcel Ciolacu la şefia PSD, nu doar interimar, Firea a precizat: „De ce nu?”.</p>
      <p>Conducerea interimară colectivă a PSD s-a reunit, luni, la sediul partidului din Kiseleff, pe ordinea de zi fiind mai multe teme, precum strategia partidului privind pensiile speciale, alegerile anticipate şi organizarea Congresului formaţiunii din 29 februarie.</p>
      <p>PSD ar depune o moţiune de cenzură în Parlament dacă Guvernul Orban îşi asumă răspunderea pe Legea bugetului de stat pe anul 2020 sau pe alegerea primarilor în două tururi de scrutin.</p>
    </article>
  </body>
</html>