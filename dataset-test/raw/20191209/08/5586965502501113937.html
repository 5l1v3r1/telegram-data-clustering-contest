<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/consiliul-elevilor-cere-guvernului-ca-bursele-scolarilor-sa-fie-de-cel-putin-30-din-salariul-minim-18659775"/>
    <meta property="og:site_name" content="Gândul"/>
    <meta property="article:published_time" content="2019-12-09T08:39:33+00:00"/>
    <meta property="og:title" content="Consiliul Elevilor cere Guvernului ca bursele şcolarilor să fie de cel puţin 30% din salariul minim"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Consiliul Elevilor cere Guvernului ca bursele şcolarilor să fie de cel puţin 30% din salariul minim</h1>
      <h2>Consiliul Naţional al Elevilor (CNE) cere Guvernului României să reglementeze cuantumul minim de acordare a burselor, iar acesta să fie plafonat la cel puţin 30% din salariul minim, CNE solicitând ca această finanţare să fie impusă autorităţilor publice locale, anual, prin Hotărâre de Guvern.</h2>
      <address><time datetime="2019-12-09T08:39:33+00:00">09 Dec 2019, 08:39</time> by <a rel="author" href="https://www.gandul.info/autor/otilia-ciocan-serescu" target="_blank">Otilia Ciocan Serescu</a></address>
      <p>Conform CNE, bursa socială lunară a unui elev ar trebui să fie 30% din salariul minim net pe economie, bursa de studiu ar trebui plafonată la 32,5%, bursa de merit, la 35%, iar bursa de performanţă, la 37,5% din salariul minim net pe economie.</p>
      <p>Solicitarea elevilor a fost transmisă guvernanţilor printr-o scrisoare deschisă, ce a fost semnată atât de CNE, dar şi de Uniunea Liceenilor Maghiari din România (MAKOSZ), Salvaţi Copiii, Alianţa Naţională a Organizaţiilor Studenţeşti din România (ANOSR), Consiliul Tineretului din România (CTR), Fundaţia pentru Dezvoltarea Societăţii Civile (FDSC), Consiliul Tinerilor Instituţionalizaţi (CTI), Federaţia organizaţiilor neguvernamentale pentru Copil (FONPC), World Vision Romania, Asociaţia Studenţilor Romi din Bucureşti Terni Godi, Funky Citizens, Declic România.</p>
      <p>Prin această iniţiativă, CNE cere aprobarea unei Hotărâri de Guvern care să reglementeze cuantumul minim de acordare a burselor, precum şi includerea finanţării corespunzătoare pentru îndeplinirea acestui deziderat în bugetul de stat proiectat pentru anul 2020.</p>
      <p>„Credem cu tărie că această Hotărâre de Guvern este importantă în vederea garantării echităţii în sistemul de acordare a burselor în România, legea impunând această datorie a guvernanţilor, prin prevederile Legii nr. 38/2019. Demersurile Consiliului Naţional al Elevilor s-au orientat către superficialitatea cu care sunt tratate bursele şcolare de către autorităţi încă de la începutul anului 2017. Ce se presupunea a fi o intervenţie simplă în sensul reglementării nu doar a obligativităţii, dar şi a unei sume minime pentru acordarea burselor, s-a dovedit a fi o luptă împotriva persoanelor aflate la cârma sistemului educaţional”, arată Consiliul Elevilor în scrisoarea deschisă.</p>
      <p>Potrivit sursei citate, elevii înfruntă zilnic probleme cauzate de „lipsa echităţii din sistem”. În acest context, Consiliul Naţional al Elevilor consideră prioritar ca, pentru a evita cazurile în care bursele sunt oferite în cuantumuri mult prea mici, chiar şi în cazul burselor sociale, unde cuantumurile nu reflectă nevoile de subzistenţă (burse de 8 lei pe lună, în localităţi din judeţul Arad), cuantumul minim să fie impus autorităţilor publice locale, anual, prin Hotărâre de Guvern.</p>
      <p>„Această măsură ar contribui la impunerea echităţii în sistemul de educaţie, dar şi la diminuarea diferenţelor drastice în ceea ce priveşte situaţia acordării burselor în mediul rural comparativ cu mediul urban, de exemplu. Proiectul propus de către Consiliul Naţional al Elevilor în 2017 prevedea că nevoile financiare ale elevilor nu sunt constante, ci depind direct proporţional de situaţia economică a ţării”, menţionează CNE în scrisoarea deschisă adresată Guvernului.</p>
      <related>
        <h4>Citeşte şi</h4>
        <a href="https://www.gandul.info/stiri/cutremur-cu-magnitudinea-de-4-8-grade-produs-luni-in-florenta-18659769?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/omul-care-l-a-impuscat-pe-ceausescu-regret-dar-nu-inseamna-ca-nu-as-face-acelasi-lucru-video-18659755?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/in-atentia-soferilor-toate-masinile-vor-trebui-sa-aiba-aceste-functii-18659671?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>