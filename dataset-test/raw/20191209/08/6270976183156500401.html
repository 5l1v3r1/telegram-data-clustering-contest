<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/12/09/putin-bude-dotrymuvatysya-na-peregovorah-v-paryzhi-zhorstkoyi-pozytsiyi/"/>
    <meta property="og:site_name" content="Рубрика"/>
    <meta property="article:published_time" content="2019-12-09T08:14:38+00:00"/>
    <meta property="og:title" content="Путін буде дотримуватися на переговорах в Парижі жорсткої позиції"/>
    <meta property="og:description" content="Президент Росії Володимир Путін має намір на зустрічі в “нормандському форматі” 9 грудня жорстко дотримуватися попередніх позицій і домагатися виконання минулих домовленостей щодо Донбасу. Про це пише “Коммерсант” із посиланням на джерела. “Джерело “Ъ” у російських держструктурах, яке бере участь в переговорах із Україною щодо врегулювання конфлікту в Донбасі і займається підготовкою до саміту, сказав, […]"/>
  </head>
  <body>
    <article>
      <h1>Путін буде дотримуватися на переговорах в Парижі жорсткої позиції</h1>
      <address><time datetime="2019-12-09T08:14:38+00:00">09 Dec 2019, 08:14</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/putin-860x580-c-1.jpg"/>
      </figure>
      <p>
        <b>
          <b>Президент Росії Володимир Путін має намір на зустрічі в “нормандському форматі” 9 грудня жорстко дотримуватися попередніх позицій і домагатися виконання минулих домовленостей щодо Донбасу.</b>
        </b>
      </p>
      <p>Про це пише <a href="https://www.kommersant.ru/doc/4187457?from=main_1">“Коммерсант”</a> із посиланням на джерела.</p>
      <p>“Джерело “Ъ” у російських держструктурах, яке бере участь в переговорах із Україною щодо врегулювання конфлікту в Донбасі і займається підготовкою до саміту, сказав, що позиція Москви з приводу послідовності виконання мінських угод – жорстка.</p>
      <p>“Для них (української сторони) ця зустріч – політичний акт, а для нас – робоча. Якщо в угодах написано, що вибори повинні бути достроковими, значить, їх не можна поєднати з черговими. Ніхто не буде нічого переглядати”.</p>
      <p>Співрозмовник російської газети впевнений, що намір Києва переглянути, відредагувати чи якось адаптувати мінські угоди, як висловився міністр закордонних справ України Вадим Пристайко, також не буде реалізовано.</p>
      <p>За словами співрозмовника видання, Париж і Берлін не раз говорили про те, що їм немає альтернативи.</p>
      <p>Видання також цитує так звану “голову МЗС ДНР” Наталію Ніконорову: “Є очікування, що Зеленському три гаранта виконання угод пояснять, що вони не підлягають ревізії. Що не можна поміняти їхню логіку, суть, черговість пунктів “Комплексу заходів із виконання мінських угод”.</p>
      <p>Ніконорова зазначила, що угоди “схвалені Радою Безпеки ООН, а лідери, з якими Зеленський зустрінеться, – гаранти”. Вона наполягає, що всі пункти “Комплексу заходів …” пов’язані між собою – і “пункти, що стосуються питань безпеки, повинні корелювати з політичними питаннями”.</p>
      <related>
        <h4>Читайте також</h4>
        <a href="https://rubryka.com/2019/12/09/shho-kazhut-eksperty-pro-zustrich-glav-derzhav-normandskoyi-chetvirky/"/>
      </related>
    </article>
  </body>
</html>