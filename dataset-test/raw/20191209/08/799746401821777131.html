<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104002/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T08:41:13+00:00"/>
    <meta property="og:title" content="До Путіна й Зеленського можуть приєднатися представник &quot;Нафтогазу&quot; й міністр"/>
    <meta property="og:description" content="У двосторонній зустрічі лідерів України й РФ у Парижі можуть взяти участь голова Міністерства енергетики України Олексій Оржель і виконавчий директор “Нафтогазу” Юрій Вітренко."/>
  </head>
  <body>
    <article>
      <h1>До Путіна й Зеленського можуть приєднатися представник "Нафтогазу" й міністр</h1>
      <address>
        <time datetime="2019-12-09T08:41:13+00:00">09 Dec 2019, 08:41</time>
      </address>
      <p>У двосторонній зустрічі лідерів України й РФ у Парижі можуть взяти участь голова Міністерства енергетики України Олексій Оржель і виконавчий директор "Нафтогазу" Юрій Вітренко.</p>
      <p>Про це заявив заступник голови Офісу президента Кирило Тимошенко, повідомляє "Європейська правда" з посиланням на пресслужбу ОПУ.</p>
      <p>За його словами, під час перемовин можливе обговорення газового питання. </p>
      <p>"Стосовно делегації, знаю, що є питання щодо газу і так далі. У складі делегації є пан Оржель і пан Вітренко. За потреби вони братимуть участь в обговоренні питань газу та інших питань, які їх стосуються", - сказав він.</p>
      <p>Раніше стало відомо, що участь у зустрічі лідерів візьмуть глава "Газпрому" Алексєй Міллер і міністр енергетики РФ Александр Новак.</p>
      <p>Помічник президента РФ Юрій Ушаков <b><a href="https://www.eurointegration.com.ua/news/2019/12/9/7104000/">повідомив</a></b>, що лідери обговорять реалізацію мінських домовленостей, але не уточнив, чи буде розглядатися газове питання.</p>
      <p>До складу делегації Росії, яка 9 грудня вирушила до Парижа, увійшов також помічник президента Владислав Сурков, пише <a href="https://www.rbc.ru/">РБК</a>.</p>
      <p>Як стало відомо "Європейській правді" з джерел, поінформованих про графік президентів, "нормандським переговорам" <b><a href="https://www.eurointegration.com.ua/news/2019/12/9/7103997/">передуватиме низка двосторонніх зустрічей</a></b>, зокрема Володимир Зеленський говоритиме тет-а-тет із Еммануелем Макроном і Ангелою Меркель.</p>
      <p>У той самий час заплановані також двосторонні переговори Путіна з канцлером Німеччини і президентом Франції тощо. Після завершення всіх цих двосторонніх переговорів лідери підуть на спільну зустріч "нормандської четвірки".</p>
      <p>Однак вже після зустрічі "четвірки" та після спільної пресконференції Меркель, Макрона, Зеленського та Путіна мають відбутися окремі переговори президентів України та Росії. </p>
      <p>Те, що ця зустріч не буде поєднана із чотиристороннім нормандським форматом, дозволяє припустити, що буде йтися про питання, не пов’язані із виконанням Мінських домовленостей. Раніше публічно називали одне таке питання – газові переговори. Українська сторона неодноразово визнавала, що у разі ініціативи з боку РФ буде готова обговорити газове питання на зустрічі в Парижі.</p>
      <p>Як повідомлялося, раніше в офісі президента виклали детальний опис позиції України щодо врегулювання на Донбасі. Читайте про нього у публікації <b><a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>.</b></p>
    </article>
  </body>
</html>