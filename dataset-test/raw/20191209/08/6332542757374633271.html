<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/politica/presedintele-psd-arad-deputatul-dorel-caprar-dus-la-audieri-la-timisoara-549628.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="Preşedintele PSD Arad, deputatul Dorel Căprar, dus la audieri la Timişoara"/>
    <meta property="og:description" content="Preşedintele PSD Arad, deputatul Dorel Căprar, a fost preluat, luni, de procurorii DNA, care au plecat cu acesta din sediul partidului, pentru a fi dus la audieri la Timişoara. Întrebat de jurnalişti cu privire la situaţia sa, deputatul nu a dorit să facă nicio declaraţie. Procurorii au ridicat de la PSD Arad mai multe documente, iar anchetatorii au părăsit sediul formaţiunii social-democrate după mai bine de trei ore de la începutul percheziţiei. În tot acest timp, mai mulţi membri PSD Arad s-au prezentat la sediu, pentru activităţile obişnuite, însă nu li s-a permis accesul în imobil. Procurorii Direcţiei Naţionale Anticorupţie au confirmat, luni, efectuarea a cinci percheziţii, în judeţele Timiş şi Arad, la sediile unor instituţii publice şi la un partid politic, într-un dosar ce vizează fapte de corupţie săvârşite în perioada 2016 - 2019. Potrivit unui comunicat al DNA, transmis luni AGERPRES, procurorii din cadrul DNA - Serviciul Teritorial Timişoara efectuează cercetări într-o cauză penală ce vizează suspiciuni…"/>
  </head>
  <body>
    <article>
      <h1>Preşedintele PSD Arad, deputatul Dorel Căprar, dus la audieri la Timişoara</h1>
      <address>
        <time datetime="2019-12-09T08:45:00+00:00">09 Dec 2019, 08:45</time>
      </address>
      <p>Preşedintele PSD Arad, deputatul Dorel Căprar, a fost preluat, luni, de procurorii DNA, care au plecat cu acesta din sediul partidului, pentru a fi dus la audieri la Timişoara.<br/><br/>Întrebat de jurnalişti cu privire la situaţia sa, deputatul nu a dorit să facă nicio declaraţie.<br/><br/>Procurorii au ridicat de la PSD Arad mai multe documente, iar anchetatorii au părăsit sediul formaţiunii social-democrate după mai bine de trei ore de la începutul percheziţiei. În tot acest timp, mai mulţi membri PSD Arad s-au prezentat la sediu, pentru activităţile obişnuite, însă nu li s-a permis accesul în imobil.<br/><br/>Procurorii Direcţiei Naţionale Anticorupţie au confirmat, luni, efectuarea a cinci percheziţii, în judeţele Timiş şi Arad, la sediile unor instituţii publice şi la un partid politic, într-un dosar ce vizează fapte de corupţie săvârşite în perioada 2016 - 2019.<br/><br/>Potrivit unui comunicat al DNA, transmis luni AGERPRES, procurorii din cadrul DNA - Serviciul Teritorial Timişoara efectuează cercetări într-o cauză penală ce vizează suspiciuni privind săvârşirea unor infracţiuni de corupţie săvârşite în perioada 2016 - 2019. </p>
      <footer><b>Sursă:</b> <a href="http://www.agerpres.ro/">Agerpres</a></footer>
    </article>
  </body>
</html>