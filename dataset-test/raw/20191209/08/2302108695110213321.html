<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/noul-sef-al-diplomatiei-uniunii-europene-indeamna-blocul-comunitar-sa-adopte-limbajul-puterii.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T08:01:47+00:00"/>
    <meta property="og:title" content="Noul şef al diplomaţiei Uniunii Europene îndeamnă blocul comunitar să adopte „limbajul puterii”"/>
    <meta property="og:description" content="Noul şef al diplomaţiei Uniunii Europene, Josep Borrell, consideră că blocul trebuie să abordeze politica externă cu mai multă încredere şi să folosească"/>
  </head>
  <body>
    <article>
      <h1> Noul şef al diplomaţiei Uniunii Europene îndeamnă blocul comunitar să adopte „limbajul puterii” </h1>
      <address><time datetime="2019-12-09T08:01:47+00:00">09 Dec 2019, 08:01</time> by <a rel="author">Redacția</a></address>
      <p>Noul şef al diplomaţiei Uniunii Europene, Josep Borrell, consideră că blocul trebuie să abordeze politica externă cu mai multă încredere şi să folosească „limbajul puterii”, relatează luni dpa, preluată de Agerpres.</p>
      <p>„Trebuie să vorbim la unison în limba intereselor şi valorilor noastre. Trebuie să folosim mai mult limbajul puterii, nu pentru a cuceri, ci pentru a contribui la o lume mai paşnică, prosperă şi dreaptă”, a îndemnat diplomatul spaniol într-o scrisoare adresată miniştrilor de externe din statele UE, care se reunesc luni la Bruxelles.</p>
      <p>Potrivit diplomatului spaniol, lumea se află în prezent într-o situaţie „foarte îngrijorătoare”.</p>
      <p>„Preţuim normele, dar le observăm reculul. Elogiem virtuţile interdependenţei economice, dar vedem cum sunt luate ostatice de politica puterii. Ne revendicăm în mod îndreptăţit statutul de «soft power», dar competitorii noştri, rivalii noştri şi chiar aliaţii noştri tind să-şi convertească propria «soft power» într-o «hard power». Comerţul, tehnologia, banii şi informaţiile sunt transformate în arme”, a scris Borrell.</p>
      <p>„Fireşte că ar fi lipsit de raţiune să intrăm în acest joc. Dar şi mai lipsit de raţiune ar fi să-l ignorăm. De aceea, trebuie să fim capabili nu doar să reacţionăm, ci să acţionăm, să confruntăm atunci când trebuie şi să propunem atunci când trebuie”, a punctat şeful diplomaţiei UE.</p>
      <p>Josep Borrell a constatat în scrisoare şi o „renaştere a competiţiei geostrategice”, remarcând că „are loc un joc al puterii, mai ales între China, Rusia şi Statele Unite”, context în care „Uniunea Europeană are opţiunea de a deveni un jucător, un actor geostrategic real sau de a rămâne pur şi simplu o arenă de competiţie”.</p>
      <p>„Un lucru este clar: niciunul dintre statele membre, nici dintre cele mai puternice, nu va reuşi de unul singur”, a conchis politicianul spaniol.</p>
      <p>
        <i>Foto: Facebook Josep Borrell</i>
      </p>
    </article>
  </body>
</html>