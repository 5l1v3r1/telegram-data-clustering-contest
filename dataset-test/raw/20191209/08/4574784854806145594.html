<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/zpravy/98826/na-novem-zelandu-vybuchla-sopka-v-okoli-byla-stovka-lidi-zatim-je-jeden-mrtvy-a-desitky-nezvestnych.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Na Novém Zélandu vybuchla sopka. V okolí byla stovka lidí, zatím je jeden mrtvý a desítky nezvěstných"/>
    <meta property="og:description" content="Dnešní erupce sopky na novozélandském ostrůvku White Island si vyžádala nejméně jednu oběť na životě a podle policie je pravděpodobné, že počet obětí ještě poroste. Více než 20 lidí je nezvěstných, dalších 20 lidí bylo zraněno. Na ostrově nebo v jeho blízkosti bylo v době erupce na 100 turistů, sdělila novozélandská premiérka Jacinda Ardernová. Podle policie bylo na ostrově a v okolí méně než 50 turistů. Místní záchranná služba podle rozhlasové stanice Radio New Zealand (RNZ) uvedla, že někteří pacienti z White Island jsou zranění vážně a mnozí z nich mají popáleniny."/>
  </head>
  <body>
    <article>
      <h1>Na Novém Zélandu vybuchla sopka. V okolí byla stovka lidí, zatím je jeden mrtvý a desítky nezvěstných</h1>
      <address><time datetime="2019-12-09T08:15:00+00:00">09 Dec 2019, 08:15</time> by <a rel="author">-bam-, ČTK</a></address>
      <p>
        <b>Dnešní erupce sopky na novozélandském ostrůvku White Island si vyžádala nejméně jednu oběť na životě a podle policie je pravděpodobné, že počet obětí ještě poroste. Více než 20 lidí je nezvěstných, dalších 20 lidí bylo zraněno. Na ostrově nebo v jeho blízkosti bylo v době erupce na 100 turistů, sdělila novozélandská premiérka Jacinda Ardernová. Podle policie bylo na ostrově a v okolí méně než 50 turistů. Místní záchranná služba podle rozhlasové stanice Radio New Zealand (RNZ) uvedla, že někteří pacienti z White Island jsou zranění vážně a mnozí z nich mají popáleniny.</b>
      </p>
      <p>Policie potvrdila, že jedna osoba po erupci zahynula v lokalitě Eastern Bay of Plenty. Policejní komisař John Tims vyjádřil obavy, že počet mrtvých "pravděpodobně" ještě poroste, protože mnoho turistů je stále nezvěstných. Nejméně 23 lidí bylo z ostrova zachráněno a dalších 27 tam zůstává, informovala RNZ. Tims řekl, že zemřel jeden z lidí, kteří byli z ostrova zachráněni. Podle něj zatím není jasné, zda jde o Novozélanďany, nebo cizince.</p>
      <p>Sopečný ostrov je neobydlený, ale podle AP ho pravidelně navštěvují skupiny turistů. Premiérka Ardernová uvedla, že zhruba stovka turistů byla na ostrově nebo v jeho blízkosti v době erupce, která začala kolem 14:11 místního času (2:11 SEČ). "Někteří z nich jsou v tuto chvíli nezvěstní," řekla premiérka. "Množství lidí je údajně zraněno a převáženo na břeh," uvedla politička, která hovoří o velmi významné mimořádné události.</p>
      <p>RNZ uvedla s odvoláním na záchranáře, že zraněno by mohlo být až 20 lidí. Zpravodajský server Stuff zveřejnil fotografie, které byly pořízeny krátce před erupcí a na nichž je zachyceno několik turistů v blízkosti kráteru.</p>
      <p>Po erupci sopky na ostrůvku White Island zamířilo k místu několik záchranářských vrtulníků, informovala agentura DPA. White Island je vzdálen asi 50 kilometrů od východního pobřeží Severního ostrova. V blízkosti sopky je nebezpečno, varovaly místní úřady a vyzvaly lidi, aby se blízkým oblastem vyhnuli.</p>
      <p>Podle monitorovacího systému GeoNet šlo o mírnou vulkanickou erupci a byl vyhlášen čtvrtý, tedy druhý nejvyšší stupeň výstrahy na pětistupňové škále, kde pětka znamená velkou erupci.</p>
      <p>Některé oblasti by mohl zasáhnout spad popela. Televize přinesly záběry obrovského mraku popela nad ostrovem. Sopku na ostrově nazývají Maorové, původní obyvatelé Nového Zélandu, Whakaari a podle DPA jde o nejaktivnější sopku země. Ostrov v roce 1769 objevil britský mořeplavec James Cook, který mu dal také jméno. V současnosti ho navštěvuje přibližně 10.000 turistů ročně.</p>
    </article>
  </body>
</html>