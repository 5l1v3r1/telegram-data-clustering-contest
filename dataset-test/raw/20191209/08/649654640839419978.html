<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/bbc-news-serbian/vulkan-na-novom-zelandu-raste-broj-nastradalih/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T08:15:33+00:00"/>
    <meta property="og:title" content="Vulkan na Novom Zelandu: Raste broj nastradalih"/>
    <meta property="og:description" content="Reuters Jedna osoba je poginula u erupciji vulkana na Novom Zelandu, saopštila je policija.Policija je potvrdila da su 23 osobe spašene, ali kažu da će bro"/>
  </head>
  <body>
    <article>
      <h1>Vulkan na Novom Zelandu: Raste broj nastradalih</h1>
      <address><time datetime="2019-12-09T08:15:33+00:00">09 Dec 2019, 08:15</time> by <a rel="author">BBC News na srpskom</a></address>
      <p>Jedna osoba je poginula u erupciji vulkana na Novom Zelandu, saopštila je policija.</p>
      <p>Policija je potvrdila da su 23 osobe spašene, ali kažu da će broj mrtvih sigurno rasti. Nekoliko osoba je bilo u samom krateru kada je erupcija počela.</p>
      <p>Belo ostrvo, takođe poznato i kao Vakari, najaktivniji je vulkan u zemlji.</p>
      <ul>
        <li>
          <a href="https://www.bbc.com/serbian/lat/svet-49622655?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Planinski čovek slavi pola veka od dolaska na vulkan Etnu</a>
        </li>
        <li>
          <a href="https://www.bbc.com/serbian/lat/svet-44353249?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Desetine poginulih u erupciji vulkana u Gvatemali</a>
        </li>
        <li>
          <a href="https://www.bbc.com/serbian/lat/svet-46684388?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Novi potres na Siciliji u blizini vulkana Etna</a>
        </li>
      </ul>
      <p>Uprkos tome, ostrvo je popularna turistička destinacija.</p>
      <h4>Šta se dogodilo?</h4>
      <p>Erupcija vulkana na Belom ostrvu je počela u 14 sati po lokalnom vremenu.</p>
      <p>Posetilac Majkl Šejd koji se vratio iz jutarnje ture brodom, snimio je gusti dim i pepeo kako izbijaju iz vulkana.</p>
      <p>
        <a href="https://twitter.com/sch/status/1203894241413304320">https://twitter.com/sch/status/1203894241413304320</a>
      </p>
      <hr/>
      <p>Šejd je za BBC rekao da je bio u krateru vulkana tridesetak minuta pre erupcije.</p>
      <p>„Tada je bilo bezbednije, ali su pokušavali da ograniče veličine grupe (ljudi koji posećuju vulkan)“.</p>
      <p>Kaže da je erupcija počela ubrzo nakon što je ušao na brod.</p>
      <p>„Bio sam šokiran. Brod se vratio i pokupio nekoliko ljudi koji su čekali na pristaništu“, kaže Šejd.</p>
      <p>Na snimku se vidi grupa posetilaca unutar kratera, početak erupcije i zatamnjena slika.</p>
      <h4>Ko je bio na ostrvu?</h4>
      <p>Premijerka Novog Zelanda Džasinda Ardern je rekla da je bilo turista oko ostrva i da su među njima bili i građani Novog Zelanda i osobe iz inostranstva.</p>
      <p>„Znam da su mnogi zabrinuti za najbliže, ali vas uveravam da policija radi sve što je u njenoj moći“, rekla je Ardern.</p>
      <p>Dodala je da je policija pokrenula potragu i spasilačku operaciju, ali da pepeo koji pada, onemogućava da stignu do vulkana.</p>
      <figure>
        <img src="https://www.danas.rs/wp-content/uploads/2019/12/110055272_craterblack.jpg?x27129"/>
        <figcaption><b>BBC</b><br/>Snimci pokazuju krater pre erupcije</figcaption>
      </figure>
      <p>Zamenik policije Džon Tims kaže da u ovom trenutku nije bezbedno da policija i spasioci odu na ostrvo, jer je ono prekriveno pepelom i vulkanskim materijalom.</p>
      <p>„Nastavljamo s procenom uslova“, dodao je Tims.</p>
      <p>Iz policije su prvo rekli da je oko 100 osoba bilo u blizini vulkana, a onda su taj broj spustili na 50.</p>
      <p>Neki posetioci vulkana su i putnici kruzera Ovejšan, u vlasništvu Rojal Karibijana. Brod se trenutno nalazi u luci Taurangi, primorskom gradu u blizini Belog ostrva.</p>
      <h4>Da li se očekivalo da erupcija počne?</h4>
      <p>Na stranici koja se bavi praćenjem geoloških promena Geonet navodi se da vulkan može ući u period eruptivne aktivnosti i da sadašnji nivo aktivnosti ne može da ugrozi posetioce.</p>
      <p>Na Belom ostrvu je bilo nekoliko erupcija proteklih godina – poslednja se dogodila 2016. godine i nije bilo žrtava.</p>
      <p>Policija je upozorila ljude koji žive u blizni, da se paze pepela i da ostanu u kućama.</p>
      <p>Očekuje se da erupcija neće ugroziti Severno ostrvo i da pepeo ne može da stigne do kopna.</p>
      <hr/>
      <p>
        <i>Pratite nas na </i>
        <a href="https://www.facebook.com/BBCNewsnasrpskom/">Fejsbuku</a>
        <i> i </i>
        <a href="https://twitter.com/bbcnasrpskom">Tviteru</a>
        <i>. Ako imate predlog teme za nas, javite se na bbcnasrpskom@bbc.co.uk</i>
      </p>
      <h3>Povezani tekstovi:</h3>
    </article>
  </body>
</html>