<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/peugeot-con-2008-via-alloffensiva-crossover-471351.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T08:30:14+00:00"/>
    <meta property="og:title" content="Peugeot, con 2008 via all’offensiva crossover"/>
    <meta property="og:description" content="La casa francese spinge l'offensiva nel segmento grazie al nuovo crossover, che si aggiunge alla compatta 208 tra i nuovi modelli"/>
  </head>
  <body>
    <article>
      <h1>Peugeot, con 2008 via all’offensiva crossover</h1>
      <h2>La casa francese spinge l'offensiva nel segmento grazie al nuovo crossover, che si aggiunge alla compatta 208 tra i nuovi modelli</h2>
      <address>
        <time datetime="2019-12-09T08:30:14+00:00">09 Dec 2019, 08:30</time>
      </address>
      <p><b>[Rassegna stampa]</b> Peugeot si prepara a battagliare nel segmento degli Sport Utility Vehicle con la nuova 2008, lanciando un’importante offensiva tra i crossover.</p>
      <blockquote>
        <a href="https://www.formulapassion.it/automoto/mondoauto/peugeot-psa-aperti-gli-ordini-per-il-nuovo-suv-2008-consegna-gennaio-2020-469295.html">Peugeot, aperti gli ordini per il nuovo 2008</a>
      </blockquote>
      <p><i>Gli spunti per parlare di Psa non mancano certo e l’arrivo della nuova Peugeot 2008 aggiunge un tassello al quadro che il gruppo sta dando di sé. In questa circostanza il tema è l’offensiva che i francesi hanno attuato nel segmento delle compatte a colpi di novità articolate nei vari brand e, se parliamo di Peugeot, colpisce che la presentazione del Suv-crossover 2008 avvenga proprio in contemporanea con l’avviamento della commercializzazione della berlina 208. Dal punto di vista commerciale è il classico colpo al cerchio e alla botte, dove il cerchio sono le classiche berline a cinque porte, mentre la botte che promette ottimi contenuti sono i Suv-crossover che si avviano a guadagnare la fetta più grande del segmento: globalmente con il 35% contro il 31% (il resto sono le station wagon) e in Italia con quasi il 50% del totale. Come dire che la nuova 2008 corre per essere la Peugeot di maggiore successo anche rispetto alla celebre e fortunata serie 208. La strategia del gruppo Psa aveva affrontato per tempo le trasformazioni del mercato impostando una piattaforma compatta, siglata Cmp, totalmente flessibile sia per quanto riguarda le dimensioni sia le motorizzazioni che coprono tutto il possibile: diesel, benzina ed elettrico. La 2008 segue scrupolosamente questa strada e dal prossimo febbraio (inizio vendita) saranno disponibili i motori a tre cilindri a benzina Pure Tech (100, 130 o 155 Cv), il quattro cilindri diesel Blue HDI (100 o 130 Cv) e, qualche mese dopo, la versione elettrica accreditata di 136 Cv e autonomia di oltre 300 km.</i> <i>Se si esclude il numero 2 nella sigla, non ci sono altre analogie evidenti con la 208, perché la 2008 è un Suv a tutti gli effetti; cresciuto rispetto alla generazione precedente nel carattere come nelle dimensioni; è più lungo di ben 13 centimetri e la lunghezza totale di 4 metri e 30, assieme al design molto marcato, le conferiscono una presenza su strada decisamente importante. Ne beneficia l’abitabilità che sfrutta il passo lungo (2 metri e 60) per ottenere spazi adeguati anche per i passeggeri posteriori e un bagagliaio generoso: 405 litri più altri 29 sotto il piano. La “firma” Peugeot all’interno rimane il cosiddetto i-Cockpit, con il cruscotto sopra il volante che presenta le informazioni in forma digitale con una grafica tridimensionale proiettandole su piani diversi, soluzione più che altro spettacolare ma funzionalmente efficace. Le discussioni da parte degli utenti riguardano la scelta di un volante basso e piccolo che “impone” un assetto sportivo del guidatore. Alle esigenze del singolo è affidata anche la scelta del dispositivo di controllo della trazione Advanced Grip Control che in condizioni di bassa aderenza migliora le prestazioni delle sole due ruote motrici rendendo la 2008 ancora “più Suv”. La decisione di offrirla esclusivamente come optional, spiegano i tecnici, deriva dal fatto che il sistema comprende gli speciali pneumatici “ogni terreno” che influenzano negativamente comfort e consumi. […]</i><br/><b>Daniele Pellegrini, La Repubblica</b></p>
      <footer>RIPRODUZIONE RISERVATA</footer>
    </article>
  </body>
</html>