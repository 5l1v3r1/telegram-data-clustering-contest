<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/the-conjuring-3-vizyon-tarihi-h81362.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T08:13:37+00:00"/>
    <meta property="og:title" content="The Conjuring 3 Filminin Adı ve Vizyon Tarihi Belli Oldu"/>
    <meta property="og:description" content="Son dönemin en sevilen korku serilerinden biri olan The Conjuring'in üçüncü filminin adı ve vizyon tarihi belli oldu. Detaylar haberimizde."/>
  </head>
  <body>
    <article>
      <h1>The Conjuring 3 Filminin Adı ve Vizyon Tarihi Belli Oldu</h1>
      <h2>Son dönemin en sevilen korku serilerinden biri olan The Conjuring, üçüncü filmiyle karşımıza çıkmaya hazırlanıyor. Başrollerini her zaman olduğu gibi Patrick Wilson ve Vera Farmiga’nın paylaşacağı filmin ismi ‘The Conjuring: The Devil Made Me Do It’ olarak açıklandı.</h2>
      <address><time datetime="2019-12-09T08:13:37+00:00">09 Dec 2019, 08:13</time> by <a rel="author" href="https://www.webtekno.com/yazar/berkbaylancicek" target="_blank">Berk Baylançiçek</a></address>
      <p>Sırasıyla<b> Patrick Wilson</b> ve <b>Vera Farmiga</b>’nın hayat verdiği paranormal araştırmacılar Ed ve Lorraine Warren çiftinin inceledikleri doğaüstü vakaları elde alan <b>The Conjuring</b>, ilk iki filmiyle eleştirmenlerden tam puan almayı başarmıştı. Birden fazla prodüksiyon şirketinin yaptığı <b>Annabelle </b>ve <b>The Nun </b>gibi korku spin-off’larını tek çatı altında toplayan bir evren olan The Conjuring, bu kez ana serinin üçüncü halkası ile karşımıza çıkacak. </p>
      <p>Geçtiğimiz nisan ayında düzenlenen CinemaCon etkinliği sırasında <b>The Conjuring 3</b>’ün 11 Eylül 2020’de vizyona gireceğini öğrenmiştik. Serinin arkasındaki stüdyo olan New Line tarafından yapılan açıklamada, The Conjuring serisinin üçüncü, evrenin ise yedinci filmi olacak olan yapımın <b>‘The Devil Made Me Do It’</b> olarak adlandırıldığı belirtildi. Stüdyo ayrıca söz konusu vizyon tarihini de onayladı.</p>
      <figure>
        <img src="https://www.webtekno.com/images/editor/default/0002/33/6bb67f39838cdd13041af1e2b0aeedcc528dba5e.jpeg"/>
      </figure>
      <p><b>İLGİLİ HABER</b>:</p>
      <p>
        <a href="https://www.webtekno.com/sinema/the-conjuring-2-filmini-izlerken-hayatini-kaybeden-adam-ortadan-kayboldu-h18042.html">The Conjuring 2 Filmini İzlerken Hayatını Kaybeden Adamın Cesedi Ortadan Kayboldu!</a>
      </p>
      <p>The Conjuring: The Devil Made Me Do It, dünyaca ünlü paranormal araştırmacılar <b>Ed </b>ve <b>Lorraine Warren</b>'i bile şok eden tüyler ürpertici bir hikayeyi merkezine alacak. Ünlü çiftin dosyalarındaki en sansasyonel vakalardan birini izleyeceğimiz film, ruhu şeytani bir varlık tarafından ele geçirilen genç bir cinayet zanlısının yaşadıklarını anlatacak.</p>
      <p>Wilson ve Farmiga, sırasıyla Ed ve Lorraine Warren rollerine geri dönüyorlar. Filmde ayrıca Ruairi O'Connor, Sarah Catherine Hook ve Julian Hilliard da yer alıyor. İlk iki The Conjuring filminin yönetmenliğini yapan <b>James Wan</b>, bu kez yapımcı koltuğuna geçiyor. The Curse of La Llorona’dan tanıdığımız <b>Michael Chaves</b>’in yöneteceği The Conjuring: The Devil Made Me Do It, <b>11 Eylül 2020</b> tarihinde vizyona girecek.</p>
      <p><b>Kaynak : </b>https://www.ign.com/articles/2019/12/08/the-conjuring-3-title-and-official-plot-synopsis-revealed-the-devil-mad-me-do-it-patrick-wilson-vera-farmiga-james-wan</p>
    </article>
  </body>
</html>