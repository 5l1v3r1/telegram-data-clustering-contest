<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/footballengland/2019-12-09/byahme-strahotni-radva-se-brendan-rodzhars"/>
    <meta property="og:site_name" content="gol.bg"/>
    <meta property="article:published_time" content="2019-12-09T08:04:18+00:00"/>
    <meta property="og:title" content="Бяхме страхотни, радва се Брендън Роджърс"/>
    <meta property="og:description" content="Наставникът засипа с похвали Лестър след рекорда"/>
  </head>
  <body>
    <article>
      <h1>Бяхме страхотни, радва се Брендън Роджърс</h1>
      <h2>Наставникът засипа с похвали Лестър след рекорда</h2>
      <address>
        <time datetime="2019-12-09T08:04:18+00:00">09 Dec 2019, 08:04</time>
      </address>
      <p>Брендън Роджърс очаквано засипа с похвали играчите на Лестър, след поредното им великолепно представяне. </p>
      <p>Лисиците сразиха Астън Вила с 4:1, за да запишат 8-а поредна победа и да подобрят клубния рекорд по последователни триумфи в шампионата. Поне за момента тимът е най-сериозният конкурент на Ливърпул, като е на 8 точки от лидера, но на цели 6 пред третия Манчестър Сити. </p>
      <p>„Мисля, че момчетата бяха невероятни. Това бе исторически ден за клуба и представянето ни го потвърди. Знаехме, че ни очаква труден мач, но се справихме на много високо ниво“ заяви Роджърс. </p>
      <p>„Вкарахме различен тип голове, имахме дълги периоди, в които владеехме топката, отлични контраатаки, статични положения и ситуации от игра. Не спряхме да търсим попаденията до последно и представянето ни бе абсолютно впечатляващо“ добави той. </p>
      <p>„Да счупим такъв клубен рекорд е специално и историческо. Трябваше обаче да заслужим успеха, защото всички тези мачове не бяха лесни. Беше необходимо да сме прецизни и амбицирани и в този мач наистина се справихме брилянтно“ каза още Роджърс. </p>
    </article>
  </body>
</html>