<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/volcanic-eruption-in-northern-new-zealand-kills-at-least-one-injures-several"/>
    <meta property="og:site_name" content="euronews"/>
    <meta property="article:published_time" content="2019-12-09T08:00:42+00:00"/>
    <meta property="og:title" content="فوران آتشفشان در نیوزیلند دست کم ۵ کشته برجای گذاشت"/>
    <meta property="og:description" content="یک گردشگر می‌گوید تنها ۳۰ دقیقه پیش از آغاز فوران خاکستر، تمام افراد گروه گردشگران که او با آنها بوده است بر لبه دهانه آتشفشان ایستاده بودند."/>
  </head>
  <body>
    <article>
      <h1>فوران آتشفشان در نیوزیلند دست کم ۵ کشته برجای گذاشت</h1>
      <address><time datetime="2019-12-09T08:00:42+00:00">09 Dec 2019, 08:00</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/35/26/80/773x435_cmsv2_0f820dc6-112a-58b8-ac04-394a0b302fa2-4352680.jpg"/>
      </figure>
      <p>بر اثر فعال شدن یک کوه آتشفشان در جزیره توریستی وایت واقع در شمال نیوزیلند، دست کم ۵ نفر کشته و چندین نفر مجروح و مفقود شدند. حال یکی از مجروحان وخیم اعلام شده است.</p>
      <p>این آتشفشان که از سال ۲۰۰۱ تا کنون فوران نکرده بود، از حدود ساعت دو بعدازظهر روز دوشنبه ۱۸ آذر به وقت محلی، فعال شده و گردشگران حاضر در این منطقه را غافلگیر کرد.</p>
      <p>مسئولان پلیس و امداد و نجات نیوزیلند می‌گویند در جریان فوران آتشفشان جزیره وایت، ده‌ها گردشگر حضور داشته‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2012/08/07/mount-tongariro-erupts-for-first-time-in-a-century">آتشفشان خاموش در نیوزیلند پس از یک قرن فعال شد</a>
        </li>
        <li>
          <a href="https://farsi.euronews.com/2012/08/07/mount-tongariro-erupts-for-first-time-in-a-century">«آتشفشان دماوند آنچنان هم خاموش نیست»</a>
        </li>
      </ul>
      <p>خبرگزاری رویترز به نقل از پلیس محلی گفته است که تا کنون ۲۳ نفر نجات یافته‌اند. بیشتر این افراد گردشگرانی هستند که با یک کشتی تفریحی برای دیدن دهانه آتشفشان به جزیره وایت رفته بودند.</p>
      <p>هنوز از سرنوشت بسیاری از این گردشگران و نیز سایر افراد نیوزیلندی حاضر در منطقه اطلاعی در دست نیست. در ابتدا گفته شده بود که شمار گردشگران در این جزیره امروز حدود ۱۰۰ نفر است، اما با نجات تدریجی آنها، پلیس گفته است که هم‌اکنون حدود ۵۰ نفر در جزیره گرفتارند.</p>
      <figure>
        <iframe data-src="https://twitter.com/euronewses/status/1203915837419048960" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>یک گردشگر آمریکایی که در هنگام حادثه در محل حضور داشته و توانسته است با قایق از جزیره فاصله بگیرد، تصاویری از این رویداد را در توییتر منتشر کرده است. در این تصاویر شماری از گردشگران حادثه‌دیده به چشم می‌خورند. همچنین دود سفید و خاکستری رنگ ناشی از فوران آتشفشان در هوا و نیز یک بالگرد با ملخ‌های شکسته دیده می‌شود.</p>
      <p>این گردشگر می‌گوید تنها ۳۰ دقیقه پیش از آغاز فوران خاکستر، تمام افراد گروه توری که او با آنها بوده است بر لبه دهانه آتشفشان ایستاده بودند.</p>
      <p>
        <b>
          <a href="https://farsi.euronews.com/follow-us">اپلیکیشن یورونیوز را از اپل استور دانلود کنید</a>
        </b>
      </p>
    </article>
  </body>
</html>