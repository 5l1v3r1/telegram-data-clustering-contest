<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T08:22:52+00:00"/>
    <meta property="og:title" content="Μαρτυρίες-σοκ των συγγενών της 77χρονης που σκότωσαν ληστές στους Αγίους Θεοδώρους"/>
    <meta property="og:description" content="Οι ληστές, προκειμένου να φύγουν καθώς κατάλαβαν πως έγιναν αντιληπτοί από τον γιο της γυναίκας, δεν δίστασαν να περάσουν από πάνω της με το αυτοκίνητο και να την σκοτώσουν"/>
  </head>
  <body>
    <article>
      <h1>Μαρτυρίες-σοκ των συγγενών της 77χρονης που σκότωσαν ληστές στους Αγίους Θεοδώρους</h1>
      <h2>Οι ληστές, προκειμένου να φύγουν καθώς κατάλαβαν πως έγιναν αντιληπτοί από τον γιο της γυναίκας, δεν δίστασαν να περάσουν από πάνω της με το αυτοκίνητο και να την σκοτώσουν</h2>
      <address><time datetime="2019-12-09T08:22:52+00:00">09 Dec 2019, 08:22</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Facebook 0</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Twitter</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">LinkedIn</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Περισσότερα</a>
        </li>
      </ul>
      <p>Η αστυνομία συνεχίζει τις έρευνες τον εντοπισμό των δραστών της δολοφονίας της 77χρονης στους Αγίους Θεοδώρους.</p>
      <p>Χθες, η ΕΛ.ΑΣ πραγματοποίησε εφόδους σε καταυλισμούς Ρομά της Κορινθίας και στα Μέγαρα, ενώ οι έρευνές τους έχουν φτάσει μέχρι και την Φθιώτιδα, όπου υπάρχουν καταυλισμοί. Σύμφωνα με όσα ανέφερε ο γιος του θύματος, ο οποίος βρισκόταν μέσα στο σπίτι τους με τις πατερίτσες, οι δύο δράστες φαίνεται πως παρακολουθούσαν την γυναίκα με τον σύζυγό της, με σκοπό να δουν που μένουν και να τους κλέψουν, ενώ πρόλαβε να δει τον έναν από τους δύο δράστες, αναφέροντας στις αρχές πως πιθανότατα πρόκειται για Ρομά, καθώς ήταν μελαμψός, εύσωμος και ηλικίας από 30 έως 40 ετών.</p>
      <h3>«Τους παρακολουθούσαν»</h3>
      <p>«Οι γονείς μου είχαν πάει μόνοι στο χωριό για να ψωνίσουν. Μίλησα με τον πατέρα μου και μου είπε πως τους ακολουθούσε ένα αυτοκίνητο από πίσω. Το σπίτι μας είναι σε αδιέξοδο. Γύρισαν επί τόπου και μόλις πάρκαραν οι γονείς μου, ένα λεπτό μετά πάρκαραν κι αυτοί και έγινε ό,τι έγινε», ανέφερε στο Κεντρικό Δελτίο Ειδήσεων του Star ο γιος της 77χρονης, που πήγε στους Αγίους Θεοδώρους προκειμένου να δει τι ζημιές είχε υποστεί το σπίτι της από τις πρόσφατες πλημμύρες.</p>
      <h3> «Την βούτηξαν από τον λαιμό για την αλυσίδα»</h3>
      <p>Νωρίτερα, στον Alpha, ανέφερε ότι οι δύο δράστες της φώναξαν «κυρία, κυρία» και την άρπαξαν από τον λαιμό προκειμένου να της πάρουν την αλυσίδα.</p>
      <p>«Ήρθανε στην πόρτα μας μπροστά. Ήταν δύο άτομα, σταματήσανε με ένα αυτοκίνητο, ένα ασημί Hyundai και φωνάξανε “κυρία, κυρία”. Βγήκε η μάνα μου έξω, εγώ ήμουν μέσα με πατερίτσες και εκείνη τη στιγμή πήγανε να τη βουτήξουν από τον λαιμό για να της πάρουν την αλυσίδα της», περιέγραψε ο γιος της γυναίκας που πάλεψε με τους δράστες.</p>
      <p>«Μου φωνάζει “Γιώργο!”, τρέχω στην πόρτα με τις πατερίτσες μαζί με τον πατέρα μου και μέχρι να φτάσουμε στα μισά της διαδρομής είχε φύγει η μάνα μου. Πρέπει να είχε πάει μπροστά στο αμάξι για να τους σταματήσει. Βάλανε μπροστά, την πάτησαν, τη χτύπησαν, την πέταξαν δύο τρία μέτρα πιο κάτω και μετά έβαλαν ξανά μπροστά, περάσαν από πάνω της με το αμάξι και τη διέλυσαν», συνέχισε, προσθέτοντας πως τελικά δεν κατάφεραν να τις πάρουν την αλυσίδα, αλλά παρ’ όλα αυτά δεν δίστασαν να την πατήσουν και να την σκοτώσουν. «Εγώ την είδα τη μάνα μου νεκρή στο πάτωμα με κομμένη την αλυσίδα στον λαιμό. Δεν της την είχαν πάρει», είπε.</p>
      <h3>Κόρη 77χρονης: Γκάζωσαν και την πάτησαν χωρίς δισταγμό</h3>
      <p>Για την δολοφονία της γυναίκας μίλησε και η κόρη της, η οποία περιέγραψε το σκηνικό στον ΣΚΑΪ.</p>
      <p>«Οι γονείς μου πήγαν σε δύο μαγαζιά να ψωνίσουν και δύο Ρομά τους ακολούθησαν. Την φώναξαν και βγήκε έξω όταν έφτασε στο σπίτι. Εκεί την άρπαξαν οι δύο από τον λαιμό. Αυτή αντέδρασε και πάλεψε μαζί τους, ενώ φώναξε τον αδερφό μου. Την πέταξαν δύο μέτρα κάτω και χωρίς δισταγμό γκάζωσαν και την στροβίλισαν κάτω από τις ρόδες», ανέφερε.</p>
      <h3>Ερευνες σε καταυλισμούς από Κόρινθο ως Φθιώτιδα</h3>
      <p>Οι δράστες, προκειμένου να φύγουν καθώς κατάλαβαν πως έγιναν αντιληπτοί από τον γιο της γυναίκας, δεν δίστασαν να περάσουν από πάνω της με το αυτοκίνητο και να την σκοτώσουν, με «αντίτιμο» την αλυσίδα που φορούσε η γυναίκα, την οποία τελικά δεν πήραν… Ωστόσο, ο γιος της γυναίκας είδε τον έναν από τους δύο δράστες και από το Σάββατο έχουν ξεκινήσει έρευνες της ΕΛ.ΑΣ. Μάλιστα, έχουν σαρώσει όλους τους καταυλισμούς των Ρομά από τον Νομό Κορινθίας ως τον Νομό Φθιώτιδας. Στις έρευνες επιστρατεύτηκε και ελικόπτερο, αλλά μέχρι στιγμής δεν έχουν καταφέρει να εντοπίσουν τους δράστες. Οι δράστες οδηγούσαν ένα λευκό Hyundai το οποίο ίσως βοηθήσει στον εντοπισμό τους.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Facebook 0</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Twitter</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">LinkedIn</a>
        </li>
        <li>
          <a href="https://www.eleftherostypos.gr/ellada/498192-martyries-sok-ton-syggenon-tis-77xronis-poy-skotosan-listes-stoys-agioys-theodoroys/#">Περισσότερα</a>
        </li>
      </ul>
    </article>
  </body>
</html>