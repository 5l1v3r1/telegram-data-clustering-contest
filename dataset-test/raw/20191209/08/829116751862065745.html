<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191207-paypal-karacsony-mobilvasarlas.html"/>
    <meta property="og:site_name" content="Origo"/>
    <meta property="article:published_time" content="2019-12-09T08:07:00+00:00"/>
    <meta property="og:title" content="Hódít a mobilos és tabletes ajándékvásárlás"/>
    <meta property="og:description" content="Már minden harmadik meglepetést mobileszközön vesszük."/>
  </head>
  <body>
    <article>
      <h1>Hódít a mobilos és tabletes ajándékvásárlás</h1>
      <address><time datetime="2019-12-09T08:07:00+00:00">09 Dec 2019, 08:07</time> by <a rel="author">Origo</a></address>
      <p>
        <b>Már minden harmadik meglepetést mobileszközön vesszük.</b>
      </p>
      <p>A PayPal adatai szerint minden korábbinál többet vásárolunk mobil eszközök használatával, egyre többet használjuk a közösségi médiát kereskedelmi célokra, és úgy tűnik az e-kereskedelemben a kényelem mellett már az etikai megfontolások is megjelennek.</p>
      <figure>
        <img src="https://cdn.nwmgroups.hu/s/img/i/1912/20191207karacsonyi-vasarlas-christmas-shopping.jpg?w=644&amp;h=429"/>
        <figcaption>
          <cite>Forrás: PayPal</cite>
        </figcaption>
      </figure>
      <p><b>Online vásárlással a stressz ellen</b><br/>Bár egyre többen próbálják meg elkerülni a hagyományos vásárlással járó stresszt azzal, hogy online rendelik meg a szükséges termékeket, az interneten történő vásárláshoz továbbra is kapcsolódnak bizonyos félelmek. A tárgykörben készített PayPal-IPSOS tanulmány szerint például a globális fogyasztók 51%-ának továbbra is vannak aggodalmai az okoseszközökön történő vásárlás kapcsán,</p>
      <p>
        <mark>és 22% egyelőre nem érzi teljesen biztonságosnak a közösségi médiában történő vásárlást.</mark>
      </p>
      <p>"Habár az online vásárló fogyasztók világszerte csaknem háromnegyede (71%) használja mobiltelefonját vásárlásra, a webshopoknak még csak 60%-a készült fel erre. Azok a vállalkozások, amelyek képesek kielégíteni ezeket az igényeket, jelentősen csökkenthetik a kosárelhagyások számát, és akár 15%-kal növelhetik az értékesítést" – mondta el Marcin Glogowski, a PayPal közép- és kelet-európai ügyvezető igazgatója.</p>
      <p><b>Kényelem és mobilvásárlás</b><br/>Az okostelefonon történő vásárlás ma már az emberek közel fele számára teljesen természetes, a PayPal felmérése szerint a globális fogyasztók több mint 50%-a otthon, szabadidejét töltve vásárol, sőt 34% ágyban fekve böngészi az ajánlatokat. Ennek megfelelően nem is csodálkozhatunk rajta, ha a kutatások szerint az online fizetési megoldások kiválasztásában általában a kényelem az elsődleges szempont.</p>
      <aside>A mobil forradalom láthatóan nemcsak az internetes vásárlást változtatta meg, hanem a hagyományos bolti vásárlását is, ahol az elmúlt 6 hónapban a világ fogyasztóinak már a fele érintésmentesen fizetett.</aside>
      <p><b>A jövő bevásárló központjai a közösségi oldalak</b><br/>A fogyasztók nyitottak az újdonságokra és gyorsan hozzászoknak az olyan újításokhoz, mint például a közösségi platformokon történő kereskedelem. Az elmúlt 6 hónapban globálisan a fogyasztók már 30%-a vásárolt valamit közösségi oldalon. A kutatások szerint a magyar internetfelhasználók 30%-a fordít figyelmet a közösségi oldalon termékekkel kapcsolatos tartalmakra. Ez 10 százalékponttal több, mint az EU átlag. A közösségi oldalakon történő vásárlásra leginkább fogékony fiatalok a 18-34 éves korosztály.</p>
      <figure>
        <img src="https://cdn.nwmgroups.hu/s/img/i/1911/20191104facebook-kozossegi-media-social-media.jpg?w=644&amp;h=467"/>
        <figcaption>A kép csak illusztráció<cite>Forrás: Pixabay / Pexels</cite></figcaption>
      </figure>
      <p><b>Ajándék az utolsó pillanatban?</b><br/>A filmekhez vagy zenékhez való online hozzáférést lehetővé tevő streaming szolgáltatások felhasználótábora világszerte töretlenül növekszik, ami igaz Magyarországra is, nálunk az online filmek és zenék a legnépszerűbb digitális termékek. A PayPal adatai szerint a regisztrált felhasználók 23%-a fizet mobiltelefonról digitális termékekért (például Spotify vagy HBO GO előfizetés), e-könyvekért vagy számítógépes játékokért.</p>
      <p><b>Az e-kereskedelemben is megjelenik környezettudatosság</b><br/>Úgy tűnik, lassan az etikai megfontolások egyre nagyobb szerepet kapnak az e-kereskedelemben is. Tavaly a világ minden tizedik vásárlója vásárolt már legalább egy olyan terméket, amit a fenntartható fejlődés elveinek megfelelően gyártottak. A környezettudatos vásárlás a nők számára és a 18-34 éves korosztály számára kiemelten fontos. A kutatások szerint a 18-24 év közöttiek 14%-a, a 19-39 évesek 11%-a gondolta már meg magát vásárlás közben etikai okokból kifolyólag.</p>
      <p><b>Külföldről olcsóbb, a kis üzletek termékei eredetibbek</b><br/>A globális online vásárlók 55%-a vásárol külföldi üzletekben, elsősorban jobb árakat (53%), vagy a helyi piacon nem elérhető termékeket keresve (33%). Ugyanakkor 66%-uk a helyi vállalkozásokat részesíti előnyben, különösen az ünnepi időszakban, mivel ilyenkor többen keresnek kézműves termékeket.</p>
      <p><b>Az ünnepek alatt nő az adományozási kedv</b><br/>Az ünnepek alatt sokan az ajándékokra szánt összeget mások megsegítésére fordítják. A felnőtt magyarok 77%-a adományoz pénzt jótékonysági célokra és a rászorulók segítésére.</p>
      <p>"Az ünnepi időszak nem csupán lehetőség a kedvezményes vásárlásra, hanem jó alkalom egy jótékonysági szervezet támogatására is. A PayPal nyolc éve támogatja a Giving Thuesday kezdeményezést, ami egyedülálló lehetőség bárki számára, aki jó ügyet akar támogatni" – fűzi hozzá Marcin Glogowski.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191207-nokia-flipkart-4k-okosteve.html"/>
        <a href="https://www.origo.hu/techbazis/20191207-avast-avg-kiegeszitok-mozilla-firefox.html"/>
        <a href="https://www.origo.hu/techbazis/20191207-humble-choice-jatekok-elso-honap.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>