<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/522996-predvanocni-hektika-na-trzich-vrcholi-tydenni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T08:19:19+00:00"/>
    <meta property="og:title" content="Předvánoční hektika na trzích vrcholí (Týdenní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Předvánoční hektika na trzích vrcholí (Týdenní zpráva z finančního trhu)</h1>
      <address><time datetime="2019-12-09T08:19:19+00:00">09 Dec 2019, 08:19</time> by <a rel="author">Investiční bankovnictví</a></address>
      <p>
        <b>Nacházející týden bude patřit zejména z pohledu geopolitiky mezi ty klíčové. Pokračuje jednání mezi USA a Čínou, k dalšímu dějství v <a href="https://www.kurzy.cz/brexit/">Brexitu</a> nás nasměrují čtvrteční <a href="https://volby.kurzy.cz/">parlamentní volby</a> ve Velké Británii.  Zasedají též klíčové centrální banky – americký <a href="https://www.kurzy.cz/tema/fed/">Fed</a> i <a href="https://www.kurzy.cz/tema/ecb/">ECB</a>. Zde se poprvé představí v pozici prezidentky Christine Lagarde. Ve středu představí nová prezidentka Evropské komise von der Leyen Evropský investiční <a href="https://www.kurzy.cz/podilove-fondy/">fond</a>, který by měl být hlavním stavebním kamenem boje proti klimatickým změnám. Ty budou v závěru pracovního týden diskutovány na Summitu EU společně s pokrokem či spíše nepokrokem v oblasti budování bankovní unie. Se znalostí výsledku <a href="https://volby.kurzy.cz/">voleb</a> ve Velké Británii lze očekávat, že se bude diskutovat i další vývoj v oblasti <a href="https://www.kurzy.cz/brexit/">brexitu</a>.</b>
      </p>
      <p>
        <b><a href="https://www.kurzy.cz/tema/fed/">Fed</a> ani <a href="https://www.kurzy.cz/tema/ecb/">ECB</a> před Vánoci měnovou politiku měnit nebudou</b>
      </p>
      <p><b>Dalšího snížení dolarových <a href="https://www.kurzy.cz/urokove-sazby/">úrokových sazeb</a> se již letos nedočkáme</b>, <a href="https://www.kurzy.cz/tema/fed/">Fed</a> ale na svém středečním zasedání zveřejní aktualizovanou ekonomickou projekci včetně výhledu <a href="https://www.kurzy.cz/urokove-sazby/">úrokových sazeb</a> centrálních bankéřů. Předpokládáme, že pro <a href="https://www.kurzy.cz/finance/2020/">rok 2020</a> nebudou indikovat žádnou změnu a pro <a href="https://www.kurzy.cz/finance/2021/">rok 2021</a> budou předvídat zvýšení sazeb. My se obáváme, že příchod recese v <a href="https://www.kurzy.cz/finance/2020/">roce 2020</a> povede naopak k dalšímu snížení dolarových sazeb. <b>Ch. Lagarge na své první tiskové konferenci v čele <a href="https://www.kurzy.cz/tema/ecb/">ECB</a> formálně představí strategii pro své funkční období.</b> Čekáme, že oznámí změnu inflačního cíle jako symetrického kolem 2 % a naváže na svého předchůdce ve volání ke změně hospodářsko-politického mixu směrem k větší váze fiskální politiky.</p>
      <p>
        <b>Tuzemská <a href="https://www.kurzy.cz/makroekonomika/inflace/">inflace</a> poprvé po sedmi letech bude začínat trojkou</b>
      </p>
      <p><b><a href="https://www.kurzy.cz/obec/ceska/">Česká</a> listopadová <a href="https://www.kurzy.cz/makroekonomika/inflace/">inflace</a> se podle našeho odhadu vyšplhá na 3 % a dostane se tak na horní hranu tolerančního pásma <a href="https://www.kurzy.cz/kurzy-men/kurzovni-listek/">ČNB</a>. </b>Data z reálné <a href="https://www.kurzy.cz/makroekonomika/">ekonomiky</a>, zejména průmyslová výroba a vývozy, již ale jednoznačně potvrdí negativní dopad německé průmyslové recese. <a href="https://www.kurzy.cz/kurzy-men/kurzovni-listek/">ČNB</a> by tak trhům vánoční dárek nachystat neměla, sazby zůstanou příští týden nezměněné. Podrobnější komentář ke zveřejňovaným tuzemským datům naleznete zde http://bit.ly/2sUdLIE.</p>
      <p>
        <b>Zaostřeno na dnešek</b>
      </p>
      <p>
        <b>Stabilizace v německém zahraničním obchodě</b>
      </p>
      <p><b>I když situace v německém zahraničním obchodě zůstává nejistá, zlepšení globálních (zatím měkkých) indikátorů z <a href="https://www.kurzy.cz/makroekonomika/prumysl/">průmyslu</a> dávají naději, že by se měly německé exporty postupně začít odrážet ode dna. </b>Konečně by se měla začít lepšit situace v obchodě s Velkou Británií a Tureckem. Na zářijové zlepšení v bilanci s okolními zeměmi <a href="https://www.kurzy.cz/tema/eurozona/">eurozóny</a> ale zřejmě Německo nenaváže.</p>
      <p>
        <b>Data z amerického <a href="https://www.kurzy.cz/cnb/ekonomika/prace-a-mzdy/">trhu práce</a> polila <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a> živou vodou</b>
      </p>
      <p><b>Závěr týdne byl ve znamení amerického <a href="https://www.kurzy.cz/kurzy-men/nejlepsi-kurzy/USD-americky-dolar/">dolaru</a>. </b>Zatímco během týdne se <a href="https://www.kurzy.cz/kurzy-men/nejlepsi-kurzy/EUR-euro/">euro</a> šplhalo výše a atakovalo měsíční maximum nad hladinou 1,110 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/kurzy-men/nejlepsi-kurzy/EUR-euro/">EUR</a>, v pátečním odpoledni kurz rychle spadl, krátce dokonce pod úroveň 1,105 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/kurzy-men/nejlepsi-kurzy/EUR-euro/">EUR</a>. Za dolarovými zisky poprvé po šesti ztrátových seancích stálo zveřejnění nečekaně silných čísel z amerického <a href="https://www.kurzy.cz/cnb/ekonomika/prace-a-mzdy/">trhu práce</a> za listopad. Statistika ukázala na silnou tvorbu <a href="https://prace.kurzy.cz/urad-prace/volna-mista/">pracovních míst</a> ústící v pokles <a href="https://www.kurzy.cz/makroekonomika/nezamestnanost/">nezaměstnanosti</a> na pouhých 3,5 %. K lepšímu byla navíc revidována tvorba míst i za říjen. Oproti očekávání sice lehce zklamala meziměsíční dynamika hodinových výdělků. Za tím ale stála primárně revize říjnového vzestupu na dvojnásobek ve srovnání s předchozím odhadem. Meziroční dynamika překonala tržní konsensus.</p>
      <p>
        <b>Český <a href="https://www.kurzy.cz/makroekonomika/prumysl/">průmysl</a> začíná se zpožděním doplácet na ten německý</b>
      </p>
      <p><b>Říjnová data z reálné <a href="https://www.kurzy.cz/makroekonomika/">ekonomiky</a> budou reflektovat recesi v německém <a href="https://www.kurzy.cz/makroekonomika/prumysl/">průmyslu</a>. Tento negativní faktor bude navíc zesílen kalendářním efektem. </b>Průmyslová produkce vykáže podle našich odhadů za říjen meziroční snížení o 5,3 %, po očištění o kalendářní variace bude pokles dle nás činit -2,4 %. Na meziměsíční bázi čekáme pokles výroby v říjnu o cca 2 %, na který ukazuje propad předstihových indikátorů a vývoj v zahraničí. Slábnoucí průmyslová výroba se pak zrcadlí ve zpomalujícím růstu exportu, nicméně dovozní aktivita též slábne a obchodní bilance se tak vyvíjí příznivě. Pro říjen odhadujeme v národní metodice přebytek 14 mld. <a href="https://www.kurzy.cz/kurzy-men/">Kč</a>, což představuje meziroční zlepšení o téměř 15 mld. <a href="https://www.kurzy.cz/kurzy-men/">Kč</a>.</p>
      <p>
        <b><a href="https://www.kurzy.cz/koruna/">Koruna</a> drží stopu</b>
      </p>
      <p><b>Závěrečný den minulého pracovního týdne nepřinesl na tuzemský devizový trh žádný impuls. </b><a href="https://www.kurzy.cz/koruna/">Koruna</a> se v <a href="https://www.kurzy.cz/obec/patek/">pátek</a> obchodovala v úzkém pásmu dvou haléřů kolem 25,53 <a href="https://www.kurzy.cz/kurzy-men/aktualni/CZK-EUR/">CZK/EUR</a> a prakticky po celý týden se tak držela na relativně silných hodnotách těsně nad hladinou 25,50 <a href="https://www.kurzy.cz/kurzy-men/aktualni/CZK-EUR/">CZK/EUR</a>. Zveřejnění říjnových maloobchodních tržeb žádný impuls na trh nepřineslo (podrobněji jsme statistiku komentovali zde http://bit.ly/2PidVkP). Výsledek v podstatě v souladu s tržním očekáváním potvrdil, že přes mírné zpomalování související s ochlazováním celé <a href="https://www.kurzy.cz/makroekonomika/">ekonomiky</a> zůstává spotřeba domácností díky silnému <a href="https://www.kurzy.cz/cnb/ekonomika/prace-a-mzdy/">trhu práce</a> hlavním tahounem.</p>
      <p>Autor: Jan Vejmělek</p>
      <related>
        <h4>Příbuzné stránky</h4>
        <a href="https://www.kurzy.cz/tema/detail/prichazi-vrchol-internetove-predvanocni-nakupni-horecky-1397538.html"/>
        <a href="https://www.kurzy.cz/zpravy/425332-trhy-zahybe-ocelovy-vrchol/"/>
        <a href="https://video.kurzy.cz/y/b-_LONCh2LE/"/>
        <a href="https://movie.kurzy.cz/y/4R26bhm-94Y/"/>
        <a href="https://www.kurzy.cz/zpravy/483761-tydenni-prehled-udalosti-na-financnich-trzich-8-tyden-2019-video/"/>
        <a href="https://zpravy.kurzy.cz/300445-trhy-pokracuji-v-predvanocni-nalade-a-mirne-posiluji/"/>
        <a href="https://www.kurzy.cz/zpravy/323910-stanovil-facebook-vrchol-akcioveho-trhu/"/>
        <a href="https://www.kurzy.cz/zpravy/466410-blizi-se-cenovy-vrchol-na-ceskem-realitnim-trhu/"/>
        <a href="https://video.kurzy.cz/y/MjQ1WGUDCqE/"/>
        <a href="https://www.kurzy.cz/zpravy/141621-na-devizovy-trh-dorazila-predvanocni-korekce/"/>
        <a href="https://www.kurzy.cz/zpravy/414009-predvanocni-poklid-za-trzich-souhrnny-komentar/"/>
        <a href="https://video.kurzy.cz/y/Wa8IO253axU/"/>
      </related>
    </article>
  </body>
</html>