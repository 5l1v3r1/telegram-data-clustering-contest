<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/vyber-z-medii-oprava-barrandovsky-most-modernizace-ceska-posta_1912090819_vtk"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T08:19:00+00:00"/>
    <meta property="og:title" content="Výběr z médií: oprava Barrandovského mostu, modernizace České pošty a více otevřených dat"/>
    <meta property="og:description" content="Diagnózu rakoviny tlustého střeva ročně vyslechne více než 7 a půl tisíce Čechů. Počet nemocných ale dlouhodobě klesá, a to hlavně díky osvětě a změně životního stylu po pádu komunistického režimu."/>
  </head>
  <body>
    <article>
      <h1>Výběr z médií: oprava Barrandovského mostu, modernizace České pošty a více otevřených dat</h1>
      <address><time datetime="2019-12-09T08:19:00+00:00">09 Dec 2019, 08:19</time> by <a rel="author">Zuzana Gálová</a></address>
      <p>
        <b>Barrandovský most čekají od roku 2021 významné opravy, které zřejmě přinesou dlouhé kolony a četná dopravní omezení. Téma přináší pondělní Mf Dnes. Hospodářské noviny se věnují změně České pošty v doručování balíků a dopisů. Nově si je budou lidé vyzvedávat na obecním úřadě nebo v obchodě. Tato změna je součástí modernizačního plánu na příštích pět let. Více si přečtěte ve výběru z médií, který sestavil Radiožurnál.</b>
      </p>
      <h3>E15</h3>
      <p><b>Informace o politických stranách, školách nebo třeba sportovních organizacích budou zdarma dostupné pro vývojáře mobilních a internetových aplikací nebo map</b>. Vláda ministerstvům nařídila zpřístupnit přes dvacet nových sad s otevřenými daty. Celkově by jich měl stát poskytovat 47. Další data zveřejňují některé úřady nebo obce dobrovolně. Všímá si toho pondělní <a href="https://www.e15.cz/">deník E15</a>. Podle ministerstva vnitra můžou lidé nová data využívat k podnikání nebo třeba vědeckým účelům.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vyber-z-medii-lecba-rakoviny-registracni-znacky_1912070631_zit"/>
      </related>
      <h3>Mf Dnes</h3>
      <p><b>Dopravní omezení a mnohakilometrové kolony.</b> To nejspíš čeká Prahu od roku 2021, kdy se začne opravovat Barrandovský most, přes který denně projede 144 tisíc aut. <b>Jde tak o nejvytíženější dopravní stavbu v Česku. Současný osmiproudý provoz se zúží na dva pruhy v každém směru.</b> Oprava potrvá čtyři roky. Tématu se věnuje <a href="https://www.mfdnes.cz/">pondělní Mf Dnes</a>. Rekonstrukce bude rozdělená na několik částí - ta první začne už v příštím roce. Opravovat se budou rampy a spodní část mostu. Řidiči tak rekonstrukci zatím nepocítí.</p>
      <h3>Právo</h3>
      <p><b>Diagnózu rakoviny tlustého střeva ročně vyslechne více než sedm a půl tisíce Čechů.</b> Počet nemocných ale dlouhodobě klesá, a to hlavně díky osvětě a změně životního stylu po pádu komunistického režimu. Statistiky ale ukazují, že nemoc postihuje stále mladší ročníky. Lékaři proto usilují o snížení věkové hranice screeningu <b>ze současných 50 na 45 let.</b> Podrobnosti má pondělní <a href="https://pravo.cz/">deník Právo</a>.</p>
      <h3>Hospodářské noviny</h3>
      <related>
        <h4>Číst článek</h4>
        <a href="https://www.irozhlas.cz/zpravy-domov/vyber-z-medii-pokuty-kostra-medvidete-definice-kilogramu-zemedelska-hra-armadni_1912060715_vtk"/>
      </related>
      <p><b>Česká pošta chystá změny v doručování balíků a dopisů.</b> Lidé si pro ně nově budou chodit na obecní úřad nebo do obchodu. Je to součást modernizačního plánu, který pošta chystá na příštích pět let. Všímají si toho <a href="https://archiv.ihned.cz/">Hospodářské noviny</a>. V roce 2020 zaplatí pošta za novinky jednu miliardu korun. <b>Podnik také propustí sedm tisíc zaměstnanců a zavede samoobslužné kiosky.</b> Podle zjištění Hospodářských novin podnik letos skončí ve ztrátě okolo jedné miliardy korun, v příštím roce částka ještě naroste.</p>
      <h3>Lidové noviny</h3>
      <p><b>Železniční přejezdy na hlavních cestách budou bezpečnější.</b> To je titulek <a href="https://www.lidovenoviny.cz/">Lidových novin</a>. Do roku 2023 budou všechny přejezdy na silnicích první třídy osazeny závorami. Dohodlo se na tom ministerstvo dopravy a Správa železniční dopravní cesty. Opatření vyjde na čtvrt miliardy korun. <b>Úmrtí a těžkých zranění na železničních přejezdech přibývá.</b> Od ledna do listopadu při nehodách zemřelo 37 lidí a 93 utrpělo zranění. Obě čísla jsou výrazně vyšší než v loňském roce.</p>
      <related>
        <h4>Související články</h4>
        <a href="https://www.irozhlas.cz/zpravy-domov/vyber-z-medii-prazsky-magistrat-ornice-sekretarky-pro-zdravotni-sestry-ochranka_1912050724_jgr"/>
        <a href="https://www.irozhlas.cz/zpravy-domov/penta-cme-nova-vyber-z-medii-hmyz-zemedelstvi-antimonopolni-urad-stavebni-zakon_1912040725_luk"/>
        <a href="https://www.irozhlas.cz/zpravy-domov/vyber-z-medii-media-zubari-dospivajici-prazsky-dopravni-podnik_1912030713_luk"/>
      </related>
    </article>
  </body>
</html>