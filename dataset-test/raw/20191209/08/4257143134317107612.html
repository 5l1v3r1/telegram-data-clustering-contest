<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/12/09/alapveto-taplalekunk-megsem-ismerjuk"/>
    <meta property="og:site_name" content="infostart"/>
    <meta property="article:published_time" content="2019-12-09T08:38:00+00:00"/>
    <meta property="og:title" content="Alapvető táplálékunk, mégsem ismerjük"/>
    <meta property="og:description" content="Milyen burgonyafajták vannak? Mire használjuk őket? Hogyan válogassunk belőlük? Változnak a fogyasztói, felhasználói igények, és kismértékben már elindult az ezekre fókuszáló termelésre való átállás a hazai burgonyaszektorban."/>
  </head>
  <body>
    <article>
      <h1>Alapvető táplálékunk, mégsem ismerjük</h1>
      <address><time datetime="2019-12-09T08:38:00+00:00">09 Dec 2019, 08:38</time> by <a rel="author">Infostart / InfoRádió - Kiss Melinda Katalin</a></address>
      <h3>Milyen burgonyafajták vannak? Mire használjuk őket? Hogyan válogassunk belőlük? Változnak a fogyasztói, felhasználói igények, és kismértékben már elindult az ezekre fókuszáló termelésre való átállás a hazai burgonyaszektorban.</h3>
      <p>Egyre kevesebben termelnek zöldségeket, egyre kevésbé ismerjük a burgonyafajtákat. Naponta fogyasztjuk, mégsem vagyunk tisztában azzal, hogy milyen fajtái vannak és milyen ételnek elkészítve érdemes leginkább fogyasztani – ezen próbál változtatni a Nébih, amely a napokban konferenciát rendezett a zöldségféléről.</p>
      <p>A legfőbb üzenet az volt, hogy meg kell kóstolni, ki kell próbálni a burgonyákat.</p>
      <blockquote>Ne az legyen az elsődleges szempont, hogy a legolcsóbbat megvesszük, mert nem minden burgonyából lehet bármilyen ételt elkészíteni</blockquote>
      <p>– mondta az InfoRádiónak Balogh Stefánia, a Nemzeti Élelmiszerlánc-biztonsági Hivatal burgonya-termékfelelőse.</p>
      <p>Az A típusú burgonyából, amelyik kifejezetten salátának való, mert nem szétesős fajta, soha nem lehet jó krumplipürét elkészíteni. Püréhez B vagy C típusú burgonya kell. Balogh Stefánia ezért arra biztat mindenkit, hogy fedezze fel a különféle burgonyatípusokat, és készítse el magának a megfelelő ételeket.</p>
      <p>Ehhez egyébként a kereskedőknek is segíteniük kell, 2016 szeptembere óta kötelező kiírni a kereskedelmi láncokban, piacokon, hogy milyen típusú burgonya van a pulton, valamint a nevét is. Ezt szeretnék elérni a kiskereskedőknél is, ezt a jövőben egyre gyakrabban ellenőrzi majd a hivatal.</p>
      <aside>Mi az, hogy A, B, C?<br/>A nagyobb élelmiszerláncokban már évek óta az összes csomagolt burgonyán megtaláljuk nemcsak a krumpli fajtáját, hanem az Országos Burgonya Szövetség és Terméktanács burgonyaábécéjét is. <br/>Az A, B, C jelölés a konyhai felhasználási lehetőségeket takarja, tulajdonképpen ez egyfajta javaslat arra, hogy melyik ételekhez érdemes felhasználni.<br/>A – Salátának való, nem szétfövő burgonya. A főzés után is egyben marad, anyaga finomszemcsés. Ha azt szeretnénk, hogy a burgonyasaláta egyben maradjon, vagy a látványra hajtunk a rakott burgonyánál, ezt használjuk. Főbb fajták: somogyi sárga kifli, cherie, agata.<br/>B – Főzni való, enyhén szétfövő burgonya. Kicsit fő csak szét, de még egyben marad, állagában kissé lisztes vagy kissé szappanos, közepesen finom. Burgonyafőzelékhez, -leveshez, ragukhoz benne főtt burgonyának és rakott krumplinak is remek. Főbb fajták: aladin, amorosa, balatoni rózsa, boglárka, desirée, démon, fabiola, góliát, hópehely, impala, katica, kleopátra, kondor.<br/>C – Szétfövő, lisztes húsú, inkább sütéshez ajánlott burgonya. Laza szerkezetű, lisztes állagú. Burgonyás tésztákhoz, chips- és hasábburgonya készítéshez, püréalapanyagnak ez a jó. Főbb fajták: agria, kuroda, rioja (százszorszép), Vénusz gold, white lady. (<a href="https://www.origo.hu/tafelspicc/20121029-burgony-krumpli-alapanyag.html">Origo</a>)<br/>Még több információ találunk a Magyarországon fellelhető illetve itt termesztett burgonyafajtákról <a href="http://www.obtt.hu/admin/data/file/71_fajtak12_2.pdf">ITT</a> és <a href="http://www.obtt.hu/index.php?id=20100303minositett_fajtak&amp;view=1">ITT</a>.</aside>
      <h4>Az asztal mondja meg a termőföldnek, hogy mit teremjen</h4>
      <p>Arra a kérdésre, hogy vajon a termesztők tudnak-e alkalmazkodni a változó piaci igényekhez, a szakember azt mondta, hogy idővel leszűkülnek majd a kínálat azokra a fajtákra, amelyeket a vevők keresnek. Pillanatnyilag mindegy a termelőnek, hogy milyen fajtát termeszt, mert bármit el tud adni, a Nébih szerint azonban minőségvezérelt termesztésre kell átállni.</p>
      <p>Magyarországon jelenleg mintegy 7700 hektáron termelnek burgonyát, ez valamivel kisebb terület a tavalyinál, de a termés mennyisége nőtt az elmúlt évhez képest.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Nébih buronyakonferencia</p>
      <figure>
        <audio src="https://infostart.hu/audio/00005/00005591b.mp3"/>
      </figure>
      <p> </p>
    </article>
  </body>
</html>