<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/premozenje/ekstremno-varcen-milijonar-za-kaj-denarja-ne-zapravlja.html"/>
    <meta property="og:site_name" content="Cekin.si"/>
    <meta property="article:published_time" content="2019-12-09T08:52:00+00:00"/>
    <meta property="og:title" content="Ekstremno varčen milijonar: za kaj denarja ne zapravlja?"/>
    <meta property="og:description" content="29-letni Američan je pred tremi leti zaslužil svoj prvi milijon. A kljub temu da si lahko s približno 200 tisoč evri mesečnega prihodka privošči drage stvari in mu ni treba gledati na vsak evro, pa mladi milijonar počne prav to. Na svojo ekstremno varčnost je zelo ponosen, med drugim pa varčuje na kavi in oblačilih."/>
  </head>
  <body>
    <article>
      <h1>Ekstremno varčen milijonar: za kaj denarja ne zapravlja?</h1>
      <address><time datetime="2019-12-09T08:52:00+00:00">09 Dec 2019, 08:52</time> by <a rel="author">K.H.</a></address>
      <p>
        <i>29-letni Američan je pred tremi leti zaslužil svoj prvi milijon. A kljub temu da si lahko s približno 200 tisoč evri mesečnega prihodka privošči drage stvari in mu ni treba gledati na vsak evro, pa mladi milijonar počne prav to. Na svojo ekstremno varčnost je zelo ponosen, med drugim pa varčuje na kavi in oblačilih.</i>
      </p>
      <p>Mladi ameriški milijonar <b>Graham Stephan</b> si lahko privošči kar koli. 29-letnik zasluži okoli 220.000 dolarjev (približno 198.000 evrov) na mesec in v letošnjem letu naj bi zaslužil najmanj 1,6 milijona dolarjev (1,44 milijona evrov). Podjetni mladenič je pri 18 letih študij obesil na klin in se podal v nepremičninske posle. S trdim delom in precej iznajdljivosti je do svojega 26 leta postal milijonar in investitor v nepremičnine. O svoji poslovni poti, izkušnjah, uspehih in padcih je pred tremi leti začel govoriti tudi na svojem YouTube kanalu, kjer ima več kot milijon naročnikov, njegove posnetke pa si ogleda na milijone ljudi. Poleg nepremičninskih poslov je tudi YouTube zdaj eden od njegovih glavnih virov prihodkov.</p>
      <p>A čeprav Grahamu resnično ni treba gledati na vsak cent, pa je mladi podjetnik zelo preudaren glede tega, kako zapravlja svoj denar. "<i>Vedno mi je bila všeč možnost, da ne zapravljam denarja, še od otroštva dalje,"</i> je dejal za <i>CNBC</i>. 29-letnik je kljub bogastvu ohranil svojo varčno naravo, saj privarčuje kar 99 odstotkov svojih prihodkov. To pa mu uspeva tako, da so njegovi izdatki zelo nizki.</p>
      <p>
        <b>Stvari, na katerih mladi milijonar varčuje</b>
      </p>
      <p>29-letnik je odločen, da denarja ne zapravlja za dve stvari. "<i>Prva stvar je kava. Mislim, da so marže za kavo pri Starbucksu ali Coffee Beanu in številnih drugih podobnih kavarnah absolutno smešne, tako da si kavo skuham kar sam doma za 20 centov," </i>ponosno pove Stephan. Kavo kupuje v diskontnih trgovinah, kjer kupi veliko vrečo za pol manj kot v drugih trgovinah.</p>
      <p>Druga stvar, kjer Stephan varčuje in za kar nerad zapravlja velike vsote denarja, so oblačila. "<i>Oblačila dragih blagovnih znamk so ena od tistih stvari, za katere nikoli ne bom zapravljal denarja,"</i> pravi mladi nepremičninar. Kot poudarja, enostavno ne vidi smisla v tem, da bi zapravil 700 dolarjev (630 evrov) za Guccijeve čevlje, če lahko podobne čevlje kupi v trgovskih verigah za par deset dolarjev.</p>
      <p>Varčuje tudi tako, da primerja cene živil v različnih trgovinah. Ne razsipava pa niti s prehranjevanjem v restavracijah. Morda nekoliko nekavalirsko, a 29-letnik brez zadržkov pove, da kadar gresta z dekletom na večerjo, si ponavadi znesek na računu razdelita.  </p>
      <p>Ne osredotoča pa se le na manjše stroške, pač pa skuša najti različne načine, da zmanjša tudi velike stroške – denimo za nastanitev in prevoz. Živi v dupleks stanovanju in čeprav bi lahko brez težav vse stroške kril sam, se je odločil, da polovico stanovanja odda. Z najemnino pa si krije stanovanjske stroške in tako praktično za bivanje v svojem domu ne plačuje nič.</p>
      <figure>
        <iframe src="https://www.youtube.com/embed/sTpvUc9U6f8" width="560" height="315" data-service="Youtube" scrolling="no"/>
      </figure>
      <p>
        <b>Tesla se je odplačala sama</b>
      </p>
      <p>Ena od stvari, ki jih obožuje in pri katerih ne varčuje, pa so avtomobili. Aprila si je kupil Teslo Model 3, ki stane od 35.000 dolarjev (31.000 evrov) naprej. Vendar, kot pravi YouTube zvezdnik, se je avtomobil plačal kar sam. O nakupu Tesle je namreč posnel video in ta je v trenutku postal spletni hit, ogledalo si ga je več kot šest milijonov ljudi. Od ogledov posnetka je tako dobil povrnjeno celotno kupnino za avtomobil.</p>
      <p>29-letnik je ponosen na svoje ekstremno varčevanje. "<i>Nihče ni bolj varčen od mene,"</i> pove in doda, da ni treba biti skop pri vsakem nakupu, da bi postali milijonar. "<i>Ni treba delati 12 ur na dan. Vendar pa morate razmišljati zunaj okvirjev. In kar deluje zame, ni nujno, da bo delovalo za vsakogar. Mislim, da ni enega pristopa, ki bi ustrezal vsem, vendar pa morate razmišljati kreativno in početi stvari drugače, kot jih počne večina ljudi,"</i> še pravi Stephan.</p>
      <p>Nikoli si ni mislil, da bo največ denarja služil prav z objavami na YouTubu in še danes ta zaslužek jemlje z veliko mero zadržanosti. Letos bo približno 85 odstotkov njegovih prihodkov prišlo z YouTuba, vendar pa ta zaslužek dojema kot bonus in za zdaj še ni zapravil nič od tega denarja. <i>"Če bi YouTube jutri izginil, bi bil zelo razočaran, vendar pa s perspektive denarja to nikoli ni bilo nekaj, na kar sem se zanašal,"</i> še pravi poslovnež in spletni zvezdnik. Še nekaj dodatnega denarja pa vsak mesec zasluži s prodajo spletnih tečajev in oddajanjem svojih šestih nepremičnin.</p>
    </article>
  </body>
</html>