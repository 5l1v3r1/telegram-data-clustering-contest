<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/un-viaggio-immersivo-nel-tempo%E2%80%AFdella-betlemme-sacra%E2%80%AF/1335490/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T08:01:52+00:00"/>
    <meta property="og:title" content="Un viaggio immersivo nel tempo della Betlemme sacra "/>
    <meta property="og:description" content="RECANATI - Presentato con grande successo il presepio meccatronico-olfattivo di Leandro Messi con gli speciali effetti di Màlleus. Aperto fino al 31 gennaio  "/>
  </head>
  <body>
    <article>
      <h1>Un viaggio immersivo nel tempo della Betlemme sacra </h1>
      <h2>RECANATI - Presentato con grande successo il presepio meccatronico-olfattivo di Leandro Messi con gli speciali effetti di Màlleus. Aperto fino al 31 gennaio  </h2>
      <address><time datetime="2019-12-09T08:01:52+00:00">09 Dec 2019, 08:01</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Fun-viaggio-immersivo-nel-tempo%E2%80%AFdella-betlemme-sacra%E2%80%AF%2F1335490%2F">Condividi35</a><a href="https://twitter.com/intent/tweet?text=Un+viaggio+immersivo++nel+tempo%E2%80%AFdella+Betlemme+sacra%E2%80%AF&amp;url=https%3A%2F%2Fwww.cronachemaceratesi.it%2F2019%2F12%2F09%2Fun-viaggio-immersivo-nel-tempo%E2%80%AFdella-betlemme-sacra%E2%80%AF%2F1335490%2F">Tweet</a>Email35 Condivisioni</p>
      <p> </p>
      <p> </p>
      <p><b>Il  presepio immersivo di Leandro Messi a Recanati nella sede di via del Passero Solitario n. 30 è stato presentato ieri con grande successo  dal celebre pluripremiato artigiano presepista recanatese in collaborazione con il maestro Malleus per la speciale realizzazione  degli effetti sensoriali e olfattivi che immergono i visitatori in un ambiente sensoriale unico.</b> Su una superficie di oltre  90 metri quadrati  Leandro Messi ha inaugurato un nuovo emozionante viaggio immersivo nella Betlemme di 2019 anni fa, che fa rivivere ai visitatori la sacra rappresentazione in un vero e proprio mondo reale in miniatura. Migliaia di personaggi, tra uomini, donne, bambini e animali, si muovono naturalmente   nelle differenti ambientazioni giorno e notte animando il presepio con scene di vita quotidiana ricreate tra la natura, le vie e le case della Betlemme del tempo, con un’armonia unica, in uno scenario vivo e magnificamente realizzato, con la cura di ogni più piccolo dettaglio.</p>
      <figure>
        <img src="https://cdn.cronachemaceratesi.it/wp-content/uploads/2019/12/Leandro-Messi-Malleus-325x149.jpg"/>
        <figcaption>Leandro Messi e Malleus</figcaption>
      </figure>
      <p><b>«</b>Questo Presepio  è parte  di me – ha detto Leandro Messi – ho iniziato a lavorare sulla rappresentazione della  natività a 12 anni, oggi ne ho 33, in questi 21 anni ho scolpito ogni statua con grande amore, a volte grazie ad un’ispirazione, altre tramite uno studio storico, ogni loro dettaglio e movimento è stato progettato e realizzato nei minimi particolari  pensando all’effetto di meraviglia che poteva suscitare  su di me e sui visitatori  grandi e piccini<b>».</b></p>
      <figure>
        <img src="https://cdn.cronachemaceratesi.it/wp-content/uploads/2019/12/Presepio-Messi-5-325x244.jpg"/>
      </figure>
      <p><b>E come nella più antica tradizione storica dei grandi artisti di un tempo, tra i quadri scena del presepio quest’anno anche la rappresentazione dell’attività di famiglia Messi, la falegnameria di casa, dove sono rappresentati due personaggi a somiglianza di Leandro Messi e di suo padre Gabriele, intenti a piallare e fare buchi sul legno con il trapano antico</b>. Grazie ad una minuziosa progettazione elettronica, il Presepio di Messi gestisce contemporaneamente più di mille azioni, tra cambi di scenografie, luci, effetti e i molteplici e contemporanei movimenti dei centinaia di personaggi presenti.  Statue di circa 30 centimetri, caratterizzate dai differenti ruoli, costruite interamente a mano con un’abilità artigianale unica, ridefiniscono il presepe di Messi come il primo presepe meccatronico olfattivo italiano, un termine che lo distingue da tutti gli altri presepi meccanici, dove le animazioni sono generalmente a scatti e visibilmente innaturali.</p>
      <p>
        <b> Sarà possibile visitare il Presepio di Leandro Messi a Recanati, tutti i pomeriggi di sabato e domenica  fino al 31 gennaio, dal 21 dicembre sarà aperto al pubblico tutti i giorni dalle 16 alle 20.</b>
      </p>
    </article>
  </body>
</html>