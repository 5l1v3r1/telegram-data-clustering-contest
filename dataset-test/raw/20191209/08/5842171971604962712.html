<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/361989-brunojuma-pardosana-pasaule-pern-pieaugusi-par-gandriz-5"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="Bruņojuma pārdošana pasaulē pērn pieaugusi par gandrīz 5%"/>
    <meta property="og:description" content="Bruņojuma pārdošana pasaulē pagājušajā gadā pieaugusi par gandrīz 5%, salīdzinot ar 2017.gadu, secināts pirmdien publiskotajā Stokholmas Starptautiskā Miera pētījumu institūta (SIPRI) ziņojumā."/>
  </head>
  <body>
    <article>
      <h1>Bruņojuma pārdošana pasaulē pērn pieaugusi par gandrīz 5%</h1>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author">Jauns.lv / LETA</a></address>
      <p>
        <b>Bruņojuma pārdošana pasaulē pagājušajā gadā pieaugusi par gandrīz 5%, salīdzinot ar 2017.gadu, secināts pirmdien publiskotajā Stokholmas Starptautiskā Miera pētījumu institūta (SIPRI) ziņojumā.</b>
      </p>
      <p>Pasaules 100 lielāko bruņojuma ražotāju apgrozījums 2018.gadā sasniedzis 420 miljardus ASV dolāru (378,6 miljardus eiro), un par ko lielā mērā jāpateicas ASV tirgum, norādīts ziņojumā.</p>
      <p>ASV ražotāju apgrozījums pērn sasniedzis 246 miljardus dolāru (221,7 miljardiem eiro), kas ir par 7,2% vairāk neka 2017.gadā. ASV bruņojuma ražotāju produkcija 2018.gadā veidoja 59% no kopējā tirgus.</p>
      <p>"Tas ir ievērojams pieaugums viena gada laikā, ņemot vērā jau tā augsto ASV kopējo ieroču pārdošanas līmeni," zinu aģentūrai AFP norādīja SIPRI militāro izdevumu programmas direktore Odē Florāna.</p>
      <p>ASV bruņojuma ražotāju biznesu sekmējis ASV prezidenta Donalda Trampa lēmums modernizēt bruņotos spēkus, lai stiprinātu ASV pozīcijas attiecībā pret Ķīnu un Krieviju.</p>
      <p>Krievija 2018.gadā ierindojusies otrajā vietā ieroču ražošanā, veidojot 8,6% no kopējā tirgus.</p>
      <p>Lielbritānija veidoja 8,4% un Francija 5,5% no kopējā tirgus.</p>
      <p>Datu trūkuma dēļ Ķīnas uzņēmumi SIPRI pētījumā nav iekļauti, taču aplēsts, ka 100 lielāko bruņojuma ražotāju vidū ir trīs līdz septiņi Ķīnas uzņēmumi.</p>
      <p>Ķīna kopš 2013.gada atvēlējusi aizsardzībai 1,9% no iekšzemes kopprodukta (IKP).</p>
      <p>Florāna norādīja AFP, ka arī divi lielie Eiropas bruņojuma ražotāji "Airbus" un MBDA reaģējuši uz pieprasījumu, ko palielinājuši bruņotie konflikti un saspringtās situācijas vairākos reģionos.</p>
      <p>Krievijas uzņēmums "Almaz Antei" ar 9,6 miljardu dolāru (8,7 miljardu eiro) apgrozījumu pērn ierindojies devītajā vietā simts lielāko ieroču ražotāju sarakstā. Salīdzinot ar 2017.gadu, uzņēmuma apgrozījums pieaudzis par 18%.</p>
      <p>"Šis pieaugums balstīts ne tikai uz spēcīgo vietējo pieprasījumu, bet arī pieaugošo ieroču pārdošanu  citām valstīm, sevišķi pretgaisa aizsardzības sistēmu "S-400" eksportu," norādīts ziņojumā.</p>
      <p>Neraugoties uz ASV iebildumiem, "S-400" no Krievijas iegādājusies arī Turcija, kas ir NATO dalībvalsts.</p>
      <p>No Turcijas bruņojuma ražotājiem vadošo 100 sarakstā iekļuvuši divi uzņēmumi. Turcijas ražotāju apgrozījums sasniedzis 2,8 miljardus ASV dolāru (2,5 miljardus eiro), kas ir par 22% vairāk nekā 2017.gadā.</p>
      <p>Turciju uz priekšu "dzen mērķis kļūt neatkarīgai ieroču piegādēs un tādēļ attīstīt ieroču ražošanas jaudas visos segmentos (sauszemes sistēmas, gaisa sistēmas, jūras sistēmas, raķetes utt.)", norādīja Florāna.</p>
      <p>Viņa atgādināja, ka Turcija ir arī iesaistīta konfliktā ar kurdu kaujiniekiem, un arī tādēļ pieaudzis pieprasījums pēc ieročiem.</p>
      <p>Pasaules 100 lielāko bruņojuma ražotāju saraksta pirmajā vietā joprojām atrodas ASV uzņēmums "Lockheed Martin", kas 1.vietu ieņem kopš 2009.gada.</p>
      <p>Pērn "Lockheed Martin" apgrozījums sasniedza 47,3 miljardus ASV dolāru (42,6 miljardus eiro).</p>
      <p>"Lockheed Martin" pārdošanas apjoms veido 11% no pasaules tirgus.</p>
    </article>
  </body>
</html>