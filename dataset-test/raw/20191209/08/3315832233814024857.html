<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7ff51fa6039409b5/ministrul-popovici-isi-propune-sa-elimine-accentele-romanesti-din-manualele-de-istorie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T08:44:00+00:00"/>
    <meta property="og:title" content="Ministrul Popovici își propune să elimine „accentele românești” din manualele de istorie"/>
    <meta property="og:description" content="Autorul de manuale de istorie integrată în variantă comunistă, Corneliu Popovici, imediat după instalarea în fotoliul de ministru, a vorbit despre intenția de a schimba denumirea cursului „Istoria Universală și a Românilor”. După spusele oficialului, conținuturile actualelor manuale au multe „deficiențe”, sunt infectate de un etnocentrism perimat. Cu alte cuvinte, evenimentele istorice sunt tratate în aceste instrumente didactice din punctul de vedere al poporului român."/>
  </head>
  <body>
    <article>
      <h1>Ministrul Popovici își propune să elimine „accentele românești” din manualele de istorie</h1>
      <address><time datetime="2019-12-09T08:44:00+00:00">09 Dec 2019, 08:44</time> by <a rel="author">Jurnal.md</a></address>
      <p>
        <b>Autorul de manuale de istorie integrată în variantă comunistă, Corneliu Popovici, imediat după instalarea în fotoliul de ministru, a vorbit despre intenția de a schimba denumirea cursului „Istoria Universală și a Românilor”. După spusele oficialului, conținuturile actualelor manuale au multe „deficiențe”, sunt infectate de un etnocentrism perimat. Cu alte cuvinte, evenimentele istorice sunt tratate în aceste instrumente didactice din punctul de vedere al poporului român.</b>
      </p>
      <p>Corneliu Popovici și-a argumentat decizia prin faptul că nici în România disciplina aceasta nu se mai numește „Istoria Românilor”, ci doar „Istorie”.</p>
      <p>„Cursul respectiv are denumirea respectivă în Franța, Germania și alte țări. De ce se face așa? Deoarece unul dintre principiile actuale de predare în școli este să excludă etnocentrismul”, a estimat el.</p>
      <p>Popovici a explicat, pentru JURNAL de Chișinău, că aceste modificări ar fi de rutină, chipurile, nu sunt motivate politic.</p>
      <p>„Manualele de istorie sunt supuse anumitor modificări pe parcursul timpului. Ele se modifică ținând cont de metodologia predării, de noile descoperiri, noi interpretări, noi abordări didactice ș.a.m.d. Este vorba de unele accente, inclusiv aparatul metodic.”</p>
      <p>Solicitat să explice ce înțelege domnia sa prin „etnocentrism”, Corneliu Popovici a definit termenul cu pricina prin plasarea „unui singur popor în centrul abordărilor”. „Lucrul respectiv nu mai este prezent, de exemplu, în manualele de geografie, de istorie în țările UE, inclusiv în România”, a ținut el să sublinieze.</p>
      <p>
        <b>Inna Șupac: „Să nu dezbine societatea cu astfel de probleme”</b>
      </p>
      <p>Dicționarul Explicativ al Limbii Române definește „etnocentrismul” drept o tendință de a considera valorile și modelele culturale ale propriului grup ca fiind superioare celor ale altor grupuri.</p>
      <p>Asocierea Istoriei Românilor cu extremismul nu este nouă în istoria recentă a Republicii Moldova. Fosta deputată comunistă, Inna Șupac, fostă comisară a unui <a href="https://www.thedailybeast.com/doj-inspector-general-michael-horowitzs-report-has-trump-fanboys-quivering-with-anticipation?ref=scroll&amp;fbclid=IwAR06yl6Ogz4MchJW_hGOZwk52lY5vvz9j6BX-vj-cM2w1mwFi8vPv9TKL8o">GONGO</a> rusesc, „Lumea fără nazism”, interzis în Țările Baltice, organiza conferinţe, începând cu 2013, în care condamna Guvernul de la Chişinău pentru că ar crea „premisele nazismului” între Prut şi Nistru.</p>
      <p>Comisarul <a href="http://www.jc.md/trolii-moscovei/?fbclid=IwAR0jpk_Sk3Jekuml-Dk2MXW8PWNbK818KUL08jIjhGWpOfoERz1EzaVBlSw">Inna Şupac</a> vedea „nazism”, „antisemitism”, „xenofobie” şi alte forme de extremism, discriminare pe criterii lingvistice şi origine geografică, în primul rând, în manualele de istorie şi în Codul Educaţiei adoptat în 2014!</p>
      <p>„Personajele alde Ion Antonescu nu trebuie să fie prezentate ca eroi. Așa apărea, din păcate, Ion Antonescu în anumite manuale, fără un cuvânt despre holocaust”, a intervenit acum Inna Șupac, reproșându-ne că am citat-o „eronat” și că nu a asociat niciodată „Istoria Universală și a Românilor” cu fascismul.</p>
      <p>Mai nou, directoare executivă a Institutului pentru Inițiative Strategice, Șupac, susține că toate forțele politice ar trebui să discute, în principal, despre lucrurile cele importante – combaterea corupției și procesul de dezoligarhizare – și să nu dezbine societatea „cu astfel de teme”.</p>
      <p>„Denumirea disciplinei Istoria este o problemă de care trebuie să se ocupe specialiștii”, a insistat Șupac.</p>
      <p>Întrebat dacă are cumva aceleași considerații ca Șupac, ministrul Popovici a evitat să răspundă și s-a grăbit să închidă telefonul.</p>
      <p>
        <b>„O justificare prost camuflată”</b>
      </p>
      <p>Profesorul Virgil Pâslariuc, conferențiar universitar la Facultatea de Istorie și Filozofie a Universității de Stat din Moldova și autor de manuale de istorie, consideră că s-a ajuns de mult la un compromis în privința denumirii cursului de istorie în 2011–2012, când s-a stabilit ca acesta să se numească „Istoria Universală și a Românilor”.</p>
      <p>Așa-numitul concept de „etnocentrism” invocat de ministrul Popovici pentru a umbla la conținuturi nu este altceva, în opinia lui Virgil Pâslariuc, decât o „justificare prost camuflată” să se revină la un subiect sensibil pentru societate.</p>
      <p>„Prin redenumirea disciplinei «Istoria Universală și a Românilor» se urmărește, de fapt, escaladarea tensiunilor în societate. Anul 2020 va fi unul electoral, iar factorul geopolitic rămâne principalul instrument de mobilizare a electoratului lui Igor Dodon”, a observat profesorul.</p>
      <p>„Președintele Dodon a picat testul reformei justiției, al dezoligarhizării, promisă votanților PSRM. În consecință, PSRM va merge pe polemici identitare pentru a deturna alegătorii de la problemele societății. Se pare că ei vor să iasă din iarnă nu încălzind apartamentele oamenilor, ci prin ridicarea temperaturii politice în societate”, a menționat Pâslariuc.</p>
      <p>
        <b>O populație fără identitate „este o legumă”</b>
      </p>
      <p>Pentru istoricul Ion Negrei, de asemenea redactor și autor de manuale, comasarea cursului de istorie într-o singură disciplină cu denumirea „Istoria” ar însemna „lipsirea de conținut național a acestei discipline”. „Acesta este, de fapt, scopul urmărit de autoritățile actuale”, a subliniat el, opinând că modificările cu pricina vor duce inevitabil la o acutizare a crizei identitare în societatea moldovenească.</p>
      <p>„Toate statele naționale își organizează învățământul istoric în funcție de interesul lor național. În centrul studierii istoriei stă istoria națională a unui popor. O populație lipsită de identitate națională, dacă mai este lipsită de cursul de istorie națională, rămâne o legumă”, a mai spus Negrei.</p>
      <p>Corneliu Popovici este unul dintre autorii de manuale de Istorie Integrată introduse în timpul guvernării comuniste. Acest curs a fost forma cea mai potrivită pentru a scoate din manuale conținuturile românești şi a introduce tezele kominterniste.</p>
      <p>Cel mai penibil a fost că cursul integrat a fost însoţit de o campanie virulentă de denigrare a autorilor de manuale de istorie editate la începutul anilor 2000. Iniţial, a fost elaborată o strategie de înlocuire a Istoriei Românilor cu Istoria Moldovei. Strategia prevedea, în cele mai mici detalii, cum trebuia să fie anihilată influenţa istoricilor cu pondere în opinia publică, să fie corupţi sau să fie izolaţi.</p>
      <p>
        <b>Ilie Gulca</b>
      </p>
    </article>
  </body>
</html>