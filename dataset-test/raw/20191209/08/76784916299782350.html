<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/12/09/hetfo_van_de_maris_kozbeszerzes_4ig_jaszai_gellert_ner_informatika/"/>
    <meta property="og:site_name" content="Index.hu"/>
    <meta property="article:published_time" content="2019-12-09T08:36:00+00:00"/>
    <meta property="og:title" content="Még csak hétfő van, de máris nyert két közbeszerzést a 4iG"/>
    <meta property="og:description" content="Nem bír elugrani a cég az állami megbízások elől. Újabb kétmilliárdot nyert a NER informatikai cége."/>
  </head>
  <body>
    <article>
      <h1>Még csak hétfő van, de máris nyert két közbeszerzést a 4iG</h1>
      <address><time datetime="2019-12-09T08:36:00+00:00">09 Dec 2019, 08:36</time> by <a rel="author">DM</a></address>
      <p>Ismét jól szerepelt a közbeszerzéseken Jászai Gellért cége, a 4iG, ami arról ismert, hogy jól szokott szerepelni a közbeszerzéseken. A cég közleménye szerint két esetben is sikeresen pályáztak, összesen 2 milliárd forintnyi megbízást nyertek el.</p>
      <ol>
        <li>Az Állami Egészségügyi Ellátó Központ (ÁEEK) – amiről még <a href="https://index.hu/gazdasag/2019/11/19/allami_szamvevoszek_egeszsegugyi_ellatokozpont/">az Állami Számvevőszék is kimondta, hogy átláthatatlanül költi a közpénzt</a> – központosított közbeszerzési eljárásán a 4iG Nyrt. ajánlatát nyertes ajánlatként hirdették ki. A szerződéskötést követően az Egészséges Budapest projektben résztvevő 25 intézmény részére a 4iG Nyrt. szállítja és telepíti majd a műtéti napló beszédleíró szoftvereket. Az eljárás összértéke 1 461 780 000,-Ft + ÁFA.</li>
        <li>Emellett a Kormányzati Informatikai Fejlesztési Ügynökség (KIFÜ) hálózati aktív eszközök szállítására, és kapcsolódó szolgáltatások megvalósítására verseny-újraindításával megindított központosított közbeszerzési eljárásán is eredményesen pályázott a társaság. A szakképzési, a felsőoktatási és a felnőttképzési rendszer digitális átalakításához és Magyarország Digitális Oktatási Stratégiájának megvalósításához kapcsolódóan a 4iG szállítja az aktív hálózati eszközöket és modulokat. Az eljárás összértéke 566 331 500,-Ft + ÁFA.</li>
      </ol>
      <p>A 4iG-ről <a href="https://dex.hu/x.php?id=index_gazdasag_cikklink&amp;url=https%3A%2F%2Findex.hu%2Fgazdasag%2F2019%2F11%2F14%2Ffennallasa_legjobb_negyedevet_hozta_a_jaszai-meszaros-fele_4ig%2F">felívelésében</a> az államnak nagy szerepe van, hiszen az egész  <a href="https://index.hu/gazdasag/2019/07/09/a_t-systems-ugylet_hattere_miert_van_szuksege_a_ner-nek_erre_az_it-cegre/">informatikai iparág</a>  tipikus NER-es célpont: politikailag is érzékeny, nagy árbevételt generáló, ellátásbiztonsági vagy sok állami megrendeléssel jellemezhető üzleti ágazat, amibe ömlik az uniós pénz.</p>
      <related>
        <h4>Kapcsolódó</h4>
        <a href="https://index.hu/gazdasag/2019/07/09/a_t-systems-ugylet_hattere_miert_van_szuksege_a_ner-nek_erre_az_it-cegre/"/>
      </related>
    </article>
  </body>
</html>