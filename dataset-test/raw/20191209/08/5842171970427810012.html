<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/361979-pabriks-vizite-asv-uzsveris-nepieciesamibu-palielinat-asv-militaro-atbalstu-latvijai"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T08:12:00+00:00"/>
    <meta property="og:title" content="Pabriks vizītē ASV uzsvēris nepieciešamību palielināt ASV militāro atbalstu Latvijai"/>
    <meta property="og:description" content="Aizsardzības ministrs Artis Pabriks (AP) vizītē ASV šīs valsts amatpersonām uzsvēris nepieciešamību palielināt ASV militāro atbalstu Latvijā, informēja Aizsardzības ministrijas Preses nodaļa."/>
  </head>
  <body>
    <article>
      <h1>Pabriks vizītē ASV uzsvēris nepieciešamību palielināt ASV militāro atbalstu Latvijai</h1>
      <address><time datetime="2019-12-09T08:12:00+00:00">09 Dec 2019, 08:12</time> by <a rel="author">Jauns.lv / LETA</a></address>
      <p>
        <b>Aizsardzības ministrs Artis Pabriks (AP) vizītē ASV šīs valsts amatpersonām uzsvēris nepieciešamību palielināt ASV militāro atbalstu Latvijā, informēja Aizsardzības ministrijas Preses nodaļa.</b>
      </p>
      <p>Pagājušajā nedēļā Kalifornijā Pabriks piedalījās Reigana Nacionālās drošības forumā, kura laikā tikās ar ASV Aizsardzības sekretāra vietnieku Džonu Rūdu, uzsverot nepieciešamību palielināt ASV militāro atbalstu Latvijai.</p>
      <p>Tiekoties ar Rūdu, Pabriks arī apliecināja, ka ASV ir viens no galvenajiem Latvijas stratēģiskajiem partneriem aizsardzības jomā, pauda gandarījumu par abu valstu līdzšinējo labo sadarbību un pateicās par ASV ieguldījumu reģionālās drošības stiprināšanā.</p>
      <p>Nepieciešamību palielināt ASV militāro atbalstu Latvijā aizsardzības ministrs akcentēja, arī tiekoties ar republikāņu kongresmeni Maiklu Tērneru no Ohaio štata.</p>
      <p>Tāpat drošības forumā Pabriks tikās ar republikāņu kongresmeni Donu Beikonu no Nebraskas štata, kurš izteica pārliecinošu atbalstu Baltijas drošības vajadzībām.</p>
      <p>Tā kā Ronalda Reigana Nacionālās drošības forums norisinājās bijušajam ASV prezidentam Ronaldam Reiganam veltītā bibliotēkā, Pabriks Prezidenta Ronalda Reigana Fonda un institūta izpilddirektoram Džonam Heibušam dāvānā pasniedza grāmatu "Rīga. Panorāmas", uzsverot Reigana ieguldījumu Latvijas neatkarības atjaunošanā.</p>
      <p>Jau vēstīts, ka Reigana Nacionālās drošības forumā tikās augsta līmeņa ASV un ārvalstu aizsardzības jomas amatpersonas, politiķi, industrijas pārstāvji un žurnālisti, lai apspriestu ASV aizsardzības politiku un bruņoto spēku spēju attīstību, sadarbību ar sabiedrotajiem, kā arī stratēģijas aktuālo drošības izaicinājumu risināšanai.</p>
      <p>Sadarbība ar ASV ir viena no Latvijas aizsardzības politikas divpusējo attiecību prioritātēm. Kopš 2014.gada ASV bruņotie spēki rotācijas kārtībā uzturas Baltijas valstīs mācību operācijā "Atlantic Resolve", apliecinot ASV nepārtraukto ieguldījumu NATO dalībvalstu kolektīvajā drošībā un veicinot mieru un stabilitāti Baltijas valstīs un Polijā.</p>
      <p>Pērn Latvija un ASV parakstīja starpvaldību līgumu par četru jaunu helikopteru "Black Hawk" iegādi, kas ir svarīgi ne tikai bruņoto spēku uzdevumu veikšanai, bet arī civilo funkciju nodrošināšanai. Helikopteru "Black Hawk" ieviešana Nacionālo bruņoto spēku bruņojumā ļaus turpināt ciešo sadarbību gan ar ASV bruņotajiem spēkiem, gan Mičiganas Nacionālo gvardi.</p>
      <p>Sadarbība starp Latviju un Mičiganas Nacionālo gvardi veiksmīgi turpinās vairāk nekā 25 gadus, un tā ir sniegusi būtisku ieguldījumu Nacionālo bruņoto spēku Aviācijas bāzes attīstībā, palīdzot attīstīt un testēt lidlauka spējas gaisa kuģu uzņemšanā, kā arī apmācot speciālistus.</p>
      <p>Tāpat ASV sniegusi atbalstu Latvijai dažādu militāro atbalsta programmu ietvaros, piegādājot Nacionālo bruņoto spēku attīstībai tādu būtisku ekipējumu kā sakaru līdzekļus, nakts redzamības ierīces un transportlīdzekļus.</p>
    </article>
  </body>
</html>