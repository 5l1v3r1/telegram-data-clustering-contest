<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/202448/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="קולעת"/>
    <meta property="og:description" content="עם תובנות מהתקופה בה שיחקה בליגה האוסטרלית על שיתוף פעולה בין מועדוני הכדורסל של נשים וגברים, ולאחר התמודדות עם גידול במוח, דניאל רבר שועטת קדימה ויש לה תכנית | &quot;הכדורסל הוא האהבה של החיים שלי, ואין שום דבר שיגרום לי להפסיק לשחק&quot;, היא מבטיחה"/>
  </head>
  <body>
    <article>
      <h6 class="kicker">כדורסל נשים</h6>
      <h1>קולעת</h1>
      <h2>"הספורט עשה את הכל פחות גרוע": דניאל רבר היא כדורסלנית ולוחמת. <br/>עם תובנות מהתקופה בה שיחקה בליגה האוסטרלית על שיתוף פעולה בין מועדוני הכדורסל של נשים וגברים, ולאחר התמודדות עם גידול במוח, דניאל רבר שועטת קדימה ויש לה תכנית | "הכדורסל הוא האהבה של החיים שלי, ואין שום דבר שיגרום לי להפסיק לשחק", היא מבטיחה</h2>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author">ליאור ברטל</a></address>
      <p>כדורסל הוא התשוקה גדולה ביותר של דניאל רבר. גם ניתוח להסרת גידול במוח, שעברה לפני מספר שנים, לא מנע ממנה לחזור למגרש חזקה וטובה יותר. השחקנית בת ה-23 היא חלק מהדור הצעיר והמוכשר שגדל בארץ: שחקנית נבחרת ישראל המתחדשת, מכבי רמת גן וממקימות 'ארגון שחקניות הכדורסל בישראל'. הקיץ היא שיחקה בליגה האוסטרלית וחזרה עם תובנות על קידום הענף, דרך שיתוף הפעולה בין מועדוני הגברים והנשים.</p>
      <p>רבר גדלה כילדה במודיעין, את הכדורסל גילתה בכיתה ג'. בהתחלה שיחקה עם הבנים בבית הספר ואח"כ הצטרפה לקבוצת הילדות של מודיעין. בראיון ל'דבר ספורט' מספר רבר על צעדיה הראשונים בענף "כילדה לא נחשפתי לרמה הגבוהה. במודיעין לא היה כדורסל בוגרות, אלא רק ילדות. כאשר הגעתי לאתנה בגיל 14 התחלתי לדמיין את עצמי קדימה. זה עשה לי משהו. הייתי בנבחרת הנערות ורציתי להיות בנבחרת ישראל".</p>
      <figure>
        <img src="https://www.davar1.co.il/wp-content/uploads/2019/12/081219_basketball1.jpg"/>
        <figcaption>שחקנית הכדורסל דניאל רבר. (צילום: באדיבות מנהלת ליגת העל לנשים בכדורסל)</figcaption>
      </figure>
      <p>רבר הצטרפה לפרויקט האקדמיה של איגוד הכדורסל בוינגייט וזכתה למעטפת המקצוענית הכי טובה שניתן לקבל בענף. רבר שיחקה באס"א ירושלים, מכבי רמת חן (ששינתה את שמה לרמת גן), הפועל ראשון לציון ובעונה האחרונה זכתה בדאבל במדי אליצור רמלה. בסיום העונה החליטה רבר לנצל את הדרכון הניו-זילנדי, להגשים חלום ולצאת לשחק לראשונה בקריירה בקבוצה בחו"ל. "לפני שלוש שנים אחת השחקניות האמריקאיות סיפרה לי שהיא שיחקה בליגה האוסטרלית בקיץ. היה לה סוכן שעזר לה לארגן את זה, ויצרתי איתו קשר. בשנתיים הראשונות זה התפספס בעקבות פציעה. הקיץ נסעתי לשם".</p>
      <p>במהלך הקיץ רבר הצטרפה לקבוצת מקינון באוסטרליה. שם היא נחשפה לשיתוף הפעולה הפורה בין קבוצות הגברים לנשים בליגה המקומית, שיתוף פעולה שמזניק את העניין והחשיפה של ענף הנשים באוסטרליה "באוסטרליה לכל מועדון יש גם קבוצת גברים וגם קבוצת נשים. המשחקים של הגברים והנשים מתקיימים אחד אחרי השני. כאשר האוהדים באים לראות את קבוצת הגברים, הם נשארים לראות את קבוצת הנשים. אם יש משחק חוץ לקבוצת הגברים, אז יש גם לקבוצת הנשים ואותו הדבר גם במשחקי הבית. השחקנים של קבוצת הגברים היו מחוייבים להעלות כל שבוע סרטון המפרסם גם את המשחק של קבוצת הנשים. גם אם יש משחק חוץ, אז דואגים שיהיו אוהדים שיגיעו למשחקים. הינו עושים עבודה בקהילה ביחד ומגיעים שחקני קבוצת הגברים וגם קבוצת הנשים לבתי הספר ביחד".</p>
      <h3>להביא את אוסטרליה לישראל</h3>
      <p>הקיץ, שחקניות הכדורסל הקימו את 'ארגון שחקניות הכדורסל בישראל' בחטיבת הספורט של ההסתדרות. מטרת הארגון היא להגדיל את החשיפה של הענף בתקשורת ואת התקציבים המגיעים לקבוצות הליגה, במטרה להחזיר את כדורסל הנשים למרכז הבמה הספורטיבית בישראל. אחת הדרכים לקדם את הענף הוא על ידי יצירת חיבור בין מועדוני הגברים הגדולים בישראל לענף הנשים. רבר רוצה לראות את המודל האוסטרלי רוקם עור וגידים גם בישראל. נכון להיום, למועדוני הגברים הגדולים בישראל אין קבוצות נשים בוגרות, "אני חושבת שזה יכול להיות אחד הדברים שיתן את הפוש הכי גדול לפרסום ולהביא קהל למשחקים של הנשים, קח לדוגמה את ראשון לציון. אם הייתה קבוצת נשים שמשחקת גם בבית מכבי והאוהדים של ראשון לציון היו יודעים שיש להם קבוצת נשים, הם היו באים. גם חולון ונס ציונה שיש להם קהל נהדר. בתור ילד, ברגע שיש את השחקן האמריקאי של מכבי ת"א, שמזמין אותך לראות את משחק הנשים של המועדון. שהשחקן גם יהיה שם, הילד יבוא".</p>
      <p>רבר היא לוחמת, ושום דבר לא יכול לעצור אותה מלהמשיך לשחק כדורסל ברמות הגבוהות ביותר. רבר סבלה עד כה ממספר פציעות לא פשוטות. אך שום דבר לא הכין אותה לניתוח להסרת גידול במוח שעברה, "לפני שלוש שנים עשיתי בדיקת דם, לאחר פציעה שעברתי ושם ראו שיש משהו לא תקין. משם שלחו אותי לעוד בדיקות וראו שגם הן לא יצאו תקינות ומשם שלחו אותי ל-CTI ו-MRI. בהתחלה לא הבנתי עד כמה זה רציני. התגובה הראשונה שלי הייתה אוקי נחכה עם זה, אבל לאחר השיחה עם הניורולוג הבנתי שבעיקרון אני לא יכולה לחכות ואני חייב לעבור את הניתוח הזה בהקדם. זה היה קשה, כי בדיוק גם חזרתי אחרי תשע חודשים מפציעה בכתף והייתי צריכה להעדר עוד פעם לתקופה ארוכה מהמגרשים. החלמה עצמה הייתה בערך שלושה חודשים, אך עד שחזרתי לקח בערך שנה".</p>
      <p>מבחינתה החלק הכי משמעותי בשיקום לאחר הניתוח, היתה התשוקה האינסופית לחזור לעשות את הדבר שהיא הכי אוהבת, וכמה שיותר מהר "הספורט עשה את הכל לפחות גרוע. אפילו ברמה של לדעת שאני רוצה לחזור לשחק. אמרו לי שאני יוכל לחזור לשחק, אין ספק שהצפייה לחזור לשחק כדורסל, עזרה לי להשתקם. הכדורסל הפך להיות משהו שאין סיכוי שאני מוותרת עליו. הכדורסל הוא האהבה של החיים שלי ואין שום דבר שיגרום לי להפסיק לשחק".</p>
      <p>בתחילת העונה חתמה רבר במכבי רמת גן, במדיה שיחקה בעבר. רמת גן פתחה בצורה נפלאה את העונה, לאחר חמישה מחזורים היא מובילה את הליגה עם חמישה ניצחונות רצופים. השנה המועדון הלך על סגל ישראלי חזק, שכולל 3 שחקניות צעירות מנבחרת ישראל. טל לב (22), יערה יצחקי (21), דניאל ואלכסנדרה כהן, המתאזרחת החדשה של הנבחרת (26). רבר מסמנת את מטרות הקבוצה והמטרות שלה לעונה הקרובה "המטרות של הקבוצה ושלי היא זכייה בתארים. המטרה שלי היא להמשיך את התקופה הטובה שאני נמצאת בא ולהמשיך להתקדם".</p>
    </article>
  </body>
</html>