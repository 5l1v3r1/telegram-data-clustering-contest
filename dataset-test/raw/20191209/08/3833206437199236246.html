<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Grupata-na-GERB-v-ObS-Plovdiv-e-osudena-na-mulchanie-grupa-za-glasuvane-920359"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T08:04:00+00:00"/>
    <meta property="og:title" content="Групата на ГЕРБ в ОбС Пловдив е осъдена на мълчание – група за гласуване"/>
    <meta property="og:description" content="След  първите две заседания на ОбС в Пловдив картината започна да се изяснява. Опозицията – БСП, няк..."/>
  </head>
  <body>
    <article>
      <h1>Групата на ГЕРБ в ОбС Пловдив е осъдена на мълчание – група за гласуване</h1>
      <address>
        <time datetime="2019-12-09T08:04:00+00:00">09 Dec 2019, 08:04</time>
      </address>
      <p>След  първите две заседания на ОбС в Пловдив картината започна да се изяснява. Опозицията – БСП, някои патриоти, Демократична България, има по-добри оратори и на този фон групата на ГЕРБ от 17 съветници е безмълвна. Сред тях няма кой да стане и да отстоява тези, да развива някакви позиции и да отвръща на ударите на опозицията. С малки изключения така беше и в миналия мандат, но ударите поемаше кмета <a href="https://www.plovdiv24.bg/novini/persons/1225.html">Иван Тотев</a>, който отговаряше на атаките, и то по начин, който оставяше без аргументи нападателите.</p>
      <p>Ако в този мандат групата на ГЕРБ разчита гръмоотводът да е <a href="https://www.plovdiv24.bg/novini/persons/335.html">Здравко Димитров</a>, излъгала се е. Зико нито може да води полемики, нито може да се задържи на микрофона повече от две минути и половина. При това положение тази група е нищо друго освен група за гласуване. Дори и тези, които на последната сесия подкрепиха <a href="https://www.plovdiv24.bg/novini/persons/4477.html">Стефан Стоянов</a> да е част от УС на "Пловдив 2019“, не станаха да кажат защо трябва да е вътре в него. Но силно се чу защо не трябва да е част. Отсреща мълчание. Няма съветник от ГЕРБ, който може да приказва.</p>
      <p>В същото време <a href="https://www.plovdiv24.bg/novini/persons/342.html">Слави Георгиев</a> – НФСБ, и Стефан Послийски – ВМРО, могат да говорят с часове защо Стоянов не бива да е  член на УС. Могат да го направят и по други теми. <a href="https://www.plovdiv24.bg/novini/persons/3300.html">Николай Радев</a> от БСП също е от ораторите, които от ГЕРБ могат само да гледат в устата. <a href="https://www.plovdiv24.bg/novini/persons/115.html">Йордан Иванов</a> от ДБ даде заявка, че няма да седи кротко на банката.</p>
      <p>В отсъствието на <a href="https://www.plovdiv24.bg/novini/persons/326.html">Спас Гърневски</a> групата на ГЕРБ е осъдена на мълчание. И така ще бъде громена на всяка сесия, както се случи на последната. В групата има съветници без нито една дума в миналия мандат, сега ще закръглят мълчанието си на осем години.</p>
      <p>Няма го Тотев да ги носи на гърба си. За Зико този товар е непосилен. Групата на мълчаливото не/съгласие.</p>
    </article>
  </body>
</html>