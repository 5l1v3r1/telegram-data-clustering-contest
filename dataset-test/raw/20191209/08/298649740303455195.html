<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/12/09/inizia-una-settimana-con-vento-neve-e-nubifragi-top10_20191209_094142/"/>
    <meta property="og:site_name" content="Askanews"/>
    <meta property="article:published_time" content="2019-12-09T08:41:42+00:00"/>
    <meta property="og:title" content="Inizia una settimana con vento, neve e nubifragi"/>
    <meta property="og:description" content="Roma, 9 dic. (askanews) – Dopo un avvio di dicembre piuttosto tranquillo, con poche piogge e le prime gelate in pianura al Nord, il tempo comincia a mutare radicalmente. Nei prossimi sette giorni la forza della Natura salirà in cattedra mostrando tutto il suo potenziale. Vento, pioggia, temporali, neve, nubifragi e mareggiate colpiranno l’Italia da […]"/>
  </head>
  <body>
    <article>
      <h1>Inizia una settimana con vento, neve e nubifragi</h1>
      <h2>Saranno sette giorni pieni di continui stravolgimenti meteo</h2>
      <address>
        <time datetime="2019-12-09T08:41:42+00:00">09 Dec 2019, 08:41</time>
      </address>
      <figure>
        <img src="http://www.askanews.it/wp-content/uploads/2019/12/20191209_094137_C76112A3.jpg"/>
      </figure>
      <p>Roma, 9 dic. (askanews) – Dopo un avvio di dicembre piuttosto tranquillo, con poche piogge e le prime gelate in pianura al Nord, il tempo comincia a mutare radicalmente. Nei prossimi sette giorni la forza della Natura salirà in cattedra mostrando tutto il suo potenziale. Vento, pioggia, temporali, neve, nubifragi e mareggiate colpiranno l’Italia da Nord a Sud. Il team del sito www.iLMeteo.it avvisa che oggi cominceranno ad affluire venti di Maestrale via via più forti sui bacini occidentali. Martedì il Maestrale verrà sostituito dalla Tramontana e dalla Bora che soffieranno impetuosa; piogge e temporali colpiranno l’Abruzzo e il Molise dove la neve scenderà fin sopra i 1000 metri. Altro maltempo interesserà il Sud con temporali e possibili grandinate.</p>
      <p>Al Nord invece vedremo un cielo sereno e terso come mai l’avevamo visto in questi ultimi mesi. Il team del sito www.iLMeteo.it comunica che i venti settentrionali continueranno a soffiare anche mercoledì portando il bel tempo al Centro-Sud e alcuni temporali sul basso Tirreno (Calabria e Sicilia). Giovedì tornerà di nuovo il Maestrale ad accompagnare un debole fronte perturbato che farà fioccare fino in pianura su alcuni settori del Nordest. Attenzione infine a venerdì quando un’intensa perturbazione atlantica farà irruzione sull’Italia con venti forti o molto forti di Maestrale, Libeccio e Ponente. In questo contesto avremo mareggiate diffuse con onde alte fino a 6 metri su tutte le coste occidentali. Il maltempo si accanirà su Toscana, Umbria, Lazio e Campania con temporali, grandinate e nubifragi. Al Nord la neve potrà scendere fino in pianura (seppur debolmente) su Piemonte, Lombardia e alto Veneto, con fiocchi anche a Torino e Milano.</p>
      <p>Red/Rus/int5</p>
    </article>
  </body>
</html>