<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/nemzetkozi_gazdasag/ujabb_hir_orban_baratjanak_betegsegerol.696162.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T08:42:00+00:00"/>
    <meta property="og:title" content="Újabb hír Orbán barátjának betegségéről"/>
    <meta property="og:description" content="Jaroslaw Kaczynski, a lengyel kormánypárt, a Jog és Igazságosság elnöke, Lengyelország tényleges vezetője kórházba került, annak ellenére, hogy a korábbi ígéretek szerint elhalasztotta volna műtétjét az elnökválasztási kampányt követő időszakra."/>
  </head>
  <body>
    <article>
      <h1>Újabb hír Orbán barátjának betegségéről</h1>
      <h2>Jaroslaw Kaczynski, a lengyel kormánypárt, a Jog és Igazságosság elnöke, Lengyelország tényleges vezetője kórházba került, annak ellenére, hogy a korábbi ígéretek szerint elhalasztotta volna műtétjét az elnökválasztási kampányt követő időszakra.</h2>
      <address><time datetime="2019-12-09T08:42:00+00:00">09 Dec 2019, 08:42</time> by <a rel="author" href="https://www.napi.hu/szerzo/Barab%C3%A1s%20J%C3%BAlia" target="_blank">Barabás Júlia</a></address>
      <p>Régen halogatott, ám mégis váratlan esemény történt a Jog és Igazságosság (PiS), a lengyel kormánypárt elnökével, Jaroslaw Kaczynskivel: kórházba került, ahol megműtötték a térdét - derült ki az <a href="https://wiadomosci.onet.pl/kraj/jaroslaw-kaczynski-trafil-do-szpitala-przeszedl-operacje-kolana/7kckj3n">onet.pl</a> és a <a href="http://wiadomosci.gazeta.pl/wiadomosci/7,114884,25481745,se-jaroslaw-kaczynski-faszerowany-mocnymi-lekami-po-operacji.html#a=362&amp;c=159&amp;s=BoxNewsLink">gazeta.pl</a> cikkéből.</p>
      <p>Az ország tényleges vezetője hosszú ideje küzd fájdalmakkal, és régóta köztudott, hogy meg kell operálni a térdét. 2018-ban olyan súlyos állapotban volt, hogy sokáig kellett kórházban maradnia, ezért beindultak a pletykák, hogy esetleg daganatos beteg.</p>
      <p>Aztán kiderült, mozgásszervi zavarról van szó: protézist kell beültetni az elnök térdébe. Akkor - tekintettel a 2019-es parlamenti választásokra, hogy a kampányokban megfelelően részt tudjon venni - elhalasztották a műtétet.</p>
      <p>Kaczynski nemrégiben maga jelentette be: a 2020-as <a href="https://www.napi.hu/nemzetkozi_gazdasag/uj-pletyka-orban-szovetsegesenek-egeszsegerol.694555.html">elnökválasztásban</a> is kellő súllyal akar részt venni, hogy Andrzej Duda újraválasztása mellett kampányoljon, ezért úgy volt, hogy tovább halasztja az operációt. A PiS politikusai nem erősítették meg a kórházba vonulásáról szóló, nem hivatalos információt, így újra találgatások kaptak látra. Ezeket oszlatták el azzal a bejelentéssel, hogy megvolt az operáció. A pártelnök három hónap múlva állhat részlegesen lábra, így be tud majd kapcsolódni az elnökválasztási kampányba.</p>
    </article>
  </body>
</html>