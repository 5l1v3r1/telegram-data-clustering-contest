<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/kiran-bedi-open-letter-brutal-assaults-against-women-1-1144277.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-12-09T08:24:36+00:00"/>
    <meta property="og:title" content="क्यों लगातार हो रहे हैं बेटियों के खिलाफ जघन्य अपराध? किरण बेदी ने लिखी खुली चिट्ठी"/>
    <meta property="og:description" content="देश में बेटियों और महिलाओं के खिलाफ लगातार जघन्य अपराधों को लेकर किरण बेदी ने खुली चिट्ठी में जहां चिंता जताई है, वहीं बताया है कि अपराधियों के ऐसे विकृत दिमाग के लिए कौन-कौन से कारण ज़िम्मेदार हैं."/>
  </head>
  <body>
    <article>
      <h1>क्यों लगातार हो रहे हैं बेटियों के खिलाफ जघन्य अपराध? किरण बेदी ने लिखी खुली चिट्ठी</h1>
      <h2>देश में बेटियों और महिलाओं के खिलाफ लगातार जघन्य अपराधों को लेकर किरण बेदी ने खुली चिट्ठी में जहां चिंता जताई है, वहीं बताया है कि अपराधियों के ऐसे विकृत दिमाग के लिए कौन-कौन से कारण ज़िम्मेदार हैं.</h2>
      <address>
        <time datetime="2019-12-09T08:24:36+00:00">09 Dec 2019, 08:24</time>
      </address>
      <ul>
        <li>सिर्फ कुछ लोगों की वजह से पूरे भारतीय समाज की छवि हो रही है खराब</li>
        <li>आतंकवाद रोकने को पूरी ताकत झोंकी, अपराध रोकने के लिए क्यों नहीं?</li>
      </ul>
      <p>पुड्डूचेरी की उपराज्यपाल किरण बेदी की पहचान सख्त आईपीएस अधिकारी और जेल में सुधार लाने वाली प्रशासक की रही है. देश में बेटियों और महिलाओं के खिलाफ लगातार जघन्य अपराधों को लेकर किरण बेदी ने खुली चिट्ठी में जहां चिंता जताई है, वहीं बताया है कि अपराधियों के ऐसे विकृत दिमाग के लिए कौन-कौन से कारण ज़िम्मेदार हैं. किरण बेदी के मुताबिक ये मुद्दा इतना व्यापक है कि इसके लिए एक खुली चिट्ठी काफ़ी नहीं है और वो इस पर आगे भी लिखेंगी.  </p>
      <p>
        <b>खुली चिट्ठी की पहली कड़ी में किरण बेदी ने क्या कहा?</b>
      </p>
      <p>क्यों महिलाओं के खिलाफ जघन्य अपराध लगातार हो रहे हैं? इसलिए क्योंकि हमने जैसे आतंकवाद के खिलाफ पूरी ताकत झोंकी वैसा यहां नहीं किया. हमने आतंक के ख़िलाफ़ लड़ाई में भारी निवेश किया और वहां किसी भी आतंकवादी को नहीं छोड़ने की नीति अपनाई. महिलाओं के ख़िलाफ़ यौन हमले के अपराधों को भी उसी तरीके से और सामूहिक आक्रोश से निपटने की आवश्यकता है. नहीं तो ऐसे ही बेटियों का पीछा किया जाता रहेगा और ऐसे ही उन्हें मुश्किल हालात का सामना करना पड़ता रहेगा.</p>
      <p>ये बहुत ही ख़ौफ़नाक माहौल है. हमें ये निश्चित तौर पर मालूम होना चाहिए कि सामूहिक तात्कालिकता की भावना से क्या किया जाए? महिलाओं पर यौन उत्पीड़न के इरादे से हमले के अपराध व्यापक और अंडर रिपोर्टेड हैं. मीडिया को भी इस ओर अधिक फोकस करने की आवश्यकता है. कई बार कमज़ोर स्थिति, अकेली आवाज़ और अकेली ज़िंदगी होने की वजह महिलाओं की ओर से ऐसी घटनाएं रिपोर्ट नहीं होतीं. उनके पास (कई मामलों में) रिपोर्ट के लिए परिवार का समर्थन नहीं होता क्योंकि घरवालों को सामाजिक शर्म का डर सताता है.</p>
      <p>सिर्फ़ पीड़ित को अपने हाल पर आवाज़ उठाने, मरने, लड़ने और किसी दिन जलने के लिए छोड़ दिया जाता है. मैं नाटकीयता का सहारा नहीं ले रही हूं. मैं सिर्फ़ वही ज़िक्र कर रही हूं जैसा कि समाज में हो रहा है. जो असलियत है.</p>
      <p>
        <b>मानसिक बीमारी की असली जड़ का इलाज जरूरी</b>
      </p>
      <p>मेरी गहरी चिंता है कि हम सब समस्या के समाधान को ढूंढना चाह रहे हैं लेकिन हम जाने-अनजाने समस्या की जड़ से दूर भाग रहे हैं. सबसे अहम परवरिश और स्कूली शिक्षा है. इस मानसिक बीमारी की असली जड़ का इलाज किए बिना हम सिर्फ फायर फाइटिंग कर रहे हैं. रोज डरते हैं. सिर्फ कुछ लोगों की हरकतों की वजह से पूरे भारतीय समाज की छवि खराब हो रही है. देश के तौर पर हमारी साख को चोट लग रही है. जैसे कि मैं अपने से सवाल करती हूं कि इन यौन हमलों की जड़ क्या है? कौन हैं जो ये कर रहे हैं? ये बीमार पुरुष आते कहां से हैं? कौन हैं वो? क्या उन्हें जन्म ऐसा ही बनने के लिए दिया गया? उनके ऐसे बर्बर बनने के पीछे कौन सी वजह हैं?  क्या वो दानव हैं और उनमें किसी तरह की मानवता नहीं है? किसने उन्हें ऐसा बनाया?</p>
      <p>इन सवालों के जवाब से समाज का कोई वर्ग या परिवेश अछूता नहीं रह सकता. मैं इन्हें अपने सीमित ज्ञान, कानून अमल कराने के अनुभव और सामाजिक विज्ञान के एक छात्र के नाते संबोधित कर रही हूं. इस अनुभव में मेरा 'अमानवीय' तत्वों पर सुधार के लिए काम करना शामिल है? साथ ही पिछले तीन दशकों में मेरे अपने गैर-लाभकारी संगठन के पात्र भी.</p>
      <p>मेरा सीधा सा सवाल है कि क्या ये पुरुष किसी मां की कोख से नहीं आते? क्या उनके पास घर नहीं होता? बड़े बुजुर्गों वाला परिवार नहीं होता? क्या उनके भाई-बहन नहीं थे? क्या उन्हें करीबी रिश्तेदारों से प्यार और देखभाल नहीं मिली? क्या उन्हें माता-पिता या दादा-दादी की गोद नहीं मिली? और क्या वो परिवार की उपेक्षा के शिकार हैं और उन्होंने अपने ही घरों में माताओं और बहनों से बुरा बर्ताव होते देखा, फिर इसे ही जीने का एक हिस्सा मान लिया.</p>
      <p>मैंने एक पुलिस अधिकारी की जिम्मेदारी के दौरान ऐसे कई अभियुक्तों के साथ बात की. बाद में जेल प्रशासन के प्रभारी के नाते भी. साथ ही मेरे एनजीओ के तहत पारिवारिक परामर्श केंद्रों के जरिए भी. इस अनुभव से सीख के आधार पर मेरा जवाब है कि ये अपराधी पारिवारिक उपेक्षा, कुसंगत, बुरी आदतों, पोर्न तक आसानी से पहुंचने वाले हैं. इनका मकसद सिर्फ शारीरिक जरूरतों को पूरा करने के लिए जीना है. वो चाहे पैसा खर्च कर हो या और भी किसी कीमत पर.</p>
      <p>उनके परिवार असहाय हैं. उनकी माताएं अपने बेटों से ये आसान सवाल पूछने से भी डरती हैं कि वो कहां हैं? उनके पिता भी उनके हाल पर छोड़ देते हैं. या तो ऐसे पिता खुद ही गैर जिम्मेदार हैं, या फिर वो डर के मारे कुछ करने से बचते हैं. ऐसे तत्व अक्सर स्कूलों के ड्रॉप आउट्स होते हैं. क्या उनके शिक्षक ऐसे थे जिन्होंने उनकी परवाह नहीं की. वो परीक्षाओं में फेल हुए तो होने दिया. उन्होंने कभी उन्हें सुधारने की कोशिश नहीं की. उन्होंने भी उनके हाल पर छोड़ दिया.</p>
      <p>अगर उनके माता-पिता और स्कूल के शिक्षकों ने उन्हें उनके हाल पर छोड़कर हार नहीं मानी होती तो ये ऐसे ही सड़कों पर खुले नहीं घूमते और बुरे इरादे से महिलाओं पर नज़र नहीं रखते. उनकी तलाश में नहीं रहते. वो घर के भीतर भी बेटियों के लिए ख़तरा हो सकते हैं और पड़ोस में भी.  </p>
      <p>हमारे पास ऐसी पुलिस प्रणाली भी नहीं है जो ऐसे लोगों और ड्रॉप आउट्स को लगतार ट्रैक करें. साथ ही जल्दी पहचान कर लें कि आगे चलकर वो इलाके या पड़ोस के लिए गुंडे-बदमाश के तौर पर समस्या ना बन जाएं. इसके लिए बीट पुलिसिंग सिस्टम या गांव पुलिस अधिकारी सिस्टम की ज़रूरत है. (जैसा कि अब तेलंगाना पुलिस की ओर से विचार किया जा रहा है).</p>
      <p>दिक्कत ये है कि ऐसे तत्वों से समुदाय भी उदासीन हो जाता है. या तो डर की वजह से या कहीं बदले का शिकार ना हो जाएं, इस वजह से. कारगर बीट पुलिस सिस्टम का अर्थ है कि पुलिस अधिकारी समुदाय, स्कूलों और पड़ोस के निगरानी समूहों और पंचायतों की मदद से सामुदायिक पुलिसिंग के लिए जनसंपर्क समूह  बनाएं.</p>
      <p>कोई बच्चा जन्मजात विकृत या पथभ्रष्ट नहीं होता. यह उपेक्षा है जो उसे ऐसा बना देती है. ऐसे हालात मे लगातार रहने से जैसे-जैसे समय बीतता जाता है, वह खुद को आपराधिक जीवन के लिए ढाल लेता है. उनके परिवार और स्कूल को अपने ऐसे ‘अमानवीय उत्पादों’ को गलत कामों की तरफ बढ़ने से रोकने के लिए जिम्मेदारी लेनी चाहिए.  ये बीट पुलिस अधिकारी की मदद के साथ या बिना ऐसा किए भी हो सकता है.  </p>
      <p>हमें यह महसूस करने की आवश्यकता है कि ऐसे बिना निगरानी वाले विकृत व्यक्ति ही संभावित अपराधी है जो आगे चलकर ऐसे जघन्य अपराध करते हैं. इन्हें कानून की ओर से ट्रैक किए जाने की आवश्यकता है. लेकिन कानून में यह शामिल नहीं है. (यह ज़मानतें लेने के दौरान हो सकता है)</p>
      <p>एहतियाती पुलिसिंग का मतलब यही है. इसलिए ऐसा करना हमें अपराध की रोकथाम के दायरे में ले जाता है. यहीं वो सब है जहां से पुलिसिंग के बीट सिस्टम को काम करना है. स्थानीय पुलिस स्टेशन की ओर से ऐसे संभावित अपराधियों के रिकॉर्ड बनाए जाने चाहिए. हम दिल्ली पुलिस में ऐसे तत्वों का रफ रजिस्टर रखते थे जो परवरिश में उपेक्षा का शिकार हुए. जिससे उन पर लगातार निगरानी रखी जा सके.</p>
      <p>कारगर ज़मीनी पुलिसिंग इस तरह की समस्या का जवाब है. लेकिन इसके लिए जमीनी पुलिसिंग में और निवेश की आवश्यकता है. सही तरह की ट्रेनिंग कम्युनिटी पुलिसिंग के लिए अहम है. हमें अपने पूर्ववर्तियों के अच्छे कदमों को बनाए रखना चाहिए.</p>
      <p>हमारी बेटियों के लिए जोखिम की एक और बड़ी वजह है- सड़कों पर दिखने वाली मोबाइल पुलिस की कम मौजूदगी. ऐसी मोबाइल पुलिस जो तत्काल मुश्किल में फंसी किसी बेटी की आपातकालीन कॉल पर तत्काल रिस्पॉन्स करे. मोबाइल पुलिस को थानों और बीट अधिकारियों से जोड़ने की जरूरत है. अब उपलब्ध तकनीक के साथ बीट अधिकारी के पास ऐसी पहुंच है कि वो पिछले रिकॉर्ड के आधार पर व्यक्ति की पहचान कर सकता है. हम इस उद्देश्य के लिए निर्भया के फंड का उपयोग कर सकते हैं.  मोबाइल पुलिस की मौजूदगी अधिक होगी तो अपराधियों में भी भय रहेगा. हम इस में निवेश करें. ये अपराधियों के जल्द पकड़ में आने की संभावना को बढ़ाता है.</p>
      <p>फिर जांच और अभियोजन की बारी आती है. हम कैसे वैज्ञानिक और तेजी से काम करते हैं, ट्रायल कितना तेज़ होता है. और सजा कितनी निश्चित है. अगर मुकदमे के दौरान किसी भी आरोपी को जमानत पर रिहा कर दिया जाता है तो जमानत देने वाले लोगों की बड़ी जिम्मेदारी सुनिश्चित की जाए. अगर आरोपी जमानत की शर्तों का उल्लंघन करता है तो जमानतदार को जिम्मेदार ठहराया जाए. मौजूदा समय में यही सबसे कमजोर कड़ी है. बीट पुलिस अधिकारी इस मामले में अधिक ध्यान रखें.</p>
      <p>आपराधिक न्याय प्रणाली में एक करीबी आंतरिक समन्वय होना चाहिए, जो मौजूदा स्थिति में कमजोर है. जिसके कारण बाएं हाथ को यह नहीं पता होता है कि दाहिना हाथ क्या कर रहा है. ऐसे में जब भूखे और जंगली जानवर घूम रहे हैं, हमारी बेटियां कैसे बाहर सुरक्षा का अनुभव कर सकती हैं. वो बेटियां जिनके बिना घरों में खुशी और आनंद नहीं हो सकता.  </p>
      <p>किरण बेदी ने लिखा है कि इस विषय पर इतना अधिक कहा जा सकता है कि उसके लिए एक और लेख की आवश्यकता है. हम कैसे जेल के अंदर यौन अपराधियों के साथ काम करें और उनमें सुधार करें. नैतिक शिक्षा को सभी के लिए अनिवार्य किया जाए (चाहे वो ड्रॉप आउट भी हों). नैतिक शिक्षा जो मानवता जगाती है. किरण बेदी के मुताबिक वो पहले सुझाए गए अपराध रोकथाम के 6P मॉडल पर भी विस्तार से लिखेंगी. उन्होंने खुली चिट्ठी का समापन इससे किया कि अपराधों को रोका जा सकता है बशर्ते कि हम इनसे जुड़ी हर घटना से सबक सीखने के लिए तैयार हों. किरण बेदी के मुताबिक उन्होंने जो भी कहा, निर्भया, उन्नाव और तेलंगाना केस स्टडी के तौर पर उसके सबूत हैं. इन तीनों को ही रोका जा सकता था,</p>
      <figure>
        <video src="https://aajtak-pdelivery.akamaized.net/aajtak/video/2019_05/12_may_19__smv_swatimaliwal_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/citizen-amendment-bill-amit-shah-lok-sabha-congress-parliament-1-1144283.html"/>
        <a href="https://aajtak.intoday.in/story/citizenship-amendment-bill-home-minister-amit-shah-india-partition-congress-1-1144279.html"/>
        <a href="https://aajtak.intoday.in/story/citizenship-amendment-bill-lok-sabha-speaker-om-birla-home-minister-amit-shah-1-1144273.html"/>
        <a href="https://aajtak.intoday.in/story/citizenship-amendment-bill-against-minorities-says-adhir-ranjan-chowdhury-1-1144272.html"/>
      </related>
    </article>
  </body>
</html>