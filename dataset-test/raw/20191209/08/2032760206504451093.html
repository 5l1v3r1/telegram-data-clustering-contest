<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91685"/>
    <meta property="og:site_name" content="Denník politika"/>
    <meta property="article:published_time" content="2019-12-09T08:35:04+00:00"/>
    <meta property="og:title" content="Nemecká ministerka vyzvala na väčší tlak na Rusko v súvislosti s vraždou Gruzínca"/>
    <meta property="og:description" content="9.12.2019 (Webnoviny.sk) – Nemecká ministerka obrany vyzvala vládu, aby vytvorila väčší nátlak na Rusko pre augustovú vraždu Gruzínca v Berlíne. Tú si podľa prokurátorov objednali ruské alebo čečenské úrady."/>
  </head>
  <body>
    <article>
      <h1>Nemecká ministerka vyzvala na väčší tlak na Rusko v súvislosti s vraždou Gruzínca</h1>
      <address><time datetime="2019-12-09T08:35:04+00:00">09 Dec 2019, 08:35</time> by <a rel="author">Webnoviny</a></address>
      <p>9.12.2019 (Webnoviny.sk) – Nemecká ministerka obrany vyzvala vládu, aby vytvorila väčší nátlak na Rusko pre augustovú vraždu Gruzínca v Berlíne. Tú si podľa prokurátorov objednali ruské alebo čečenské úrady.</p>
      <p>Nemecko v stredu v súvislosti s vraždou vyhostilo dvoch ruských diplomatov. <i>„</i><i>Teraz musí ruská strana konečne prispieť k objasneniu tohto zločinu. A my v nemeckej vláde budeme musieť prediskutovať a rozhodnúť o ďalších reakciách,“</i> citujú noviny Bild am Sonntag Annegret Krampovú-Karrenbauerú.</p>
      <p>Ministerka, ktorá je tiež predsedníčkou Kresťanskodemokratickej únie (CDU) kancelárky Angely Merkelovej, nešpecifikovala, aké opatrenia mala na mysli.</p>
      <p>Nemecko sa rozhodlo pre vyhostenie dvoch ruských občanov až po tom, ako Rusko dlhé týždne ignorovalo žiadosti nemeckých úradov o objasnenie celej záležitosti a vôbec na ne neodpovedalo. Rusko obvinenia súvisiace s prípadom zamietlo a za vyhostenie pohrozilo odvetnými opatreniami.</p>
      <p>Merkelovej poradca Helge Braun sa vyjadril, že nemá „absolútne žiadne pochopenie pre to, že je Rusko rozhorčené alebo dokonca zvažuje protiopatrenia“, keďže mesiace nepodporilo vyšetrovanie. V spojitosti s vraždou je v Nemecku vo väzbe jeden podozrivý.</p>
      <p>Viac k témam: <a href="https://www.webnoviny.sk/tag/vrazda/"><u>vražda</u></a><br/>Zdroj: Webnoviny.sk – <a href="https://www.webnoviny.sk/nemecka-ministerka-vyzvala-na-vacsi-tlak-na-rusko-v-suvislosti-s-vrazdou-gruzinca/"><u>Nemecká ministerka vyzvala na väčší tlak na Rusko v súvislosti s vraždou Gruzínca</u></a> © SITA Všetky práva vyhradené.</p>
    </article>
  </body>
</html>