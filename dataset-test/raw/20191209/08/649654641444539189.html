<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/sport/pobeda-sakramenta-uz-30-poena-bjelice-dobra-partija-jokica-u-porazu-denvera/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T08:52:55+00:00"/>
    <meta property="og:title" content="Pobeda Sakramenta uz 30 poena Bjelice, dobra partija Jokića u porazu Denvera"/>
    <meta property="og:description" content="Košarkaši Sakramenta pobedili su noćas na gostujućem terenu Dalas sa 110:106, predvođeni srpskim igračem Nemanjom Bjelicom koji je postigao 30 poena."/>
  </head>
  <body>
    <article>
      <h1>Pobeda Sakramenta uz 30 poena Bjelice, dobra partija Jokića u porazu Denvera</h1>
      <address><time datetime="2019-12-09T08:52:55+00:00">09 Dec 2019, 08:52</time> by <a rel="author">Beta</a></address>
      <p>
        <b>Košarkaši Sakramenta pobedili su noćas na gostujućem terenu Dalas sa 110:106, predvođeni srpskim igračem Nemanjom Bjelicom koji je postigao 30 poena.</b>
      </p>
      <p>Bjelica je za nepuna 34 minuta postigao 30 poena, što je njegov rekord karijere u NBA ligi, a imao je i sedam skokova, četiri asistencije i po jednu ukradenu loptu i blokadu.</p>
      <p>Badi Hild u pobedi je učestvovao sa 26 poena, uz šut za „trojku“ 5/6, Harison Barns dodao je 13 poena, sedam skokova i pet asistencija, a srpski košarkaš Bogdan Bogdanović utakmicu je završio sa 10 poena, tri skoka i tri asistencije.</p>
      <p>U ekipi Dalasa najefikasniji je bio Tim Hardavej sa 29 poena, od kojih je postigao devet „trojki“ iz 12 pokušaja. Luka Dončić postigao je 27 poena, uz osam asistencija i sedam skokova. Srpski centar Boban Marjanović nije igrao.</p>
      <p>Košarkaši Bruklina pobedili su Denver sa 105:102 i ostvarili treći uzastopni trijumf. Najefikasniji u pobedničkom timu bio je Spenser Dinvidi sa 24 poena i osam asistencija. Džeret Alen dodao je 19 poena uz 11 skokova, a Geret Templ 15 poena i šest skokova.</p>
      <p>U ekipi Denvera, koja je pretrpela drugi uzastopni poraz, najbolji je bio srpski košarkaš Nikola Jokić sa 24 poena, 11 skokova i šest asistencija. Džamal Marej dodao je 21 poen, a promašio je „trojku“ za izjednačenje u završnici utakmice.</p>
      <p>Los Anđeles Lejkersi pobedili su Minesotu sa 142:125 i ostvarili 21. pobedu u ligi. Lejkerse je predvodio Entoni Dejvis sa 50 poena, sedam skokova, šest asistencija i četiri ukradene lopte. To je četvrti put u njegovoj karijeri da je postigao 50 i više poena.</p>
      <p>Lebron Džejms postigao je 32 poena uz 13 asistencija u četvrtoj uzastopnoj pobedi Lejkersa.</p>
      <p>Lejkersi imaju najbolji skor u ligi od 21 pobede i tri poraza.</p>
      <p>Osmorica igrača Minesote postigli su dvocifreni broj poena, a najefikasniji su bili Karl Entoni Tauns i Endru Vigins sa po 19 poena.</p>
      <p>Filadelfija je pobedila Toronto sa 110:104 i ostvarila 12. uzastopnu pobedu na domaćem terenu. Tobajas Haris postigao je 26 poena, a ruki Matis Tajbul 20 poena, uključujući i par slobodnih bacanja 23 sekunde pre kraja kojima je obezbedio pobedu Filadelfiji.</p>
      <p>Dobru partiju prikazao je i Ben Simons sa 16 poena, 11 skokova i devet asistencija, dok je Džoel Embid dodao 10 poena, osam skokova i šest asistencija za Filadelfiju, koja je i dalje neporažena na domaćem terenu ove sezone.</p>
      <p>Aktuelni šampion Toronto izgubio je treću uzastopnu utakmicu, a najefikasniji u toj ekipi bio je Kajl Lauri sa 26 poena, šest skokova, pet asistencija i dve ukradene lopte.</p>
      <p>U ostalim utakmicama Los Anđeles Klipersi pobedili su Vašington sa 135:119, a Majami je pobedio Čikago sa 110:105 i ostao i dalje neporažen na domaćem terenu ove sezone.</p>
      <p>Oklahoma je pobedila Portland sa 108:96 i nanela mu treći poraz u poslednje četiri utakmice, a Atlanta je bila bolja od Šarlota sa 122:107 i ostvarila drugu pobedu u 13 utakmica.</p>
      <h3>Povezani tekstovi:</h3>
    </article>
  </body>
</html>