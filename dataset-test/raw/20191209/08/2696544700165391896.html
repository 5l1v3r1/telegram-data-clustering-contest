<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191209_fokert_budapest_alvallalkozo"/>
    <meta property="og:site_name" content="HVG.hu"/>
    <meta property="article:published_time" content="2019-12-09T08:12:00+00:00"/>
    <meta property="og:title" content="Újabb csontváz eshet ki a szekrényből a fővárosi cégek átvilágításánál"/>
    <meta property="og:description" content="Saját cégüknek dolgoznak vissza külsősként a Főkert munkásai."/>
  </head>
  <body>
    <article>
      <h1>Újabb csontváz eshet ki a szekrényből a fővárosi cégek átvilágításánál</h1>
      <address><time datetime="2019-12-09T08:12:00+00:00">09 Dec 2019, 08:12</time> by <a rel="author">hvg.hu</a></address>
      <p>
        <b>Saját cégüknek dolgoznak vissza külsősként a Főkert munkásai.</b>
      </p>
      <p>Az FKF után a Főkert különös szerződései kerültek elő, ahogy az új budapesti városvezetés nekiállt a fővárosi cégek átvilágításának – írja az <a href="https://mfor.hu/cikkek/makro/fokert.html">Mfor</a>. A portál úgy tudja, a kertészeti cég a saját leányvállalatára bízza közszolgáltatási feladatainak jó részét, amely azután alvállalkozókkal és ezeknek az alvállalkozóival, gyakran a Főkert embereivel végezteti el a munkát.</p>
      <blockquote>A bonyolult láncolaton mindenki keres valamit, egyedül a fővárosi önkormányzat nem nyer az ügyön.</blockquote>
      <p>A konzorcium által elvégzett munka teljesítését 20 vezető jogosult leigazolni. A Főkert részben kapacitáshiánnyal, részben a fennálló szerződések felmondásának elkerülésével magyarázza a munka kiszervezését.</p>
      <p>A Főkertnek bedolgozó cégek az átvilágítás eredménye szerint a fővárosi megrendeléseknek köszönhetően kiemelkedő jövedelmezőséget tudnak felmutatni. Árbevételükben „jelentős szerepet játszik a Főkert megbízás”. A kaszálás, faápolás tevékenységnél jellemzően 12-15 százalék körüli, míg a szállítást végző alvállalkozóknál 23-25 százalékos a haszon.</p>
      <p>Az átvilágítást végzők aggályosnak tartják, hogy az alvállalkozók csupán munkaközvetítők, gyenge pénzügyi paraméterekkel, kétes reputációval, és alvállalkozói láncolatot alakítanak ki, így az önkormányzat által adott kompenzáció többszörös hasznot is finanszírozhat.</p>
      <blockquote>Azt viszont javukra írják, hogy a kapott információk szerint az elvégzett munka rendben volt.</blockquote>
    </article>
  </body>
</html>