<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/rakic-opleo-po-siptarskim-vlastima-u-pristini-politika-velike-albanije-je-relikt-drugog-svetskog-rata/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T08:38:00+00:00"/>
    <meta property="og:title" content="РАКИЋ ОПЛЕО ПО ШИПТАРСКИМ ВЛАСТИМА У ПРИШТИНИ: Политика „велике Албаније” је реликт Другог светског рата"/>
    <meta property="og:description" content="Пресуда Ивану Тодосијевићу је наставак етничког чишћења српског народа другим средствима. Овако у разговору за „Политику” лидер Српске листе Горан Ракић коментарише одлуку Приштине да се посланику најутицајније политичке снаге Срба с Космета, због изјаве да је случај „Рачак” измишљен, изрекне казна од две године затвора."/>
  </head>
  <body>
    <article>
      <h1>РАКИЋ ОПЛЕО ПО ШИПТАРСКИМ ВЛАСТИМА У ПРИШТИНИ: Политика „велике Албаније” је реликт Другог светског рата</h1>
      <address><time datetime="2019-12-09T08:38:00+00:00">09 Dec 2019, 08:38</time> by <a rel="author">Политика</a></address>
      <p>
        <b>Пресуда Ивану Тодосијевићу је наставак етничког чишћења српског народа другим средствима. Овако у разговору за „Политику” лидер Српске листе Горан Ракић коментарише одлуку Приштине да се посланику најутицајније политичке снаге Срба с Космета, због изјаве да је случај „Рачак” измишљен, изрекне казна од две године затвора.</b>
      </p>
      <p>Најоштрије осуђујући такву одлуку, председник СЛ-а указује да албански медији спроводе прогон невиних људи и најављује могућност да представници српског народа напусте косовске институције од централног до локалног нивоа, ако пресуда Тодосијевићу буде проглашена правоснажном.</p>
      <p>Такође, Ракић потврђује поруку коју је у име Српске листе упутио, на дан када је осуђен Тодосијевић, да Срби нису одустали од идеје да сами формирају Заједницу српских општина (ЗСО), али и да ће о томе консултовати државу Србију:</p>
      <p>– Били сте присутни када сам јавно поновио да ћемо све своје одлуке доносити у договору с Београдом, пре свега председником Александром Вучићем, па и у вези с напуштањем институција и формирањем ЗСО – каже Ракић.</p>
      <p>Наводи и да се представници Српске листе не плаше да разговарају с било којим албанским политичким лидером, да је Српска листа спремна да се бори за српски народ и да не прихватају улогу декора у институцијама, уколико то буде план Приштине.</p>
      <p>
        <b>Мислите ли да победници октобарских парламентарних избора, Иса Мустафа и Албин Курти, који никако да се договоре око нове власти, заиста не могу да постигну споразум или иду на карту јачања политичког кредибилитета?</b>
      </p>
      <p>Не бих се превише бавио односом албанских политичких лидера и постизборном комбинаториком. У Српској листи смо више пута јавно изнели став да не можемо и нећемо да бирамо ко ће да представља Албанце у Приштини, али исто захтевамо од албанских и неких међународних представника, када су у питању представници Срба. Ми знамо наша права која нам гарантује устав Косова, као што знамо и кога представљамо и штитимо унутар косовских институција и то нам је примарна брига.</p>
      <p>
        <b>Српска листа ће, по свој прилици, након притиска међународног фактора, добити министарско место? Има спекулација да би то могло да буде министарство за локалну самоуправу. Хоћете ли пристати на понуду, јер ће бити по принципу „узми или остави”?</b>
      </p>
      <p>Овде морам да појасним једну врло битну ствар. Не говоримо о функцијама, јер нам оне нису потребне због функција, већ да бисмо у рукама имали инструмент за заштиту свог народа, односно унапређење животних услова ма где да су Срби, Роми, Бошњаци, Горанци... Са Српском листом, која је победила захваљујући подршци нашег председника Александра Вучића и српског народа, не може се преговарати а да се не покаже поштовање према нашем народу. Ако хоћемо да идемо напред и градимо међусобне односе у будућности, у Приштини морају да схвате да ултиматуми нису начин да се с нама преговара.</p>
      <p>
        <b>После избора 2017. састали сте се с једним албанским политичким прваком у Будви, што је дигло велику прашину код дела јавности. Посебно разговор на јахти. Да ли сте се, евентуално, с неким састајали и да ли је Српској нешто нуђено?</b>
      </p>
      <p>Без обзира на то где се срели с албанским политичким представницима, чланови и функционери Српске листе ће бранити интересе српског народа. Не плашимо се разговора с било ким и о било којој теми, и немамо потребу, а ни намеру, да се кријемо. Ми знамо шта су интереси које заступамо и наставићемо с том политиком. Лично промовишем став да је потребно да се разговара, јер где нема разговора настају проблеми. У претходном периоду није било званичних контаката. Сетите се да су коначни резултати тек недавно објављени, па би било илузорно причати с било ким.</p>
      <p>
        <b>Албин Курти, бар на основу најава будући премијер привремене косовске владе, познат је по оштрим ставовима и политици која заговара Косово у границама „велике Албаније”. Мислите ли да с њим можете да водите фер разговоре и да ли једна функција може да донесе бољитак Србима?</b>
      </p>
      <p>Поновићу се, јер је такво питање постављено. Не плашимо се разговора с било ким, јер нас је народ бирао, али смо свесни чињенице да не бирамо представнике Албанаца, као ни програме које заступају. На нама је да јасно кажемо да такву политику сматрамо реликтом најстрашнијег периода Другог светског рата, прошлости коју Срби никада неће прихватити као садашњост. Као што рекох, нису битне функције зарад функција, већ зарад заштите нашег народа.</p>
      <p>
        <b>Има гласних шапутања да би Српска листа могла да бојкотује цео постизборни процес?</b>
      </p>
      <p>Не знам одакле долазе такве информације. То што смо спремни да се боримо за свој народ не значи да смо спремни да прихватимо улогу коју нам планирају у Приштини, декора унутар косовских институција, али и не значи бланко подршку и гласове ни за шта и ни за кога.</p>
      <p>
        <b>Иза Куртија, приликом сликања, нема заставе такозваног Косова, али има „велике Албаније”. Такво сликање изгледа не смета британском амбасадору. Знам да вам боде очи, али хоћете ли се и ви тако фотографисати?</b>
      </p>
      <p>У Српској листи и српском народу не постоји криза идентитета, нама није потребно да носимо заставе у џеповима да бисмо знали ко смо и шта смо, али врло добро знамо која је наша застава и који је наш главни град.</p>
      <p>Има ли наде за Заједницу српских општина? Али онако како траже Срби. С извршним овлашћењима.</p>
      <p>Најновије најаве из Приштине су наставак антисрпске реторике и политике на коју ЕУ, која је била гарант спровођења договора, не реагује. Формирање ЗСО је обавеза Приштине, а ми ћемо увек подсећати на обавезе које има из Бриселског споразума. Овај договор није „шведски сто” па да албански лидери бирају шта им се свиђа, већ међународна обавеза.</p>
      <p>Срби су уплашени, оптужнице се подижу с траљавим „доказима”, па је питање хоће ли Приштина из фиока извући тајне оптужнице. Посегнуће за „доказима” и за све оне Србе на барикадама 2011. а стиче се утисак да на мети могу да буду и они које је пут навео поред барикада...</p>
      <p>Свако ко је имало поносан, частан и није спреман да служи Приштини може да буде оптужен без иједног доказа. Ми имамо парадокс да је најефикаснији суд на Косову онај којим управљају Срби у северној Косовској Митровици. Али се процеси против Срба не воде овде, већ се уздижу на Специјални суд где су скоро све Албанци како би се могло манипулисати и спроводити институционално насиље.</p>
      <p>
        <b>Зар то није случај и с два студента који су се нашли на снимку, како тврди Приштина, у време убиства Оливера Ивановића?</b>
      </p>
      <p>Случај студената је оно о чему сам управо говорио, али је добар одговор и квазиопозицији у Београду која својим неодговорним односом и оптужбама без доказа против виђених Срба даје алиби албанским тужиоцима за малтретирање народа.</p>
      <p>Расписује се потерница за високим функционером Српске листе, Миланом Радоичићем, осуђује се Тодосијевић. Изјављујете да је то хајка против Срба, али Приштина наставља да хапси, пуни затворе, маше доказима.</p>
      <p>Исправићу вас. Машу папирима, али не и доказима. Срби немају проблем да било ко проверава и истражује случајеве, али имамо проблем да се људи хапсе, малтретирају, одводе у казамате, а да притом не постоји ниједан доказ о кривици. Више од годину дана тужилац прича о наводној кривици Милана Радоичића и наших суграђана, а онда од најављене оптужнице ни слова, па како можемо да чујемо нити се спомиње име Радоичића, нити се спомињу докази о кривици ухапшених Срба. Када је у питању Тодосијевић, суд је за два дана донео пресуду. Дакле, по овој пресуди, Срби више неће моћи ни да говоре ни да мисле. Е на то нећемо пристати. Јасно и гласно кажемо – доста. Уколико ова пресуда буде потврђена, Срби ће напустити све косовске институције. Од локалних, централних, до институција тужилаштва, полиције.</p>
      <p>
        <b>Делује да је на потезу нова политика Приштине. Мешајући шпил извуку „кеца”, па Силвану Арсовић прогласе мртвом под наводно сумњивим околностима...</b>
      </p>
      <p>Срамно и застрашујуће понашање које иде у прилог чињеници да у недостатку доказа и кривици оптужених, продужене руке квазитужилаштва, албански медији настављају прогон невиних људи.</p>
      <p>
        <b>Митровица у сјају за Нову годину</b>
      </p>
      <p>Градоначелник сте северне Косовске Митровице. Нећете ваљда и ове године град да уређујете три дана пред Нову годину. Мало је лакше кад град светли!</p>
      <p>Признаћете да је немогуће свима угодити. Некима смета када се град окити раније, а ето ви бисте баш то волели. Како год ми ћемо то урадити на радост наших грађана и наших гостију.</p>
      <p>Решена дилема о томе враћа обавезно служење војног рока! Више о томе <b><a href="http://www.pravda.rs/2019/12/9/sada-je-sve-poznato-resena-dilema-o-tome-vraca-obavezno-sluzenje-vojnog-roka/"><b>ОВДЕ</b></a></b>.</p>
      <figure>
        <img src="http://www.pravda.rs/fileadmin/slike/2019/07/29/Mustafa.jpg"/>
      </figure>
    </article>
  </body>
</html>