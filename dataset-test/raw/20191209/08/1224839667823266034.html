<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/diatirisoyme-asbesti-istoriki-politistiki-a-114100.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T08:54:00+00:00"/>
    <meta property="og:title" content="«Θα διατηρήσουμε άσβεστη την ιστορική και πολιτιστική μνήμη της Θεσσαλίας»"/>
    <meta property="og:description" content="Ο Περιφερειάρχης Αττικής Γ. Πατούλης παραβρέθηκε στην εκδήλωση που διοργάνωσε η Ομοσπονδία Θεσσαλικών Σωματείων «Η Πανθεσσαλική Στέγη» με τη συνεργασία και τη στήριξη της Περιφέρειας Αττικής, προκειμένου να τιμηθεί ο Λαογραφικός Χορευτικός Όμιλος «ΚΑΡΑΓΚΟΥΝΑ», για την 60χρονη προσφορά του."/>
  </head>
  <body>
    <article>
      <h1>«Θα διατηρήσουμε άσβεστη την ιστορική και πολιτιστική μνήμη της Θεσσαλίας»</h1>
      <address>
        <time datetime="2019-12-09T08:54:00+00:00">09 Dec 2019, 08:54</time>
      </address>
      <p>Ο Περιφερειάρχης Αττικής Γ. Πατούλης παραβρέθηκε στην εκδήλωση που διοργάνωσε η Ομοσπονδία Θεσσαλικών Σωματείων «Η Πανθεσσαλική Στέγη» με τη συνεργασία και τη στήριξη της Περιφέρειας Αττικής, προκειμένου να τιμηθεί ο Λαογραφικός Χορευτικός Όμιλος «ΚΑΡΑΓΚΟΥΝΑ», για την 60χρονη προσφορά του.</p>
      <p>Η εκδήλωση πραγματοποιήθηκε στον Φιλολογικό Σύλλογο Παρνασσού, παρουσία της Αντιπεριφερειάρχη Πολιτισμού Ε. Δουνδουλάκη και πλήθους κόσμου που προσήλθε για να τιμήσει τις παραδόσεις της Θεσσαλίας.</p>
      <p>Στο πλαίσιο της εκδήλωσης ο Πρόεδρος της Ομοσπονδίας Σ. Κούτρας βράβευσε τον κ. Πατούλη για τη διαχρονική στήριξη του στα Θεσσαλικά Σωματεία και Συλλόγους και την έμπρακτη υποστήριξη, για πρώτη φορά, της Περιφέρειας Αττικής, επισημαίνοντας πως συμβάλλει ουσιαστικά στη διατήρηση των πολιτιστικών και ιστορικών παραδόσεων της Θεσσαλίας, αλλά και στη μεταλαμπάδευσή τους στις επόμενες γενιές.</p>
      <p>Ο Περιφερειάρχης ευχαρίστησε την Ομοσπονδία για την τιμητική βράβευση και τόνισε τα εξής:</p>
      <p>«Πολύ πρόσφατα γιορτάσαμε τη συμπλήρωση 138 χρόνων από την απελευθέρωση της Θεσσαλίας και σήμερα βρισκόμαστε εδώ για να τιμήσουμε και να αναδείξουμε, μέσα από αυτή την πολύ όμορφη εκδήλωση, τον πολιτιστικό και ιστορικό πλούτο της Θεσσαλίας. Η στήριξη των τοπικών Συλλόγων που δραστηριοποιούνται στην Αττική και κρατούν άσβεστη την ιστορική μνήμη και συμβάλλουν στη διατήρηση πολύτιμων στοιχείων της παραδοσιακής ταυτότητας της πατρικής γης, είναι υποχρέωση μας. Τιμούμε τους Θεσσαλούς φίλους μας και θα συνεχίσουμε μαζί τους την εποικοδομητική συνεργασία δρομολογώντας κοινές δράσεις προς αυτή την κατεύθυνση, με αφορμή και τις εκδηλώσεις για τα 200 χρόνια από την Ελληνική Επανάσταση».</p>
    </article>
  </body>
</html>