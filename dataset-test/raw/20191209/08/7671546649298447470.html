<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916418"/>
    <meta property="og:site_name" content="Dnevnik"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="#video Dončić o sporni situaciji: »Slika pove vse, sodnik pa trdi, da ni videl osebne napake«"/>
    <meta property="og:description" content="Luka Dončić je v ligi NBA s 27 točkami, osmimi podajami in sedmimi skoki presegel rekord legendarnega Michaela Jordana po številu zaporednih tekem z vsaj 20 točkami ter po petimi skoki in podajami. To mu je uspelo na tekmi, na kateri je njegova ekipa Dallas Mavericks izgubila s Sacramentom Kings s 106:110."/>
  </head>
  <body>
    <article>
      <h1>#video Dončić o sporni situaciji: »Slika pove vse, sodnik pa trdi, da ni videl osebne napake«</h1>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">al, STA</a></address>
      <p>
        <b>Luka Dončić je v ligi NBA s 27 točkami, osmimi podajami in sedmimi skoki presegel rekord legendarnega Michaela Jordana po številu zaporednih tekem z vsaj 20 točkami ter po petimi skoki in podajami. To mu je uspelo na tekmi, na kateri je njegova ekipa Dallas Mavericks izgubila s Sacramentom Kings s 106:110.</b>
      </p>
      <p>Komaj 20-letni Ljubljančan je na devetnajsti tekmi v nizu izpolnil omenjeno statistiko.</p>
      <p>Na tekmi v Dallasu je <b>Dončić</b> zgrešil met za izenačenje 7,7 sekunde pred koncem tekme in bil drugi strelec svoje ekipe za <b>Timom Hardawayem Jr. </b>(29), najboljši pa je bil tokrat prvi mož Sacramenta <b>Nemanja Bjelica</b>. Srb je zadel 30 točk, tudi zadnji na tekmi po zgrešenem metu slovenskega zvezdnika. Ta se je po tekmi pritoževal pri sodnikih zaradi nedosojene osebne napade ob njegovem zadnjem metu.</p>
      <h3>Dončić: »Vedno hočem zmagati!«</h3>
      <p>Počasni posnetek zadnje akcije Dončića je razkril, da ga je branilec Cory Joseph udaril po komolcu, zato je bil njegov met kratek. Sodniška trojka prekrška ni videla in Kingsi so iz Dallasa odnesli dragoceno zmago. Dončić je po koncu dvoboja ostal na sredini igrišča in večkrat mrko pogledal proti sodnikom ter jim namenil nekaj sočnih besed. Že tekom dvoboja se večkrat ni strinjal z njihovimi odločitvami.</p>
      <p>»Slika pove vse, sodnik pa trdi, da ni videl osebne napake. Naslednjič si moram enostavno pripraviti boljši met,« je o dogodku v zadnjih sekundah, ko se je že nekoliko pomiril, dejal Dončić in nadaljeval samokritično: »Seveda bom moral spremeniti odnos, ampak razumeti morate, da je košarka moja strast. Vedno hočem zmagati, ne samo pri košarki, zato včasih izgubim živce.«</p>
      <h3>Rick Carlisle podprl Dončića</h3>
      <p>V bran svojemu igralcu pa se je postavil tudi trener Rick Carlisle: »Svojih igralcev ne usmerjam preko medijev, tega ne počnem na takšen način, toda poglejte, enostavno prejme veliko udarcev. Nasprotniki si dovolijo marsikaj. Enajst let sem bil skupaj z Dirkom Nowitzkim, ki je prav tako neprestano prejemal udarce, na vsak način so želeli zmotiti njegovo osredotočenost. Podobno poskušajo igralci tudi pri Dončiću. Je čvrst, to lahko prenese, toda ko pride na klop opraskan in okrvavljen, vem, da se marsikaj dogaja.«</p>
      <p>Ekipa Miami Heat je premagala Chicago Bulls po podaljšku s 110:105, <b>Goran Dragić</b> še vedno ni zaigral za zmagovito vročico zaradi poškodbe desne prepone.</p>
      <figure>
        <iframe src="https://www.youtube.com/embed/bP6ifpsODOI" width="560" height="315" data-service="Youtube" scrolling="no"/>
      </figure>
      <blockquote><b>Izidi:<br/></b>Brooklyn Nets - Denver Nuggets 105:102<br/>Charlotte Hornets - Atlanta Hawks 107:122<br/>Miami Heat - Chicago Bulls 110:105 (podaljšek)<br/>(Goran Dragić ni igral za Miami zaradi poškodbe)<br/>Philadelphia 76ers - Toronto Raptors 110:104<br/>Washington Wizards - LA Clippers 119:135<br/>Dallas Mavericks - Sacramento Kings 106:110<br/>(Luka Dončić 27 točk, 8 podaj, 9 skokov v 35 min. za Dallas)<br/>Portland Trail Blazers - Oklahoma City Thunder 96:108<br/>Los Angeles Lakers - Minnesota Timberwolves 142:125</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042916442/sport/kosarka/video-ne-samo-na-igriscu-kjer-je-prehitel-samega-jordana-doncicu-rating-raste-tudi-v-videoigri"/>
        <a href="https://www.dnevnik.si/1042914468/sport/kosarka/doncic-do-slovenskega-strelskega-rekorda"/>
        <a href="https://www.dnevnik.si/1042911977/sport/kosarka/bealove-provokacije-doncica-niso-ustavile"/>
      </related>
    </article>
  </body>
</html>