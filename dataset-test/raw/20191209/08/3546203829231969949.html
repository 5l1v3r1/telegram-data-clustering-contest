<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1480014477_Kobrata_sreshtu_Djoshua_na_stadiona_na_Totnam"/>
    <meta property="og:site_name" content="webcafé"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="Кобрата срещу Джошуа на стадиона на Тотнъм"/>
    <meta property="og:description" content="Еди Хърн и хората на Кубрат започват преговори"/>
  </head>
  <body>
    <article>
      <h1>Кобрата срещу Джошуа на стадиона на Тотнъм</h1>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2017/09/11/pulev-joshua/1170x788.jpg"/>
        <figcaption>Ей Джей и Кобрата бяха на път да се срещнат още преди две години.<cite>Снимка: © Getty Images</cite></figcaption>
      </figure>
      <p>
        <b>Мачът за световната титла в тежка категория между Кубрат Пулев и Антъни Джошуа може да се смята за почти сигурно събитие. Агентът на Ей Джей, Еди Хърн, който преди няколко дни заяви, че няма интерес от двубой срещу българина, смени плочата и призна, че преговорите между двете страни започват скоро.</b>
      </p>
      <p>Има и идея за дата и място, като в този бой Ей Джей ще заложи поясите на шампион в три версии - WBA, IBF и WBO, които Кобрата може да му отнеме.</p>
      <p>Българинът е претендент номер едно на версия IBF.</p>
      <p>Избран е най-модерният стадион в света, открит в началото на тази година - този на английския футболен Тотнъм в Северен Лондон. Арената е за 60 000 зрители и е произведение на изкуството, наричан често "най-красивият стадион в света".</p>
      <p>Датата ще е между 9 и 30 май 2020 г., като това оставя точно три съботни възможности - 16-и, 23-ти или 30-и от този месец. На 9 май Тотнъм играе последния си домакински мач във Висшата лига и след това теренът е свободен до края на месеца.</p>
      <p>Пулев вече имаше един мач за световната титла във версия IBF срещу Владимир Кличко през 2014 г., но го загуби.</p>
      <p>
        <b>Имаше и възможност да се изправи срещу Джошуа на огромния стадион в Кардиф през есента на 2017-а, но травма в тренировъчния процес го извади от големия мач.</b>
      </p>
      <p>"Би било мегаизживяване. Цяла година се бия извън родината и ще е хубаво да си поема глътка въздух. Искам да зарадвам феновете си във Великобритания, които играят голяма роля в моята кариерата. Всеки пък когато играя на родна земя, побеждавам.</p>
      <p>Вижте само колко хора дойдоха за мача в Саудитска Арабия. Това показва, че свръхтежката категория все още се радва на голям интерес. Искам да изляза за защита на световните си титли на родна територия. Ще бъде по-добре да се бия с британец, но ако няма такъв шанс, то ще следвам правилата за официалните претенденти</p>
      <p>Работата започва отново, защото около месец март ще защитавам титлите си. Вече се фокусирам срещу следващия си бой", заяви Антъни Джошуа пред "Сън".</p>
      <p>
        <b>"Идеално, аз съм готов за такъв мач. Не е за вярване", заяви Пулев, който тази сутрин бе гост в студиото на "Здравей, България".</b>
      </p>
      <p>"Няма по-сигурно нещо. Мачът си дойде. С кого ще е, ще се реши през следващите месеци. Бъдещ мач с Джошуа зависи и от самия него. Всяка една федерация си има правила. Той е шампион на три федерации. Първа по ред е IBF, на която съм аз, така че той трябва да защити титлата срещу мен. Ако случайно не иска, може да я оваканти и ще играя със следващия в ранглистата. Срещу когото и да се изправя, аз не се притеснявам", посочи още Кубрат.</p>
      <related>
        <h4>Още</h4>
        <a href="https://www.webcafe.bg/sportcafe/oshte-sport/id_1291517420"/>
        <a href="https://www.webcafe.bg/sportcafe/oshte-sport/id_1793444512"/>
        <a href="https://www.webcafe.bg/sportcafe/oshte-sport/id_487004449"/>
        <a href="https://www.webcafe.bg/sportcafe/oshte-sport/id_220818906"/>
      </related>
    </article>
  </body>
</html>