<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/international/article/1628445/%E0%A6%AE%E0%A6%BF%E0%A6%B8-%E0%A6%87%E0%A6%89%E0%A6%A8%E0%A6%BF%E0%A6%AD%E0%A6%BE%E0%A6%B0%E0%A7%8D%E0%A6%B8-%E0%A6%B9%E0%A6%B2%E0%A7%87%E0%A6%A8-%E0%A6%86%E0%A6%AB%E0%A7%8D%E0%A6%B0%E0%A6%BF%E0%A6%95%E0%A6%BE%E0%A6%A8-%E0%A6%B8%E0%A7%81%E0%A6%A8%E0%A7%8D%E0%A6%A6%E0%A6%B0%E0%A7%80"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T08:16:00+00:00"/>
    <meta property="og:title" content="মিস ইউনিভার্স হলেন আফ্রিকান সুন্দরী"/>
    <meta property="og:description" content="এ বছরের মিস ইউনিভার্স হয়েছেন মিস দক্ষিণ আফ্রিকা জোজিবিনি তুনঝি। যুক্তরাষ্ট্রের জর্জিয়ার আটলান্টায় ৮ ডিসেম্বর রাতে জোজিবিনি তুনঝির মাথায় সেরার মুকুট পরিয়ে দেন গত বছরের মিস ইউনিভার্স ক্যাটরিওনা গ্রে। প্রথম রানারআপ হয়েছেন মিস পুয়ের্তো রিকো ম্যাডিসন অ্যান্ডারসন এবং দ্বিতীয় রানারআপ হয়েছেন মিস মেক্সিকো সোফিয়া আরাগন।"/>
  </head>
  <body>
    <article>
      <h1>মিস ইউনিভার্স হলেন আফ্রিকান সুন্দরী</h1>
      <address><time datetime="2019-12-09T08:16:00+00:00">09 Dec 2019, 08:16</time> by <a rel="author">অনলাইন ডেস্ক</a></address>
      <p>এ বছরের মিস ইউনিভার্সের খেতাব পেলেন মিস দক্ষিণ আফ্রিকা জোজিবিনি তুনঝি। যুক্তরাষ্ট্রের জর্জিয়ার আটলান্টা শহরের টেইলার পেরি স্টুডিওতে স্থানীয় সময় গতকাল রোববার রাতে তাঁর মাথায় সেরার মুকুট পরিয়ে দেন গত বছরের মিস ইউনিভার্স ক্যাটরিওনা গ্রে।</p>
      <p>সিএনএনের খবরে বলা হয়েছে, এবারের প্রতিযোগিতায় প্রথম রানারআপ হয়েছেন মিস পুয়ের্তো রিকো ম্যাডিসন অ্যান্ডারসন এবং দ্বিতীয় রানারআপ মিস মেক্সিকো সোফিয়া আরাগন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/4bca42e521b87432c9c5b4010fd44375-5dee03b87e748.jpg"/>
        <figcaption>প্রতিযোগীদের সঙ্গে জোজিবিনি তুনঝি। ছবি: টুইটার</figcaption>
      </figure>
      <p>সেরার মুকুট মাথায় পরার পর নিজের অনুভূতি ব্যক্ত করতে গিয়ে তুনঝি বলেন, ‘আমি এমন এক দেশে বেড়ে উঠেছি, যেখানে প্রায় সব নারী দেখতে আমার মতো, সেখানকার সবার ত্বক ও চুল আমার মতোই, তবে সেখানে কখনো কাউকে এ জন্য সুন্দর মনে করা হয় না।’ তিনি শেষ প্রতিক্রিয়ায় বলেন, ‘আমি মনে করি, এখন এটি থামানোর সময় এসে গেছে। আমি চাই শিশুরা আমার দিকে তাকাবে, আমাকে দেখতে চাইবে।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/c26c9bb84b5a09551db5aba4640e4e05-5dee03cf7f938.jpg"/>
        <figcaption>এবারের মিস ইউনিভার্স জোজিবিনি তুনঝির সঙ্গে দুই রানারআপ মিস পুয়ের্তো রিকো ম্যাডিসন অ্যান্ডারসন ও মিস মেক্সিকো সোফিয়া আরাগন। ছবি: টুইটার</figcaption>
      </figure>
      <p>২৬ বছর বয়সী তুনঝি দক্ষিণ আফ্রিকার তসলো শহরে বাস করেন। তিনি লিঙ্গভিত্তিক সহিংসতার বিরুদ্ধে বেশ সক্রিয়। এবার মিস ইউনিভার্সের ৬৮তম আসরের মূল পর্বে বিশ্বের ৯০টি দেশের প্রতিযোগীরা অংশ নেন। সেখান থেকে সেরা হয়েছেন দক্ষিণ আফ্রিকান জোজিবিনি তুনঝি।</p>
      <p>এ বছর প্রথমবারের মতো বাংলাদেশের শিরিন আক্তার শিলা মিস ইউনিভার্স প্রতিযোগিতায় অংশ নিয়েছেন।</p>
    </article>
  </body>
</html>