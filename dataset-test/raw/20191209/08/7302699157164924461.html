<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000117592"/>
    <meta property="og:site_name" content="MGR Online"/>
    <meta property="article:published_time" content="2019-12-09T08:06:00+00:00"/>
    <meta property="og:title" content="ยึดรถหรูคดีแชร์ Forex 3D รวม 7 คัน มีหมดทั้ง มาเซราติ-ปอร์เช่-เฟอรารี่ เร่งขยายผลเอาผิดผู้เกี่ยวข้อง"/>
    <meta property="og:description" content="ดีเอสไอ ยึดรถหรูอาทิมาเซราติ ,ปอร์เช่ ,เฟอรารี่ ,ฟอร์ด มัสแตงรวม 7 คัน จากการขยายผลสอบเกี่ยวข้องคดีแชร์ Forex 3D พร้อมขยายผลเอาผิดผู้เกี่ยวข้องสืบเนื่องจาก พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) ได้มอบหมายให้ นายไ"/>
  </head>
  <body>
    <article>
      <h1>ยึดรถหรูคดีแชร์ Forex 3D รวม 7 คัน มีหมดทั้ง มาเซราติ-ปอร์เช่-เฟอรารี่ เร่งขยายผลเอาผิดผู้เกี่ยวข้อง</h1>
      <address><time datetime="2019-12-09T08:06:00+00:00">09 Dec 2019, 08:06</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000012159901.JPEG"/>
      </figure>
      <p><b>MGR online - ดีเอสไอ ยึดรถหรู อาทิ มาเซราติ, ปอร์เช่, เฟอรารี่, ฟอร์ด มัสแตง รวม 7 คัน จากการขยายผลสอบเกี่ยวข้องคดีแชร์ Forex 3D พร้อมขยายผลเอาผิดผู้เกี่ยวข้อง</b><br/><br/>สืบเนื่องจาก พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) ได้มอบหมายให้ นายไตรยฤทธิ์ เตมหิวงศ์ รองอธิบดีดีเอสไอ เป็นหัวหน้าพนักงานสอบสวน พร้อมด้วย นายปิยะศิริ วัฒนวรางกูล ผอ.กองคดีธุรกิจการเงินนอกระบบ เป็นเลขานุการคณะพนักงานสอบสวน และคณะพนักงานสอบสวนในคดีร่วม 200 คน เร่งดำเนินการสืบสวนสอบสวนคดีแชร์ Forex 3D อย่างต่อเนื่อง และที่ผ่านมา สามารถตรวจยึดอายัดทรัพย์สินได้หลายรายการ อาทิ รถยนต์หรู บ้านพัก คอนโดฯ และทรัพย์สินที่เกี่ยวข้องอื่นๆ จำนวนมาก<br/><br/>วันนี้ (9 ธ.ค.) รายงานข่าวแจ้งว่า เมื่อช่วงกลางดึกของวันที่ 8 ธ.ค.ที่ผ่านมา พนักงานสอบสวนคดีพิเศษ ได้รับการประสานจากตำรวจนครบาล ว่า พบทรัพย์สินที่เกี่ยวข้องกับ นายอภิรักษ์ โกฎฐิ เจ้าของบริษัทฯ และเครือข่าย จึงปฏิบัติการเข้าตรวจสอบพื้นที่เป้าหมายในกรุงเทพฯ ในคดีแชร์ Forex 3D โดยเจ้าหน้าที่สามารถตรวจยึดอายัดรถหรูมาตรวจสอบได้จำนวน 7 คัน อาทิ รถมาเซราติ, รถปอร์เช่, รถเฟอรารี่, รถฟอร์ด มัสแตง และ รถโตโยต้า เวลไฟร์ หลังจากนี้ จะมีการขยายผลหาความเชื่อมโยงกับบุคคลที่เกี่ยวข้องต่อไปอย่างเร่งด่วนและต่อเนื่อง ภายใต้ข้อสั่งการของ นายสมศักดิ์ เทพสุทิน รัฐมนตรีว่าการกระทรวงยุติธรรม (รมว.ยธ.) ที่ต้องการช่วยเหลือประชาชนผู้เสียหายที่ถูกฉ้อโกงให้ได้รับความเป็นธรรมและเฉลี่ยทรัพย์คืนได้มากที่สุดโดยเร็ว</p>
      <figure>
        <img src="https://mpics.mgronline.com/pics/Images/562000012159902.JPEG"/>
      </figure>
      <figure>
        <img src="https://mpics.mgronline.com/pics/Images/562000012159903.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/crime/photo-gallery/9620000117592"/>
      </related>
    </article>
  </body>
</html>