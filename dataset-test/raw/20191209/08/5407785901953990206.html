<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/koy-okulu-icin-emniyet-mudurune-mektup-yazdi-500-12699479-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-12-09T08:17:50+00:00"/>
    <meta property="og:title" content="Emniyet Müdürü, köy okulu için kendisinden yardım isteyen öğretmene 500 roman gönderdi"/>
    <meta property="og:description" content="Adana Emniyet Müdürü Zafer Aktaş, kendisine mektup yazarak destek isteyen öğretmenin görev yaptığı köy okulunun kütüphanesine 500 kitap gönderdi. Öğrenciler, ellerinde kolilerle çocuklara sürpriz yapan polisleri alkışlayarak karşıladı. Polis memurları, öğrencilere her hafta bir kitap bitirmeleri tavsiyesinde bulundu."/>
  </head>
  <body>
    <article>
      <h1>Emniyet Müdürü, köy okulu için kendisinden yardım isteyen öğretmene 500 roman gönderdi</h1>
      <address>
        <time datetime="2019-12-09T08:17:50+00:00">09 Dec 2019, 08:17</time>
      </address>
      <p>Adana'nın Karaisalı ilçesine bağlı Beydemirli Ortaokulu'nda bilgisayar öğretmeni olarak görev yapan Asil Mermer, okulun kütüphanesinin olmadığını görünce müdür ile kolları sıvayıp daha önce depo olarak kullanılan bir sınıfı kütüphane yapmaya karar verdi. Kütüphanede yeteri kadar kitap bulunmadığını gören öğretmen, televizyondan gördüğü emniyet müdürüne mektup yazarak kitap istedi.</p>
      <h3>EMNİYET MÜDÜRÜNE MEKTUP YAZDI</h3>
      <p>Deponun fiziki şartları iyileştirildikten sonra kütüphaneye çeviren ancak kütüphane için yeteri kadar kitap bulamayan öğretmen Mermer, bir televizyonda Adana Emniyet Müdürü <a href="https://www.haberler.com/zafer-aktas/"><b>Zafer Aktaş</b></a>'ın öğrencilere kırtasiye yardımı yaptığını gördü. Mermer hemen Aktaş'a bir mektup kaleme alarak şunları yazdı: "Sizin öğrencilere yardım ettiğinizi televizyonlardan gördüm. Biz de okula kütüphane kuruyoruz ama yeteri kadar kitabımız yok. Eski ya da yeni ne kadar kitabınız varsa gönderebilirseniz çok sevinirim. Katkıda bulunacağınız her kitap bizim işimize yarar."</p>
      <figure>
        <img src="https://foto.haberler.com/haber/2019/12/09/koy-okulu-icin-emniyet-mudurune-mektup-yazdi-500-12699479_6898_m.jpg"/>
      </figure>
      <h3>500 ADET ROMAN GÖTÜRÜLDÜ</h3>
      <p>Mektubu alan Aktaş, toplum destekli polislik şube müdürlüğüne talimat vererek okula 500 roman götürülmesini istedi. Bu talimat üzerine polisler harekete geçerek koliye koydukları kitaplarla okulun yolunu tuttu. Okula giden polisleri ellerinde kolilerle gören çocuklar onları alkışlayarak karşıladı. Kütüphaneye çıkan polis, öğretmen ve öğrenciler el ele vererek romanları raflara dizmeye başladı. Öğrenciler bir taraftan da hemen kitapları okumaya başladı. Polis memuru öğrencilere her hafta bir kitap bitirmeleri tavsiyesinde bulundu.</p>
      <h3>KÜTÜPHANE VARDI KİTAP YOKTU</h3>
      <p>Asil Mermer, 7 yıllık öğretmen olduğunu, bu okula tayini çıktığında ilk önce kütüphaneye baktığını ancak olmadığını görünce üzüldüğünü, bu nedenle hemen kütüphane yapmaya karar verdiklerini belirterek, "Kütüphane yaptık ancak içinde çok kitabımız yoktu. Ben de televizyondan Zafer Aktaş'ın öğrencilere yardım ettiğini gördüm. Ona bir mektup yazarak kitap istedim o da sağ olsun bize gönderdi. Şimdi hem biz hem de çocuklar çok mutlu" dedi. Öğrenciler ise Aktaş'ın kitap göndermesinden çok mutlu olduklarını, artık okuyacak birçok romanları olduğunu söyledi. Polis, ayrıca öğrencilere çeşitli hediyeler de verdi.</p>
      <figure>
        <img src="https://foto.haberler.com/haber/2019/12/09/koy-okulu-icin-emniyet-mudurune-mektup-yazdi-500-12699479_1082_m.jpg"/>
      </figure>
      <figure>
        <img src="https://foto.haberler.com/haber/2019/12/09/koy-okulu-icin-emniyet-mudurune-mektup-yazdi-500-12699479_2805_m.jpg"/>
      </figure>
      <figure>
        <img src="https://foto.haberler.com/haber/2019/12/09/koy-okulu-icin-emniyet-mudurune-mektup-yazdi-500-12699479_3676_m.jpg"/>
        <figcaption>Öğretmen Asil Mermer</figcaption>
      </figure>
      <figure>
        <img src="https://foto.haberler.com/haber/2019/12/09/emniyet-muduru-koy-okulu-icin-kendisinden-yardim-12699479_4349_o.jpg"/>
      </figure>
      <p>Kaynak: İHA</p>
      <h4>Haber Videosu</h4>
      <p>: <a href="https://www.haberler.com/video/koy-okulu-icin-emniyet-mudurune-mektup-yazdi-500-12699479-videosu/">Emniyet Müdürü, köy okulu için kendisinden yardım isteyen öğretmene 500 roman gönderdi</a></p>
    </article>
  </body>
</html>