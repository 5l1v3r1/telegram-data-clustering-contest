<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/nuomones/nuomones/valdzia-isgelbes-kanapes-943203"/>
    <meta property="og:site_name" content="Kauno diena"/>
    <meta property="article:published_time" content="2019-12-09T08:29:00+00:00"/>
    <meta property="og:title" content="Valdžią išgelbės kanapės"/>
    <meta property="og:description" content="Seimo bufeto sardelių valgytojai visai sulaukėjo. Panteistinės politikos vaidilutei A. Širinskienei išbraukus vieną žodį, planuojama jau apmokestinti ne pirmąkart Lietuvoje registruojamą automobilį, o kiekvienąkart jį registruojant."/>
  </head>
  <body>
    <article>
      <h1>Valdžią išgelbės kanapės</h1>
      <address><time datetime="2019-12-09T08:29:00+00:00">09 Dec 2019, 08:29</time> by <a rel="author" href="https://kauno.diena.lt/autoriai/saulius-pocius" target="_blank">Saulius Pocius</a></address>
      <p>
        <b>Seimo bufeto sardelių valgytojai visai sulaukėjo. Panteistinės politikos vaidilutei A. Širinskienei išbraukus vieną žodį, planuojama jau apmokestinti ne pirmąkart Lietuvoje registruojamą automobilį, o kiekvienąkart jį registruojant.</b>
      </p>
      <p>Nepatiko J. Narkevičiaus iškalba ir premjero asfaltas? Gerai, šekit patobulintą mokestį "ant Kalėdų".</p>
      <p>Matyt, čia tokia parlamentinė tarnavimo tautai logika. Po veiksmo – atoveiksmis. Kaip iš fizikos vadovėlio.</p>
      <p>Negana šito nusikaltimu prieš žmones dvelkiančio mokesčio, Vyriausybė liaudžiai sugalvojo dar vieną "fintą". Nusipirkęs mašiną, Lietuvos pilietis ją turės registruoti du kartus.</p>
      <blockquote>Nepatiko J. Narkevičiaus iškalba ir premjero asfaltas? Gerai, šekit patobulintą mokestį "ant Kalėdų". Matyt, čia tokia parlamentinė tarnavimo tautai logika. Po veiksmo – atoveiksmis.</blockquote>
      <p>Pirmiausia teks įregistruoti patį įsigijimo aktą ir gauti "unikalų transporto priemonės savininko deklaravimo kodą", tik tada pirkinį galima bus užregistruoti mūsų mylimoje "Regitroje". Tvarka – kaip Šiaurės Korėjoje, kas pažeis, sulauks sankcijų.</p>
      <p>Žodžiu, registracijos šventė dabar bus dviguba. Ne už ačiū, suprantama. Taigi, taršos mokestis bus ne viena žmonių pečius užgulsianti našta.</p>
      <p>Va, iš kur byrės sidabriniai J. Narkevičiaus plentams, kebabinėms komandiruotėms į Abu Dabį, trijų paršiukų partijoms, Seimo saldainiams, tarškučiams ir kanabėkučiams subinei pasikasyti.</p>
      <p>Tačiau tauta niekaip nesupranta šitos paklaikusios dviejų registracijų naujovės. "Kokia čia dar nesąmonė? Ko jie ten vėl prisirūkė?" – klausia naujieną sužinoję interneto komentatoriai.</p>
      <p>Iš tiesų, ką jie ten rūko, jei jau šitoks politinis gėris plinta?</p>
      <p>Didžiąją paslaptį išdavė Seimo genijus P. Čimbaras, pasiūlęs visą Lietuvą apsėti kanapėmis. "Pluoštinių kanapių hektaras atstoja 7 hektarų mišką absorbuojant. Jei mes miškais norime viską apsodinti, tai kur yra mūsų žemės ūkis? Vienas prie septynių, aiškiai mokslu parodyta", – pabrėžė draugas Petras.</p>
      <p>Iš tiesų – va, kur išeitis. Tada jau visiems aišku būtų, kodėl E. Jansonas kažkada taip nuožmiai parafrazavo E. Mieželaitį: "Čia Lietuva, čia durniais lyja."</p>
    </article>
  </body>
</html>