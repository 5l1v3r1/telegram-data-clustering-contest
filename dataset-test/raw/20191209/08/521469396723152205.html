<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468838/%D8%B4%D8%A7%D9%86%D8%B2%D8%AF%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%AA%D8%A6%D8%A7%D8%AA%D8%B1-%DA%A9%D8%B1%D8%AF%DB%8C-%D8%AF%D8%B1-%D8%B3%D9%82%D8%B2"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T08:28:58+00:00"/>
    <meta property="og:title" content="شانزدهمین جشنواره بین‌المللی تئاتر کُردی در سقز"/>
    <meta property="og:description" content="شانزدهمین جشنواره بین‌المللی تئاتر کُردی با حضور ۱۱ گروه هنری به میزبانی شهرستان سقز برگزار می‌شود."/>
  </head>
  <body>
    <article>
      <h1>شانزدهمین جشنواره بین‌المللی تئاتر کُردی در سقز</h1>
      <h2>شانزدهمین جشنواره بین‌المللی تئاتر کُردی با حضور ۱۱ گروه هنری به میزبانی شهرستان سقز برگزار می‌شود.</h2>
      <address>
        <time datetime="2019-12-09T08:28:58+00:00">09 Dec 2019, 08:28</time>
      </address>
      <p>به گزارش همشهری آنلاین به نقل از باشگاه خبرنگاران جوان، هیوا حاجی‌محمدی، دبیر شانزدهمین جشنواره بین‌المللی تئاتر کُردی سقز با اعلام این خبر گفت: شانزدهمین جشنواره تئاتر کردی <a href="https://www.hamshahrionline.ir/photo/45130/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%DA%A9%D8%B1%D8%AF%D8%B3%D8%AA%D8%A7%D9%86">سقز </a>به همت اداره‌کل فرهنگ و ارشاد اسلامی کردستان و با همکاری و همراهی استانداری استان، اداره‌کل هنرهای نمایشی وزارت فرهنگ و ارشاد اسلامی، فرمانداری، شهرداری و شورای اسلامی شهر سقزدراین شهرستان برگزار می‌شود.</p>
      <p>وی افزود:این جشنواره در راستای توجه به زبان و ادبیات کُردی به‌عنوان پشتوان‌های غنی و تشویق نویسندگان به نگارش متون نمایشی بر اساس اصالت و ارزش‌های فرهنگی مناطق کُردنشین برگزار می‌شود.</p>
      <p>حاجی‌محمدی گفت: بعد از اتمام مهلت ارسال آثار، ۶۵ اثر شامل ۴۸ اثر داخلی و ۱۷ اثر خارجی به دبیرخانه شانزدهمین دوره این جشنواره رسید.</p>
      <p>دبیر شانزدهمین جشنواره بین‌المللی تئاتر کُردی سقزبیان کرد: آثار رسیده در بخش بین‌الملل از کشورهای ترکیه (استانبول، دیاربکر)، سوئد، سوریه و از شهرهای اقلیم کردستان عراق و آثار داخلی نیز از استان‌های خراسان شمالی، تهران، ایلام، کرمانشاه، آذربایجان غربی و شرقی و کردستان بود.</p>
      <p>حاجی‌محمدی با اشاره به اعضای هیئت انتخاب آثار و بازبینی شانزدهمین جشنواره بین‌المللی تئاتر کُردی سقز عنوان کرد: رسول بانگین از ارومیه، هیوا منوچهری از مریوان، حسن ترقی از سنندج، کامران شهلایی از کرمانشاه و جمیل منصوری از سقز آثار رسیده به دبیرخانه جشنواره را انتخاب و بازبینی کردند.</p>
      <p>وی ادامه داد: هیئت بازبین جشنواره نیز ۹ اثر را در بخش داخلی و ۲ اثر را در بخش خارجی را برای رقابت در بخش پایانی جشنواره معرفی کرده است.</p>
      <p>دبیر شانزدهمین جشنواره بین‌المللی تئاتر کُردی سقز گفت: نمایش‌های گراداف به کارگردانی سامان مهران و فرزاد حسن میرزایی از بانه، جن و جنوکه به کارگردانی سعید پاکزاد از کرمانشاه، حصار به کارگردانی هیمن سهرابی از بوکان، سورانه به کارگردانی غلامرضا همتیان از بیجار، چاوه روان به کارگردانی امیر زارع‌زاده از سقز، قابووسی میروویان به کارگردانی حامد اسماعیل‌وند از ارومیه، سه رپیل به کارگردانی حمیدرضا احمدی کردستانی از سنندج، نمایشی به کارگردانی جمیل مفاخری از سنندج، چناره‌کان به کارگردانی امید مصطفایی از سقز و دو کار خارجی در این دوره از جشنواره با هم رقابت می‌کنند.</p>
      <p>گفتنی است، شانزدهمین جشنواره بین‌المللی تئاتر کُردی از ۱۹ تا ۲۳ آذرماه جاری در شهرستان سقز برگزار می‌شود.</p>
    </article>
  </body>
</html>