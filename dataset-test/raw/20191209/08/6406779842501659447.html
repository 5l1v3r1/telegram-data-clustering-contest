<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/economie/nederlandse-bedrijven-potten-veel-geld-op-1.1616070"/>
    <meta property="og:site_name" content="RD.nl"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="Nederlandse bedrijven potten veel geld op"/>
    <meta property="og:description" content="Nederlandse bedrijven sparen relatief veel in vergelijking met ondernemingen in andere Europese landen."/>
  </head>
  <body>
    <article>
      <h1>Nederlandse bedrijven potten veel geld op</h1>
      <address><time datetime="2019-12-09T08:05:00+00:00">09 Dec 2019, 08:05</time> by <a rel="author">ANP</a></address>
      <p>
        <b>Nederlandse bedrijven sparen relatief veel in vergelijking met ondernemingen in andere Europese landen.</b>
      </p>
      <p>Dat concludeert De Nederlandsche Bank (DNB) na onderzoek. Nederlandse bedrijven keren nog niet de helft van hun winst (49 procent) uit als dividend. De gemiddelde dividenduitkering in het eurogebied ligt op 83 procent.</p>
      <p>Vooral in het midden- en kleinbedrijf keren ondernemers aan zichzelf steeds minder winst uit. Nog geen derde van de verdiensten wordt aan aandeelhouders uitgekeerd. Bij het mkb is een onderneming vaak in handen van de directeur-grootaandeelhouder. Volgens DNB zorgen „fiscale prikkels” ervoor dat deze ondernemers veel van hun winsten oppotten. Het mkb is volgens de toezichthouder daarmee een belangrijke veroorzaker van het grote spaaroverschot in Nederland.</p>
      <p>In 2018 bereikte het Nederlandse overschot op de lopende rekening, de kernindicator voor het spaaroverschot, met 11 procent van het bruto binnenlands product (bbp) een nieuw record. Vooral omdat bedrijven sparen.</p>
    </article>
  </body>
</html>