<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/kultura/2019/12/09/4002235_dnes_zapochva_sedmoto_izdanie_na_sofiiskiia/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T08:33:00+00:00"/>
    <meta property="og:title" content="Днес започва седмото издание на Софийския международен литературен фестивал"/>
    <meta property="og:description" content="Седмото издание на Софийския международен литературен фестивал започва днес и ще продължи до 15 декември."/>
  </head>
  <body>
    <article>
      <h1>Днес започва седмото издание на Софийския международен литературен фестивал</h1>
      <address><time datetime="2019-12-09T08:33:00+00:00">09 Dec 2019, 08:33</time> by <a rel="author" href="https://www.dnevnik.bg/author/546" target="_blank">Иван Димитров</a></address>
      <slideshow>
        <figure>
          <img src="https://www.dnevnik.bg/shimg/zx860y484_4002302.jpg"/>
          <figcaption>Един от плакатите на седмото издание на Софийския международен литературен фестивал <br/>© Софийски международен литературен фестивал</figcaption>
        </figure>
        <figure>
          <img src="https://www.dnevnik.bg/shimg/zx860y484_4002303.jpg"/>
          <figcaption>Един от плакатите на седмото издание на Софийския международен литературен фестивал <br/>© Софийски международен литературен фестивал</figcaption>
        </figure>
      </slideshow>
      <p>С конференцията "Да пишеш на френски" днес (9 декември) ще бъде дадено началото на Софийския международен литературен фестивал, който ще продължи до 15 декември. Откриването ще бъде <a href="https://www.dnevnik.bg/kultura/2019/12/07/4002142_ana_moi_pisatel_ne_izpitvam_nujda_ot_rodina_no_ne_se/">с лекция на писателката Ана Мои</a> от 17.00 в аулата на Софийския университет "Св. Климент Охридски".</p>
      <p>Фокус на фестивала тази година е френскоезичната литература, а над 100 участници ще се включат в близо 50 събития. Конференцията "Да пишеш на френски" се организира от Международната организация на франкофонията и ще продължи два дни. На нея ще се проведат дискусии по теми, актуални за френскоезичните автори, често занимаващи се с политически и социални въпроси като множествеността на идентичността, сексуалността и насилието.</p>
      <p>Сред гостуващите автори се открояват имената на Анна Мои, Самира Негруш, Жан-Марк Тюрин, Бернар Коман, Махи Бинбин, Дени Терио, Армел Жоб, Жан Портанте, Франсоа-Анри Дезерабл и Ким Тхуи. В програмата са включени и срещи и дискусии с над 20 български писатели, между които Елена Алексиева, Галин Никифоров, Петър Денчев, Момчил Николов и Чавдар Ценов.</p>
      <p>Антон Стайков ще изнесе лекция на тема "Деветото изкуство говори френски (Метаморфозите на френскоезичния комикс – от забава за деца до изкуство за всички възрасти)", която ще бъде съпроводена с изложба на комикси с обособен в нея кът читалня.</p>
      <p>За 10 декември е предвидено и "Тайно поетическо четене", а всеки, желаещ да присъства, <a href="https://www.eventbrite.com/e/83922519515?fbclid=IwAR2Nqs0eYZBjaNdyex80-xfyhYSY72RwS4ZZg0fCZVbYUpIJoOCRW-iEiMU">трябва да се запише предварително</a>. То ще започне в 20.00 ч. и мястото, на което ще се проведе, ще стане известно на специална среща в 19.45 ч.</p>
      <p>По традиция основната част от програмата на фестивала ще се проведе в Мраморното фоайе на Националния дворец на културата. Други локации ще бъдат СУ "Св. Климент Охридски", Fox Book Cafe, "ДНК - пространство за съвременен танц и пърформанс" и Литературен клуб "Перото".</p>
      <p>Пълната програма може да бъде намерена на <a href="https://www.literaryfest.org/">страницата на фестивала в интернет</a>.</p>
    </article>
  </body>
</html>