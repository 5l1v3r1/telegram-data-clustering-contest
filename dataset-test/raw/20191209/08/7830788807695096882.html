<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/parizsky-summit-bude-resit-situaci-v-donbasu_536302.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Pařížský summit bude řešit situaci v Donbasu"/>
    <meta property="og:description" content="Prezidenti Francie, Ruska a Ukrajiny a německá kancléřka se v pondělí odpoledne setkají v Paříži, aby jednali o řešení konfliktu na východě Ukrajiny. V Kyjevě..."/>
  </head>
  <body>
    <article>
      <h1>Pařížský summit bude řešit situaci v Donbasu</h1>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Prezidenti Francie, Ruska a Ukrajiny a německá kancléřka se v pondělí odpoledne setkají v Paříži, aby jednali o řešení konfliktu na východě Ukrajiny. V Kyjevě se současně očekává další demonstrace svolaná opozicí v obavě z případných přílišných ústupků prezidenta Volodymyra Zelenského při první schůzce s ruským vůdcem Vladimirem Putinem. V chrámech ukrajinské pravoslavné církve se duchovní a věřící mají modlit "za spravedlivý mír a za vítězství Ukrajiny".</b>
      </p>
      <p>Francouzský prezident Emmanuel Macron bude spolu s Angelou Merkelovou, Zelenským a Putinem debatovat o donbaské krizi poprvé po třech letech. Čtyři státníci tvoří takzvanou normandskou skupinu ustavenou v roce 2015, která se zatím bez větších úspěchů snaží ukončit konflikt mezi ukrajinskou armádou a donbaskými separatisty podporovanými Moskvou. Válka připravila o život přes 13 tisíc lidí a milion dalších vyhnala z domovů. Kyjev a Západ obviňují Moskvu z vojenské podpory povstalců v Donbasu, Rusko zapojení do konfliktu popírá.</p>
      <p>Agentura AFP schůzku politického nováčka Zelenského s ostříleným "veteránem diplomatických intrik" Putinem už přirovnala k souboji Davida s Goliášem. Navíc "Putin nemá co ztratit", zatímco "Zelenskyj potřebuje dosáhnout pokroku na cestě k vyřešení konfliktu, jak sliboval před volbami, aniž však vyvolal dojem, že před Putinem kapituluje".</p>
      <p>
        <b>Malé naděje</b>
      </p>
      <p>Ruští experti, oslovení listem Vedomosti, vesměs nečekají od pařížského summitu ani fiasko, ani průlom, ani vítězství jedné strany.</p>
      <p>Předseda ukrajinského parlamentu Dmytro Razumkov již prohlásil, že budoucnost země závisí na úspěchu pařížských jednání, která by měla Ukrajině navrátit ztracená území. Zelenského mluvčí naopak varovala před přehnanými nadějemi, která budí zklamání. Ukrajina ohradí Donbas zdí, pokud jednání v Paříži nepovedou k dohodě o příměří a k výměně zajatců, pohrozil nedávno Zelenského poradce Andrij Jermak.</p>
      <p>Na okraji summitu se mají setkat Merkelová a Putin. Jednat by podle DPA mohli i o kauze Gruzínce zavražděného v Berlíně.</p>
    </article>
  </body>
</html>