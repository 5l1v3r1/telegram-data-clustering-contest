<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-bagdad-raketnyi-obstril-irak/30315354.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T08:23:25+00:00"/>
    <meta property="og:title" content="Ракетний обстріл бази біля аеропорту Багдада: 6 іракських військових поранені"/>
    <meta property="og:description" content="Через ракетний обстріл 9 грудня армійського комплексу, в якому також перебувають військові США, неподалік міжнародного аеропорту Багдада поранень зазнали шестеро іракських військовослужбовців. Джере"/>
  </head>
  <body>
    <article>
      <h1>Ракетний обстріл бази біля аеропорту Багдада: 6 іракських військових поранені</h1>
      <address>
        <time datetime="2019-12-09T08:23:25+00:00">09 Dec 2019, 08:23</time>
      </address>
      <p>Через ракетний обстріл 9 грудня армійського комплексу, в якому також перебувають військові США, неподалік міжнародного аеропорту Багдада поранень зазнали шестеро іракських військовослужбовців.</p>
      <p>Джерела у силових органах повідомили, що поранені є співробітниками контртерористичної служби Іраку, елітного підрозділу, який був створений і пройшов навчання за підтримки військових США. Повідомляється, що двоє вояків – у критичному стані.</p>
      <p>На базі, що зазнала обстрілу, розміщується також невелика група американських військових і дипломатів.</p>
      <p>Пускові установки з ракетами, які були залишені в цьому районі свідчать про планування більш потужної атаки, йдеться у заяві військових.</p>
      <p>Це остання з серії ракетних ударів по іракських базах, де розміщені військові США, або по американському посольству в Багдаді.</p>
      <p>За останні шість тижнів в Іраку було скоєно щонайменше 9 нападів на американські об’єкти. Ніхто за це відповідальності не взяв, ніхто з американців не постраждав.</p>
      <p>Влада Іраку припускає, що принаймні один напад скоїв шиїтський рух «Хезболла», тісно пов’язаний з Іраном і занесений Вашингтоном до «чорного списку».</p>
    </article>
  </body>
</html>