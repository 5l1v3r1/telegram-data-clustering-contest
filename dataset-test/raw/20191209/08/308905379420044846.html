<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/dit-zouden-de-eerste-fotos-van-de-samsung-galaxy-s11-zijn-33377"/>
    <meta property="og:site_name" content="Apparata"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="Zijn dit de eerste foto’s van de Samsung Galaxy S11?"/>
    <meta property="og:description" content="Hopelijk zijn ze niet met een tweede exemplaar geschoten."/>
  </head>
  <body>
    <article>
      <h1>Zijn dit de eerste foto’s van de Samsung Galaxy S11?</h1>
      <h2>Hopelijk zijn ze niet met een tweede exemplaar geschoten.</h2>
      <address><time datetime="2019-12-09T08:26:00+00:00">09 Dec 2019, 08:26</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Er gaan al veel geruchten over de Samsung Galaxy S11, maar nu zouden de eerste foto’s van het nieuwe toestel zijn opgedoken. Sammobile claimt dat het zeker is dat we hier het nieuwe paradepaardje van Samsung zien, maar door de ‘kwaliteit’ van de foto’s houd ik een slag om de arm. De foto’s zijn namelijk bewerkt met een ‘leakproof case’. Deze bewerking is bedoeld om het uitlekken van te veel details tegen te gaan. Toch kunnen we wel iets uit de foto’s afleiden.</p>
      <p>Allereerst zien we een foto van de dikte van het nieuwe toestel en daaruit blijkt dat de Samsung Galaxy S11 niet bepaald de dunste smartphone wordt.</p>
      <figure>
        <img src="https://static.apparata.nl/images/2019/samsung-galaxy-s11-dikte.jpg"/>
      </figure>
      <p>Op deze foto zien we dat de Samsung Galaxy S11 dik oogt. Bovendien zien we dat de camerabehuizing nogal ver uitsteekt (volgens eerdere lekken zo’n 1,1 millimeter). Afgezien van het esthetische kan dit er ook voor zorgen dat de smartphone niet meer plat op een oppervlakte ligt. Hierdoor wordt de telefoon kwetsbaarder.</p>
      <p>Op de tweede foto, eveneens voorzien van ‘leakproof’, zien we hoe de achterkant van het toestel eruit ziet als je een foto neemt.</p>
      <figure>
        <img src="https://static.apparata.nl/images/2019/samsung-galaxy-s11-achterkant.jpg"/>
      </figure>
      <p>Deze foto is eveneens weinig onthullend. Als we echter goed kijken zien we dat de gebruiker zijn smartphone horizontaal vasthoudt. Vanuit dat gezichtspunt sluit deze foto goed aan bij de eerdere renders die we voorbij zagen komen en die een stuk scherper zijn. Deze toonden we je <a href="https://www.apparata.nl/nieuws/gerucht-samsung-galaxy-s11-krijgt-absurde-uhd-camera-33245">al eerder</a>. De voorkant van deze render werd overigens al eerder bevestigd door een <a href="https://www.apparata.nl/nieuws/samsung-galaxy-s11-screen-protector-lek-bevestigt-geruchten-33294">opgedoken screenprotector</a>. Hierdoor kunnen we ervan uitgaan dat we, ondanks de ‘kwaliteit’ van deze bewerkte foto’s een prachtig toestel kunnen verwachten. Bovendien kunnen we, afgaande op die render en de verbluffende camera-opties, vast snel foto’s in betere kwaliteit tonen. In ieder geval is het aftellen naar februari (wanneer men naar verwachting de officiële onthulling houdt) weer wat spannender.</p>
      <p>Bron: <a href="https://www.sammobile.com/news/samsung-galaxy-s11-glimpsed-in-the-flesh-in-newly-leaked-photos/">Sammobile.com</a></p>
    </article>
  </body>
</html>