<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191209422-Prawybory-Konfederacji-Bosak-umacnia-sie-na-pozycji-lidera.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T08:39:07+00:00"/>
    <meta property="og:title" content="Prawybory Konfederacji: Bosak umacnia się na pozycji lidera"/>
    <meta property="og:description" content="Po czterech zjazdach prawyborczych Konfederacji największe szanse na zostanie kandydatem tego ugrupowania na prezydenta ma poseł Krzysztof Bosak. Wiceprezes Ruchu Narodowego zgromadził tyle głosów elektorskich, ile łącznie dwaj następni pod względem poparcia kandydaci - posłowie Grzegorz Braun i Artur Dziambor."/>
  </head>
  <body>
    <article>
      <h1>Prawybory Konfederacji: Bosak umacnia się na pozycji lidera</h1>
      <address><time datetime="2019-12-09T08:39:07+00:00">09 Dec 2019, 08:39</time> by <a rel="author">zew</a></address>
      <p>
        <b>Po czterech zjazdach prawyborczych Konfederacji największe szanse na zostanie kandydatem tego ugrupowania na prezydenta ma poseł Krzysztof Bosak. Wiceprezes Ruchu Narodowego zgromadził tyle głosów elektorskich, ile łącznie dwaj następni pod względem poparcia kandydaci - posłowie Grzegorz Braun i Artur Dziambor.</b>
      </p>
      <p>
        <a href="https://www.rp.pl/Konfederacja/191119512-Braun-Bosak-Korwin-Mikke-Konfederacja-oglosila-kandydatow-na-prezydenta.html">O partyjną nominację przed wyborami prezydenckimi w 2020 roku w prawyborach Konfederacji ubiega się dziewięcioro kandydatów.</a>
      </p>
      <p>W sobotę prawyborcze zjazdy Konfederacji odbyły się w <a href="https://www.rp.pl/Konfederacja/191209476-Prawybory-Konfederacji-Bosak-i-Braun-na-czele-Korwin-Mikke-daleko.html">Białymstoku</a> i <a href="https://www.rp.pl/Konfederacja/191209465-Prawybory-Konfederacji-Bosak-liderem-po-dwoch-zjazdach.html">Olsztynie</a>, w niedzielę - w Gdańsku i Bydgoszczy.</p>
      <p>W prawyborach Konfederacji mogą głosować osoby pełnoletnie, które przed zjazdem w danym województwie zarejestrują się wypełniając formularz w internecie oraz przekażą co najmniej 30 zł darowizny na partię. Głosować należy osobiście na jednym z szesnastu zjazdów.</p>
      <p>W prawyborach Konfederacji obowiązuje system elektorski. "Każde z województw ma tyle głosów elektorskich, ile proporcjonalnie padło w nim głosów na Konfederację 13 października 2019 roku. W sumie będzie 305 elektorów z kraju i 9 wśród Polaków mieszkających za granicą" - tłumaczył szef Ruchu Narodowego poseł Robert Winnicki.</p>
      <p>18 stycznia ma odbyć się zjazd elektorów, na którym w głosowaniu jawnym wybrany zostanie kandydat Konfederacji na prezydenta. By zyskać nominację, kandydat musi uzyskać ponad 50 proc. głosów elektorów.</p>
      <p>We wszystkich z czterech dotąd przeprowadzonych głosowaniach zwyciężył Krzysztof Bosak. Wyniki z woj. podlaskiego, warmińsko-mazurskiego, pomorskiego i kujawsko-pomorskiego dają wiceprezesowi Ruchu Narodowego 22 głosy elektorskie.</p>
      <p>Po 11 mandatów zgromadzili lider partii Korona poseł Grzegorz Braun oraz wiceprezes partii KORWiN poseł Artur Dziambor.</p>
      <p>Kolejne miejsca w wyścigu o nominację Konfederacji zajmują: wiceprezes partii KORWiN poseł Konrad Berkowicz (7 głosów elektorskich), prezes partii KORWiN poseł Janusz Korwin-Mikke (4), były poseł Jacek Wilk (4). Byli posłowie Paweł Skutecki oraz Krzysztof Tołwiński i prawniczka Magdalena Ziętek-Wielomska mają po 1 mandacie.</p>
    </article>
  </body>
</html>