<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/turcan-daca-am-spus-in-campanie-ca-vrem-alegerea-primarilor-in-doua-tururi-vom-ajunge-la-alegerea-primarilor-in-doua-tururi-daca-proiectul-nu-avanseaza-in-parlament-vom-lua-in-calcul-si-alte-masur.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T08:41:39+00:00"/>
    <meta property="og:title" content="Turcan: Dacă am spus în campanie că vrem alegerea primarilor în două tururi, vom ajunge la alegerea primarilor în două tururi. Dacă proiectul nu avansează în Parlament, vom lua în calcul și alte măsuri"/>
    <meta property="og:description" content="Prim-vicepreședintele PNL Raluca Turcan a declarat, luni, după ședința conducerii PNL, că, având în vedere că liberalii au spus în campanie că vor"/>
  </head>
  <body>
    <article>
      <h1> Turcan: Dacă am spus în campanie că vrem alegerea primarilor în două tururi, vom ajunge la alegerea primarilor în două tururi. Dacă proiectul nu avansează în Parlament, vom lua în calcul și alte măsuri </h1>
      <address><time datetime="2019-12-09T08:41:39+00:00">09 Dec 2019, 08:41</time> by <a rel="author">Ioana Milonean</a></address>
      <p>Prim-vicepreședintele PNL Raluca Turcan a declarat, luni, după ședința conducerii PNL, că, având în vedere că liberalii au spus în campanie că vor alegerea primarilor în două tururi, atunci se va ajunge la alegerea primarilor în două tururi, iar dacă proiectul nu avansează în Parlament, PNL va lua în calcul și alte măsuri.</p>
      <p>„PNL rămâne consecvent. Avem proiectul de lege și vom susține proiectul în Parlament. Dacă Parlamentul cu majoritatea nou creată nu reușește să avanseze acest proiect de lege, vom lua în calcul și alte măsuri”, a spus Raluca Turcan, întrebată dacă PNL ia în calcul asumarea răspunderii Guvernului pentru Legea pentru alegerea primarilor în două tururi de scrutin.</p>
      <p>Ea a spus că, pentru finalul acestui an, urgențele sunt bugetul, cadrul legal care stă la baza bugetului, corectarea părții din justiție.</p>
      <p>„După ce finalizăm bugetul, la început de ianuarie vom face evaluarea stadiului celorlalte proiecte și mergem înainte cu același curaj și determinare. Dacă am spus în campanie că vrem alegerea primarilor în două tururi, vom ajunge la alegerea primarlor în două tururi”, a subliniat Turcan.</p>
      <p>Prim-vicepreședintele PNL a precizat că opțiunea depunerii moțiunii de cenzură există în orice moment.</p>
      <p>„Dacă Parlamentul nu susține proiectele prioritare ale PNL, evident că evaluăm asumarea răspunderii și, dacă ajungem la moțiune de cenzură, va fi totul sau nimic. Eu cred într-un succes al proiectelor fundamentale și așteptate de români”, a mai declarat Raluca Turcan.</p>
      <p>„Amenințările domnului Ciolacu ne lasă de nezdrunciat în deciziile pe care vrem să le luăm”, a precizat ea.</p>
      <p>Marcel Ciolacu, președintele interimar al PSD, a anunțat luni dimineață că PSD va depune moțiune de cenzură dacă guvernul Orban își va asuma răspunderea în Parlament pe un proiect de lege care să permită alegerea primarilor în două tururi (detalii <a href="https://www.g4media.ro/ciolacu-confirma-intentia-psd-de-a-depune-motiune-de-cenzura-daca-guvernul-orban-isi-asuma-raspunderea-pentru-alegerea-primarilor-in-doua-tururi.html">aici</a>).</p>
      <p>
        <i>Sursa foto: Inquam Photos / Octav Ganea</i>
      </p>
    </article>
  </body>
</html>