<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2146453/%D8%A2%DB%8C%D8%AA-%D8%A7%D9%84%D9%84%D9%87-%D8%B4%D8%A8%D8%B3%D8%AA%D8%B1%DB%8C-%D8%AF%D8%B1-%DA%AF%D9%81%D8%AA-%D9%88%DA%AF%D9%88-%D8%A8%D8%A7-%D8%AA%D8%B3%D9%86%DB%8C%D9%85-%D8%A8%D9%87-%D9%86%D8%AD%D9%88%D9%87-%D8%A7%D8%AC%D8%B1%D8%A7%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A7%D9%86%D8%AA%D9%82%D8%A7%D8%AF-%D8%AF%D8%A7%D8%B1%DB%8C%D9%85-%D9%85%D8%B1%D8%AF%D9%85-%D9%86%DA%AF%D8%B1%D8%A7%D9%86-%DA%AF%D8%B1%D8%A7%D9%86%DB%8C-%D9%87%D8%A7%DB%8C-%DA%86%D9%86%D8%AF%D8%A8%D8%B1%D8%A7%D8%A8%D8%B1%DB%8C-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T08:25:16+00:00"/>
    <meta property="og:title" content="آیت‌الله شبستری در گفت‌وگو با تسنیم: به نحوه اجرای سهمیه‌بندی بنزین انتقاد داریم / مردم نگران ‌گرانی‌های چندبرابری شده‌اند"/>
    <meta property="og:description" content="آیت‌الله محسن مجتهد‌شبستری در گفت‌وگو با خبرنگار تسنیم در تبریز در مورد آخرین وضعیت بررسی لوایح چهارگانه در مجمع تشخیص مصلحت نظام اظهار داشت:‌ بررسی FATF و پالرمو و... از دستور کار مجمع خارج نشده و در کمیسیون‌ها در دست بررسی است، اما هنوز برای تصمیم‌گیری به صحن مجمع نیامده است."/>
  </head>
  <body>
    <article>
      <h1>آیت‌الله شبستری در گفت‌وگو با تسنیم: به نحوه اجرای سهمیه‌بندی بنزین انتقاد داریم / مردم نگران ‌گرانی‌های چندبرابری شده‌اند</h1>
      <h2>گروه استان‌ها ــ عضو مجمع تشخیص مصلحت نظام با اشاره به اجرای سهمیه‌بندی بنزین گفت: دولت می‌توانست با شیوه درستی اجرای این طرح را مدیریت کند تا دستاویزی برای دشمنان و اشرار ایجاد نکند و موجبات دل‌نگرانی مردم فراهم نشود.</h2>
      <address>
        <time datetime="2019-12-09T08:25:16+00:00">09 Dec 2019, 08:25</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1393/07/07/13930707182512463743154.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>آیت‌الله محسن مجتهد‌شبستری در گفت‌وگو با خبرنگار تسنیم در <b>تبریز</b> در مورد آخرین وضعیت بررسی لوایح چهارگانه در مجمع تشخیص مصلحت نظام اظهار داشت:‌ بررسی FATF و پالرمو و... از دستور کار مجمع خارج نشده و در کمیسیون‌ها در دست بررسی است، اما هنوز برای تصمیم‌گیری به صحن مجمع نیامده است.</p>
      <p>عضو مجمع تشخیص مصلحت نظام در ادامه با تأکید بر اینکه در اغتشاشات اخیر ‌آتش‌سوزی، ‌تلفات و...‌ حوادث اسفبار‌ی بود که از نظر همه مردم آگاه ‌محکوم است، تصریح کرد: دولت می‌توانست با شیوه درستی اجرای این طرح را مدیریت کند تا دستاویزی برای دشمنان و اشرار ایجاد نکند و موجبات دل‌نگرانی مردم فراهم نشود.</p>
      <p>وی با بیان اینکه "اصل قضیه که گرانی بنزین است، صحبت کارشناسی در این زمینه نمی‌کنیم چرا که به‌قول مقام معظم رهبری، این طرح حاصل یک کار کارشناسی برای اقتصاد کشور و مصوبه سران قوا بوده است"، افزود: انتقاد ما بر نحوه اجرای آن است که بهتر بود دولت قبلاً قضیه را با مردم در میان می‌گذاشت و از تجربیات گذشته هم استفاده می‌کرد.</p>
      <p>نماینده مردم آذربایجان شرقی در مجلس خبرگان رهبری اجرای تدریجی گرانی بنزین را منطقی‌تر از گرانی سه‌برابری دانست و ابراز داشت: اکنون مهم‌تر از هر بحثی، کنترل قیمت‌ها‌ست اما با وجود اینکه اعلام می‌کنند که کنترل می‌کنیم ولی عملاً برخی اقلام گران شده است.</p>
      <p>آیت‌الله شبستری با بیان اینکه باید اصلاح قیمت بنزین جوری اجرا می‌شد که گرانی سایر کالاها کاملاً کنترل شود، اضافه کرد: دولت باید به قول خود مبنی بر کنترل قیمت کالاها عمل کند تا دغدغه مردم کاهش یابد.</p>
      <p>وی نگران مردم را از گرانی کالاها مزید بر گرانی‌های گذشته عنوان کرد و ادامه داد: اصل اغتشاشات محکوم است چراکه کار مردم عادی نیست و کار اشرار است. اکثریت مردم آگاهند و در روزهای اخیر هم در شهرهای مختلف، ضمن اعلام انزجار و برائت از اشرار، با آرمان‌های انقلاب هم تجدید بیعت کردند.</p>
      <p>‌عضو مجمع تشخیص مصلحت نظام رویکرد مجمع در مورد مشکلات اقتصادی را مورد اشاره قرار داد و گفت: در جلسه آینده برخی مسائل اقتصادی کشور ممکن است در دستور جلسه قرار گیرد، مطالبی در مجمع مطرح خواهد شد و اعضای مجمع هم نظرات خود را اعلام خواهند کرد.</p>
      <p>انتهای پیام/111/ش+</p>
    </article>
  </body>
</html>