<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813221/%D8%A8%D8%B1%D8%B1%D8%B3%DB%8C-%D8%B5%D9%84%D8%A7%D8%AD%DB%8C%D8%AA-%DA%A9%D8%A7%D9%86%D8%AF%DB%8C%D8%AF%D8%A7-%D8%A8%D9%87-%D9%85%D8%AF%D8%AA-%DB%B1%DB%B0-%D8%B1%D9%88%D8%B2-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:48:53+00:00"/>
    <meta property="og:title" content="بررسی صلاحیت کاندیدا به مدت ۱۰ روز ادامه دارد"/>
    <meta property="og:description" content="ایسنا/زنجان معاون سیاسی امنیتی استاندار زنجان گفت: برنامه پس از اتمام ثبت‌نام‌ها به این صورت ادامه می‌یابد که بررسی صلاحیت کاندیدا به مدت ۱۰ روز در هیئت اجرایی صورت گیرد و پس از اتمام بررسی صلاحیت‌ها نوبت به اعلام نظر نهایی از طریق مراجع مربوطه می‌شود."/>
  </head>
  <body>
    <article>
      <h6 class="kicker">معاون سیاسی امنیتی استاندار زنجان:</h6>
      <h1>بررسی صلاحیت کاندیدا به مدت ۱۰ روز ادامه دارد</h1>
      <address><time datetime="2019-12-09T08:48:53+00:00">09 Dec 2019, 08:48</time> by <a rel="author">یوسف قزلباش</a></address>
      <p>ایسنا/زنجان معاون سیاسی امنیتی استاندار زنجان گفت: برنامه پس از اتمام ثبت‌نام‌ها به این صورت ادامه می‌یابد که بررسی صلاحیت کاندیدا به مدت ۱۰ روز در هیئت اجرایی صورت گیرد و پس از اتمام بررسی صلاحیت‌ها نوبت به اعلام نظر نهایی از طریق مراجع مربوطه می‌شود.</p>
      <p>خدابخش مرادی‌نافچی در سومین جلسه ستاد پیشگیری از جرائم و تخلفات انتخاباتی استان زنجان با اشاره به اینکه تدابیر و اقدامات لازم برای برگزاری انتخابات سالم در استان انجام شده است، گفت: در مهلت قانونی ثبت‌نام در چهار حوزه انتخابی استان، ۲۲۳ نفر شامل ۲۱ زن و ۲۰۲ مرد ثبت‌نام کردند.</p>
      <p>وی اظهار کرد: در این دوره از انتخابات از حوزه انتخابی زنجان و طارم ۱۳۴ نفر شامل ۱۴ نفر زن و مابقی مرد، خدابنده ۳۷ نفر داوطلب که شامل دو داوطلب زن و ۳۵ متقاضی مرد، حوزه انتخابی ماه‌نشان، ایجرود، بوغداکندی و قلتوق ۲۲ نفر داوطلب ثبت‌نام کرده‌اند که شامل دو نفر زن و ۲۰ نفر مرد و حوزه انتخابی ابهر، خرم‌دره و سلطانیه ۳۰ نفر ثبت‌نام کرده‌اند.</p>
      <p>این مسئول تصریح‌ کرد: در بررسی ترکیب جنسیتی مشاهده می‌شود که ۹۱ درصد مرد و ۹ درصد زنان هستند و این در شرایطی است که در مجلس دهم ۴ درصد از ثبت‌نام‌کنندگان را زنان تشکیل می‌دادند.</p>
      <p>رئیس ستاد انتخابات استان زنجان تصریح کرد: عهدی بسته‌ایم که مجریان انتخابات دو اصل را مورد توجه قرار دهند؛ بی‌طرفی در انتخابات و رعایت اصل امانت‌داری و نکته دیگر قانون را فصل‌الخطاب خود می‌دانیم.</p>
      <p>این مسئول ادامه داد: انتخابات چهار رکن دارد که رکن اول مشارکت است تا با بهره‌گیری از فرصت‌های قانونی برای فرصت‌سازی در انتخابات استفاده کنیم. امنیت دومین رکن انتخابات بوده و در این مسیر اتخاذ تدابیر لازم و تدوین برنامه برای حفظ تامین و ارتقای امنیت عمومی جامعه را سرلوحه کار خود قرار داده‌ایم.</p>
      <p>وی با تاکید بر اینکه طرح‌های امنیتی لازم اتخاذ شده است، ادامه داد: تقویت و تبیین احساس امنیت در ‌جامعه را نیز جزو وظایف خود می‌دانیم و تلاش می‌کنیم سلامت انتخابات را در کنار بی‌طرفی و قانونمندی مدنظر قرار دهیم. به‌عنوان مجری انتخابات به هیچ‌کس که از منابع عمومی برای تبلیغات استفاده می‌کند، حق ندارد له یا علیه در انتخابات استفاده کند و نظارت لازم در این رابطه انجام خواهد شد.</p>
      <p>مرادی‌نافچی با اشاره به اینکه رقابت در انتخابات حائز اهمیت است، گفت: در استان زنجان امر ثبت‌نام انجام شده و همه افراد اقدام به ثبت‌نام کرده‌اند که بعد از بررسی صلاحیت‌ها در هیئت‌های اجرایی استانی اعلام شده و در مهلت قانونی تبلیغات انجام خواهد شد.</p>
      <p>رئیس ستاد انتخابات استان زنجان با بیان اینکه بعد از دستور وزیر کشور مبنی بر شروع انتخابات، هیئت‌های اجرایی در ۸ فرمانداری و ۱۰ بخشداری در استان تشکیل شد، یادآور شد: در هیئت‌های اجرایی ۱۹۸ نفر در قالب این هیئت‌ها امر اجرای انتخابات را انجام می‌دهند. ۹۷ درصد این افراد مرد و ۳ درصد زن هستند.</p>
      <p>انتهای پیام</p>
    </article>
  </body>
</html>