<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810966/%D8%B7%D9%87%D8%B1%D8%A7%D9%86%DA%86%DB%8C-%D8%AE%D8%B1%D9%88%D8%AC%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A8%D8%A7%DB%8C%D8%AF-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D8%A7%D8%B4%D8%AF-%D9%86%D9%87-%D9%85%D8%AF%D8%B1%DA%A9-%D8%AA%D8%B4%DA%A9%D9%84%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%B1%DA%A9%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="مراسم روز دانشجو در دانشگاه آزاد تهران مرکز؛ طهرانچی: خروجی دانشگاه باید شرکت‌های دانش بنیان دانشجویان باشد نه مدرک / تشکل‌های دانشجویی رکن دانشگاه آزاد هستند"/>
    <meta property="og:description" content="رئیس دانشگاه آزاد اسلامی گفت: شعار ما این است که به جای مدرک دادن، خروجی دانشگاه باید شرکت‌های دانش بنیان دانشجویان باشد."/>
  </head>
  <body>
    <article>
      <h1>مراسم روز دانشجو در دانشگاه آزاد تهران مرکز؛ طهرانچی: خروجی دانشگاه باید شرکت‌های دانش بنیان دانشجویان باشد نه مدرک / تشکل‌های دانشجویی رکن دانشگاه آزاد هستند</h1>
      <h2>رئیس دانشگاه آزاد اسلامی گفت: شعار ما این است که به جای مدرک دادن، خروجی دانشگاه باید شرکت‌های دانش بنیان دانشجویان باشد.</h2>
      <address>
        <time datetime="2019-12-09T08:26:00+00:00">09 Dec 2019, 08:26</time>
      </address>
      <p>به گزارش خبرنگار دانشگاه خبرگزاری دانشجو، مراسم روز دانشجو در دانشگاه آزاد اسلامی واحد تهران مرکز و مجتمع ولایت، صبح امروز با حضور محمد مهدی طهرانچی، کلانتری و آقامیری رییس دانشگاه تهران مرکز برگزار شد. <br/><br/>طهرانچی، رئیس دانشگاه آزاد در ابتدا با تبریک روز دانشجو به دانشجویان حاضر در جلسه گفت: این ایام و این روز‌ها یادآور بزرگی دانشجو و حرکت دانشجویان در کشور است. ۴ماه از کودتای ۲۸مرداد گذشته بود که ۳دانشجو پرچم مبارزه با سلطه را بالا بردند.</p>
      <h3>دانشجو همچنان در کشور ما بزرگ است و موثر</h3>
      <p>وی افرود: می‌دانیم که از فضای گام اولیه دانشگاه آزاد به فضای گام دوم می‌خواهیم گذار کنیم. در گام اول نظام کلاس سالار بوروکراتیک غالب بوده است، اما گام دوم عصر کارآمدی است. برای گام دوم بایستی الگو‌های رفتاری گام اول کنار گذاشته شود و با الگو‌های جدید آینده را نیک رقم بزنیم. سازمان‌ها سعی دارند که بر الگو‌های رفتاری گذشته خود پایدار بمانند. مدیران دانشگاه آزاد امروز بایستی بدانند که ما برای دانشجو هستیم نه امیر دانشجو. امروز بایستی بدانند که گام دوم را جوانان این سرزمین رقم بزنند و نگاه دانشگاه آزاد به کانون‌ها و تشکل‌ها و ... تغییر کند.</p>
      <h3>فرهنگ حاکم بر دانشگاه ازاد باید تغییر کند</h3>
      <p>طهرانچی گفت: یکسال گذشت و تعداد نشریات و تشکل‌ها دو برابر شد، اما آنچه که ما در دانشگاه آزاد نیاز داریم تغییر فرهنگ حاکم بر دانشگاه ازاد است. من خواهشم این است که یک روز را در نشریه هفته آینده به نقد مدیریت اختصاص دهید و به بهترین نقدی که علیه من باشد جایزه خواهم داد. چرا که معتقدم کلام دانشجو را باید شنید و از این افق بلندی که امروز در این فضای متکثر در قوام انقلاب و کشور حرکت می‌کند بهره جست. <br/><br/>رئیس دانشگاه آزاد با اشاره به تاثیر تشکل‌ها و کانون‌ها و فعالین فرهنگی در ایجاد فضای فرهنگی موثر در دانشگاه گفت: بی شک حضور تشکل‌ها و کانون‌ها در شورا‌های فرهنگی می‌تواند تسهیل کننده فضای فرهنگی و تغییر دهنده آن باشد. مدیریت فقط بایستی زیرساخت را بسازد و خود دانشجویان می‌دانند که باید چه کنند. بسیج و تشکل‌ها و هیئت و امثالهم امروز رکن ساخت دانشگاه آزاد هستند.<br/><br/>وی در ادامه به ارائه گزارش یکساله خود پرداخت و گفت: در یکسالی که گذشت تحول ساختاری در دانشگاه اولین گامی بود که برداشته شد. معاونت علوم انسانی و هنر در کنار علوم مهندسی و پزشکی حرکتی بود جهت بها دادن به علوم انسانی در دانشگاه چرا که بیشاز ۶۵۰ هزار دانشجو در علوم انسانی دانشگاه آزاد درس می‌خوانند.</p>
      <h3>به جای مدرک دادن خروجی دانشگاه باید شرکت‌های دانش بنیان دانشجویان باشد</h3>
      <p>طهرانچی افزود: در کنار این معاونت فناوری و نوآوری تشکیل شد و معاونت‌های موضوعی را به پژوهشگاه سپردیم. جوانی ۳۹ساله در مصدر امور قرار گرفت. شعار ما این است که به جای مدرک دادن خروجی دانشگاه باید شرکت‌های دانش بنیان دانشجویان باشد. اقتصاد هرشهر را بررسی می‌کنیم و با شناسایی نقش جوانان در این اقتصاد و با کمک صندوق پژوهش و نوآوری دانشگاه ازاد اسلامی و فرا ستارگان و سرا‌های نوآوری به ان‌ها کمک کردیم.</p>
      <p>رئیس دانشگاه آزاد تصریح کرد: مگر می‌شود این سرزمین با این سرمایه و جمعیت در رکود اقتصادی فرو رود؟ جای تعجب است. این ملت خود یک بازار اقتصادی بزرگ است. کشور‌های جی ۲۰ که موفق بودند همه اقتصادشان را مبتنی بر بازار داخلیشان گردانده اند. مردم مستحق تنگنا‌های اقتصادی نیستند اگر چنین شده است مقصر ماییم که راه را باز نکرده‌ایم. شعار ما هر دانشجو یک تخصص یک مهارت است و می‌خواهیم کلاس‌های درس را به محیط‌های عملی تبدیل کنیم. چرا فقط در رشته‌های پزشکی دانشجو را آموزش عملی می‌دهیم؟ در حالی که در کشاورزی و ... هم می‌توانیم. ما در دانشگاه آزاد بنا نداریم مترجم سیستم حاکمی باشیم که برای ملت ما چیزی جز بد اندیشی ندارند. ما می‌توانیم با این سیستم جوان حرکت خروج از رکود را شروع کنیم.<br/><br/>وی در پایان گفت: ما در دانشگاه آزاد می‌خواهیم نگاهی نو به دغدغه‌های آموزشی داشته باشیم و امید را به جوان برگردانیم.</p>
    </article>
  </body>
</html>