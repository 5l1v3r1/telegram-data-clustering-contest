<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Rukomet/a317046-Srbija-u-poslednjoj-sekundi-do-pobede-nad-Nemackom.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="Srbija u poslednjoj sekundi do pobede nad Nemačkom!"/>
    <meta property="og:description" content="Rukometašice Srbije savladale su Nemačku sa 29:28 (19:17) u drugom kolu druge faze Svetskog prvenstva u Japanu. Odlučujući gol postigla je Kristina Liščević iz sedmerca u poslednjoj sekundi!"/>
  </head>
  <body>
    <article>
      <h1>Srbija u poslednjoj sekundi do pobede nad Nemačkom!</h1>
      <h2>Rukometašice Srbije savladale su Nemačku sa 29:28 (19:17) u drugom kolu druge faze Svetskog prvenstva u Japanu. Odlučujući gol postigla je Kristina Liščević iz sedmerca u poslednjoj sekundi!</h2>
      <address><time datetime="2019-12-09T08:26:00+00:00">09 Dec 2019, 08:26</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/171176/jpeg/zenska-rukometna-reprezentacija-Srbije.jpg"/>
        <figcaption>
          <cite>rss.org.rs</cite>
        </figcaption>
      </figure>
      <p>U prvom poluvremenu Srbija je igrala izvanredno u napadu, vodila je i sa pet golova prednosti (12:7), a uprkos tome što su se Nemice vratile u igru, na poluvremenu je bilo +2 za ekipu Ljubomira Obradovića (19:17).<br/><br/>U drugom poluvremenu gledali smo drugačiju sliku. Odmah su Nemice preokrenule i povele 21:20, zaigrale su mnogo čvršće u odbrani, a na drugoj strani su lakše dolazile do pozicija za šut, i sa krila i sa bekovskih pozicija, pogotovo u samoj završnici meča.<br/><br/>Međutim, uprkos tome što je Liščevićeva dugo bila na klupi zbog bola posle jednog udarca, Srpkinje su se borile, pronalazile rešenja kada je bilo teško i nisu dozvolile Nemicama da se odvoje na više od gola viška. Lavko je dvaput izjednačila rezultat u poslednjih pet minuta, a Jovana Risović blistala je na golu sa tri važne odbrane, uključujući i onu na 28:28 u poslednjem minutu kada je dobro zatvorila gol posle još jednog napada sa krila.<br/><br/>Tražio je Obradović tajm aut za poslednji napad, Lavko je pravovremeno utrčala i iznudila sedmerac. Liščevićeva je uzela loptu i hladnokrvno je poslala u mrežu za veliko slavlje. <br/><br/>U poslednjem kolu Srbija igra sa Danskom u sredu od 10.00 po srednjoevropskom vremenu.</p>
    </article>
  </body>
</html>