<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813199/%DA%86%D8%B1%D8%A7-%D9%86%D8%AA-%D9%87%D8%A7%DB%8C-%D9%85%D8%B3%DB%8C-%DB%8C%DA%A9-%D8%B1%D9%88%DB%8C%D8%A7-%D8%AF%D8%B1-%D8%A8%D8%AE%D8%B4-%D8%A8%DB%8C%D9%86-%D8%A7%D9%84%D9%85%D9%84%D9%84-%D8%AC%D8%B4%D9%86%D9%88%D8%A7%D8%B1%D9%87-%D8%AD%D9%82%DB%8C%D9%82%D8%AA-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:28:22+00:00"/>
    <meta property="og:title" content="چرا «نت‌های مسی یک رویا» در بخش بین‌الملل جشنواره حقیقت نیست؟"/>
    <meta property="og:description" content="عوامل فیلم مستند «نت‌های مسی یک رویا» نسبت به عدم انتخاب این فیلم در بخش بین الملل سیزدهمین جشنواره بین المللی فیلم مستند ایران «سینما حقیقت» اعتراض کردند."/>
  </head>
  <body>
    <article>
      <h1>چرا «نت‌های مسی یک رویا» در بخش بین‌الملل جشنواره حقیقت نیست؟</h1>
      <address><time datetime="2019-12-09T08:28:22+00:00">09 Dec 2019, 08:28</time> by <a rel="author">شیما غفاری</a></address>
      <p>عوامل فیلم مستند «نت‌های مسی یک رویا» نسبت به عدم انتخاب این فیلم در بخش بین الملل سیزدهمین جشنواره بین المللی فیلم مستند ایران «سینما حقیقت» اعتراض کردند.</p>
      <p>فیلم مستند «نت‌های مسی یک رویا» به تهیه کنندگی مرتضی شعبانی و کارگردانی رضا فرهمند، به عنوان یکی از فیلم های مستند بلند سیزدهمین جشنواره بین المللی فیلم مستند ایران «سینما حقیقت» در بخش ملی به نمایش در می‌آید. اما عوامل این فیلم نسبت به عدم حضورشان در بخش بین الملل جشنواره واکنش نشان داده و در نامه‌ای که در اختیار ایسنا قرار گرفته نسبت به این موضوع اعتراض کردند.</p>
      <p>در متن این نامه خطاب به محمد حمیدی مقدم دبیر جشنواره‌ی سینما حقیقت آمده است:</p>
      <p>«با سلام<br/>احتراما نظر به اعلام فیلم‌های منتخب بخش بین الملل و با احترام به آثار پذیرفته شده جشنواره حقیقت درکمتر از یک روز قبل از افتتاحیه جشنواره، عوامل مستند «نت های مسی یک رویا» را بر آن داشت تا اعتراض خود را نسبت به عدم انتخاب این فیلم در بخش مذکور اعلام کنند .<br/>سوال بسیار بزرگی است، چگونه فیلمی که تنها نماینده سینمای ایران در فستیوال لوکارنو بوده و در جشنوارههای شناخته شده‌ای همچون  DMZ کره جنوبی، هارُل آمریکا، آسیا پاسفیک، المپیا یونان و هانای چین منتخب بوده و اساسا نگاهی انسانی به کودکان پس از جنگ در سوریه دارد، نمی‌تواند در بخش بین الملل که در واقع مدعی نگاه جهانی و زجرهای بشری در جهان است، جای گیرد و نظر دبیر جشنواره و هیات انتخاب را جلب کند.<br/>جای بسی تاسف است که خارج از قواعد فرم و ساختار فیلم، نگاه انسانی حاکم براین فیلم نمی‌تواند به عنوان نماینده فرهنگ نوع دوستانه ایران زمین در بخش بین الملل حضور داشته باشد. چگونه می توانیم در کشوری زندگی کنیم که مدعی صلح، انسان دوستی و کمک به نوع بشر است و عملکردمان در حوزه فرهنگی مغایر آرمان های انسانی مان  باشد.<br/>تیم تولید کننده «نت‌های مسی یک رویا» با توجه به عدم انتخاب این فیلم در بخش بین الملل، ابتدا نظر به خروج فیلم از جشنواره را داشت اما بنابر ملاحظات حرفه‌ای و احترام به ساحت این جشنواره و مخاطبانی که داوران حقیقی آن هستند، حضور را ترجیح داد تا  قضاوت عمومی مخاطبان گواهی باشد بر نگاه انسانی این فیلم، باشد که رضایت مخاطبان جشنواره حقیقت، گواه این اعتراض ما قرار گیرد.»</p>
      <p>با احترام<br/>مرتضی شعبانی – رضا فرهمند</p>
      <p>مستند «نتهای مسی یک رویا» در سیزدهمین جشنواره بین المللی فیلم مستند ایران «سینما حقیقت»، سه شنبه ۱۹ آذر ساعت ۲۲ در سالن ۶، پنجشنبه ۲۱ آذر ساعت ۱۵ در سالن فردوس و یکشنبه ۲۴ آذر ساعت ۱۶ در سالن شماره یک پردیس سینمایی چارسو به نمایش در می‌آید.</p>
      <p>انتهای پیام </p>
    </article>
  </body>
</html>