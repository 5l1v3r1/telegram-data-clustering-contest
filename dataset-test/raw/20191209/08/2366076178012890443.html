<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965073/%D8%A7%D8%B2-%D8%AD%D8%A7%D9%84-%D9%88-%D8%B1%D9%88%D8%B2-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88-%DA%86%D9%87-%D8%AE%D8%A8%D8%B1"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T08:11:00+00:00"/>
    <meta property="og:title" content="از حال و روز بازار خودرو چه خبر؟"/>
    <meta property="og:description" content="بازار‌های جهانی فروش خودرو در بیشتر کشور‌ها و مناطق مختلف جهان با کاهش مواجه شده است."/>
  </head>
  <body>
    <article>
      <h1>از حال و روز بازار خودرو چه خبر؟</h1>
      <address><time datetime="2019-12-09T08:11:00+00:00">09 Dec 2019, 08:11</time> by <a rel="author">پایگاه خبری تحلیلی فردا | Farda News</a></address>
      <p>
        <b>بازار‌های جهانی فروش خودرو در بیشتر کشور‌ها و مناطق مختلف جهان با کاهش مواجه شده است.</b>
      </p>
      <p>خبرگزاری ایسنا: به نظر می‌رسد که میزان فروش خودرو در بازار‌های جهانی چندان وضعیت قابل قبول و مناسبی ندارد و بازار خودرو در بسیاری از کشور‌های مهم جهان با کاهش قابل توجهی روبرو شده است.</p>
      <p>همانطور که پیشتر نیز بسیاری از کارشناسان و تحلیلگران فعال در حوزه خودرو برآورد و اعلام کرده بودند عوامل مختلفی همچون شرایط مختلف سیاسی، تجاری و اقتصادی که کشور‌های مختلف جهان با آن دست و پنجه نرم می‌کنند، موجب کاهش رشد بازار‌های جهانی خودرو خواهد شد، به نظر می‌رسد که در نه ماهه نخست سال جاری میلادی همین اتفاق افتاده و حال و روز بازار‌های فروش خودرو در مناطق و کشور‌های مختلف در جهان چندان مناسب گزارش نشده است.</p>
      <p>آن‌ها قبلا پیش بینی کرده بودند که بازار فروش خودرو حداقل در شش ماهه نخست سال ۲۰۱۹ با افت و کاهش قابل ملاحظه‌ای روبرو خواهد شد که بیشتر آن تحت تأثیر مسائلی همچون احتمال تداوم جنگ تجاری آمریکا با چین و اروپا و افزایش تعرفه‌های گمرکی که در نهایت منجر به افزایش هزینه‌های خودروسازان و رشد قیمت خودرو در جهان می‌شود، خواهد بود.</p>
      <p>با نگاه مختصری بر نمودار‌های تهیه و منتشر شده از میزان فروش خودرو، می‌توان دریافت که بجز ژاپن و برزیل، سایر بازار‌های مهم جهان با رشدی منفی مواجه بوده است.</p>
      <p>بر اساس آمار و گزارش‌های منتشر شده در وب سایت best-selling-cars، نمودار‌های زیر از میزان فروش خودرو در بازار مناطق و کشور‌های مختلف که از اهمیت بالایی برخوردارند، تهیه و ارائه شده است که در زیر به مروری بر اطلاعات آن خواهیم پرداخت:</p>
      <figure>
        <img src="https://www.fardanews.com/files/fa/news/1398/9/18/1228033_726.jpg"/>
      </figure>
      <p>میزان فروش خودرو در بازار اروپا در بازه زمانی سه ماهه نخست تا سوم سال جاری میلادی، ۱۲ میلیون و ۱۱۵ هزار و ۹۰۰ دستگاه بوده این در حالیست که این رقم در مدت مشابه سال گذشته ۱۲ میلیون و ۳۰۴ هزار و ۷۰۰ دستگاه ثبت شده بوده است. این بدان معناست که میزان فروش خودرو در بازار کشور‌های اروپایی از ابتدای سال ۲۰۱۹ میلادی تا پایان فصل سوم آن، با کاهش ۱.۶ درصدی روبرو شده است.</p>
      <p>از دیگر بازار‌های مهم و حائز اهمیت صنعت خودرو می‌توان به ایالات متحده آمریکا، ژاپن، چین، روسیه، برزیل و هند اشاره کرد که همواره کارشناسان و تحلیلگران با بررسی آمار و ارقام مربوط به فروش خودرو در بازار کشور‌های مذکور، به روند و الگو‌های ثابتی دست پیدا کرده و با انتشار آن‌ها در رسانه‌های خبری، سعی دارند به شرکت‌های خودروسازی و تمامی صنایع وابسته به آن‌ها برای افزایش یا کاهش تولیدات آتی هشدار دهند.</p>
      <p>میزان فروش خودرو در بازار روسیه در بازه زمانی نه ماهه نخست سال جاری میلادی، یک میلیون و ۲۷۱ هزار و ۴۰۰ دستگاه بوده در حالی که این رقم در مدت مشابه سال قبل، یک میلیون و ۲۹۷ هزار و ۴۰۰ دستگاه بوده است. به عبارتی دیگر، بازار خودروی روسیه با یک افت ۲ درصدی در این بازه زمانی مواجه شده است.</p>
      <p>در بازار ایالات متحده آمریکا نیز با یک کاهش ۱.۱ درصدی نسبت به مدت مشابه سال ۲۰۱۸، از ۱۲ میلیون و ۷۰۹ هزار و ۱۰۰ دستگاه به ۱۲ میلیون و ۸۴۱ هزار و ۷۰۰ دستگاه رسیده است.</p>
      <p>در بازار خودروی ژاپن نیز ۳ میلیون و ۴۴۱ هزار و ۲۰۰ دستگاه در این بازه زمانی به فروش رفته است که نسبت به نه ماهه نخست سال گذشته که معادل ۳ میلیون و ۳۶۷ هزار و ۳۰۰ دستگاه بوده، ۲.۲ درصد رشد و افزایش پیدا کرده است.</p>
      <p>برزیل میزبان بیشترین رشد و افزایش در میان بازار کشور‌های مهم مشتریان خودرو بوده است به گونه‌ای که میزان فروش خودرو در این کشور واقع در آمریکای جنوبی، از یک میلیون و ۷۸۳ هزار دستگاه به یک میلیون و ۹۴۰ هزار و ۲۰۰ دستگاه رسیده و رشدی معادل ۸.۸ درصدی را برای خود به صبت رسانده است.</p>
      <p>این در حالیست که هند و چین در این بازه زمانی ۹ ماهه نخست سال ۲۰۱۹ میلادی، شاهد بیشترین افت و کاهش در میزان فروش خودرو بوده اند.</p>
      <p>میزان فروش خودرو در بازار هند از دو میلیون و ۶۰۵ هزار و ۸۰۰ دستگاه به دو میلیون و ۱۷۷ هزار و ۵۰۰ دستگاه رسیده و ۱۶.۴ درصد کاهش یافته است.</p>
      <p>میزان فروش خودرو در چین نیز با یک کاهش ۱۱.۶ درصدی، از ۱۶ میلیون و ۹۲۲ هزار و ۶۰۰ دستگاه به ۱۴ میلیون و ۹۶۳ هزار دستگاه رسیده است.</p>
    </article>
  </body>
</html>