<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-mytnytsia-pochatok-roboty/30315385.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T08:44:51+00:00"/>
    <meta property="og:title" content="Початок роботи нової митниці: вночі була оформлена перша експортна декларація"/>
    <meta property="og:description" content="У Кабінеті міністрів повідомили, що сьогодні о 00:00 офіційно розпочала роботу нова митниця – Державна митна служба України. «Вже о 00:03 була оформлена перша експортна декларація на вантаж в Аккерм"/>
  </head>
  <body>
    <article>
      <h1>Початок роботи нової митниці: вночі була оформлена перша експортна декларація</h1>
      <address>
        <time datetime="2019-12-09T08:44:51+00:00">09 Dec 2019, 08:44</time>
      </address>
      <p>У Кабінеті міністрів повідомили, що сьогодні о 00:00 офіційно розпочала роботу нова митниця – Державна митна служба України.</p>
      <p>«Вже о 00:03 була оформлена перша експортна декларація на вантаж в Аккермані, який зайшов о 23:49 ще в ДФС. Також опівночі був оформлений перший рейс в Борисполі», – йдеться в повідомленні.</p>
      <p>Голова Державної митної служби Максим Нефьодов заявив, що новий держорган «буде справді працювати для платників податків».</p>
      <p>«Нам вдалось не допустити потрапляння більш ніж 500 найбільш «сумнівних» керманичів до лав нової Митної служби, скоротити кількість митниць з 26 до 16 та забезпечити майже непомітний для користувачів перехід від одного держоргану до іншого», – додав Нефьодов.</p>
      <p>За його словами, наразі залишаються невирішеними певні питання – місця доставки, окремі випадки транзиту, особливості роботи залізниці, які очікують вирішити за тиждень.</p>
      <p>Наразі до штату Державної митної служби переведено більш ніж 50% працівників, і цей процес триває. Також в грудні стартують конкурси на заміщення вакантних посад у Державній митній службі, додали в уряді.</p>
      <p>Державна митна служба стала центральним органом митниці України після того, як їй були передані повноваження Державної фіскальної служби.</p>
    </article>
  </body>
</html>