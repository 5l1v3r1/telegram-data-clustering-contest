<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/de-dysser-ned-en-nasjonal-krise/71909202"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T14:47:11+00:00"/>
    <meta property="og:title" content="- De dysser ned en nasjonal krise"/>
    <meta property="og:description" content="SV krever at Erna Solberg umiddelbart orienterer Stortinget om krisa i nord. Men statsministeren peker på Bent Høie."/>
  </head>
  <body>
    <article>
      <h1>- De dysser ned en nasjonal krise</h1>
      <h2>SV krever at Erna Solberg umiddelbart orienterer Stortinget om krisa i nord. Men statsministeren peker på Bent Høie.</h2>
      <address><time datetime="2019-12-09T14:47:11+00:00">09 Dec 2019, 14:47</time> by <a rel="author">Steinar Solås Suvatne</a></address>
      <p>I en rapport fra Universitetssykehuset i Nord-Norge (UNN) er det <a href="https://www.dagbladet.no/nyheter/atte-uonskede-hendelser/71908248">registrert åtte uønskede hendelser det siste døgnet</a>, som følge av <a href="https://www.dagbladet.no/nyheter/na-er-det-nok/71905490">mangel på ambulansefly i Nord-Norge</a>.</p>
      <p>- Krisa er akutt, sier Rødt-leder Bjørnar Moxnes.</p>
      <p>
        <b>«Krisa» bunner i at fire av flyene til den ferske operatøren Babcock står på bakken. Helseminister Bent Høie (H) insisterer likevel at det er hundre prosent beredskap i nord, noe som provoserer opposisjonen på Stortinget.</b>
      </p>
      <p>Helseministeren bekreftet også overfor Stortinget i dag at han har vært kjent med tekniske utfordringer ved Babcock-flyene siden august.</p>
      <h3>- Dysser ned en krise</h3>
      <p>Bent Høie vil bare gi Stortinget en egen redegjørelse ved «et egnet tidspunkt». Dermed trekkes Erna Solberg inn i saken.</p>
      <p>- Høie avviser en redegjørelse i Stortinget før jul. Og han forsøker å dysse ned en nasjonal krise. Når Høie ikke tar saken på alvor, så er vi nødt til å be sjefen hans komme til Stortinget, sier Torgeir Fylkesnes (SV) til Dagbladet.</p>
      <p>
        <b>På toppen av NAV-skandalen, får Erna Solberg nå altså en ny krise på bordet.</b>
      </p>
      <p>- Statsministeren må komme til Stortinget og svare på vegne av regjeringen, fortsetter Fylkesnes.</p>
      <h3>Erna peker på Bent</h3>
      <p>På spørsmål fra Dagbladet om Erna Solberg akter å møte i Stortinget for å orientere om saken, peker Solberg på Bent Høie.</p>
      <p>- Helse- og omsorgsminister Bent Høie vil være tilgjengelig i Stortinget i hele dag og vil besvare de spørsmål Stortinget har knyttet til den krevende situasjonen med ambulanseflyene i nord.</p>
      <p>
        <b>Statsministeren refser samtidig Babcock for deres håndtering.</b>
      </p>
      <p>- Heller ikke jeg er fornøyd med situasjonen som den er i dag, og forventer at operatøren leverer i henhold til kontrakten.</p>
      <p>
        <b>Helseminister Høie møter i Stortinget i dag, men har avvist å holde en egen redegjørelse som flyambulansen med det første.</b>
      </p>
      <p>Også Arbeiderpartiet krever nå at Solberg involverer seg i saken.</p>
      <p>- Vi vil ha svar på en rekke spørsmål fra både Bent Høie og Erna Solberg, sier Ingvild Kjerkol (Ap) til Dagbladet.</p>
      <h3>Vil at staten skal overta</h3>
      <p>Arbeiderpartiet <a href="https://www.dagbladet.no/nyheter/vil-at-staten-skal-ta-over/71908968">forteller Dagbladet at saken medfører et kontraktsbrudd fra Babcock sin side</a>. De vil at staten skal overta den omdiskuterte kontrakten for drift av luftambulansen i nord.</p>
      <p>
        <b>- Vi mener Babcock har brutt sin avtale med staten så grundig at ingenting kan stanse staten i å overta driften, sier Ingvild Kjerkol (Ap) til Dagbladet.</b>
      </p>
      <p>Det ble rabalder i Nord-Norge da svenske Babcock vant kontrakten framfor Lufttransport, som hadde drevet tjenesten i årevis.</p>
      <p>Da operatøransvaret for luftambulansene i nord ble flyttet fra Lufttransport til Babcock, advarte mange mot at slike episoder ville forekomme. Det ble hevdet at det bare var et spørsmål om tid før pasientene ble skadelidende.</p>
      <h3>Bråk fra begynnelsen</h3>
      <p>I juni 2017 ble det klart at selskapet Babcock Scandinavian Airambulance vant anbudskonkurransen om luftambulansetjenesten med fly i Norge. Samtidig vant Norsk Luftambulanse (NLA) anbudskonkurransen om ambulansehelikopterene.</p>
      <p>I ettertid har piloter i Lufttransport, som tapte anbudskonkurransen, sagt opp fordi Babcock og NLA tilbyr dem lavere lønn for å «bli værende» i egen jobb.</p>
      <p>
        <b>Det er også kommet <a href="https://www.dagbladet.no/nyheter/gilbert---henger-ikke-pa-greip/69833963">anklager om uheldige dobbeltroller i helsevesenet i forbindelse med</a> anbudet på ambulanseflyene.</b>
      </p>
      <p>Som Dagbladet skrev tidligere i år, <a href="https://www.dagbladet.no/nyheter/luftkrig-om-liv-og-lonninger/69832286">frykter Lufttransport AS at så mange som 43 av selskapets 100 piloter </a>ville si opp.</p>
      <p>Både helse- og omsorgsminister Bent Høie (H) og Øyvind Juell, leder for Luftambulansetjenesten, <a href="https://www.dagbladet.no/nyheter/gilbert---henger-ikke-pa-greip/69833963">har vært avvisende at prosessen kunne vært håndtert særlig annerledes.</a></p>
    </article>
  </body>
</html>