<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/magazin/zanimljivosti/U-Velikoj-Britaniji-glasanje-cetvrtkom-500-funti-polog/572775?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T14:48:59+00:00"/>
    <meta property="og:title" content="U Velikoj Britaniji glasanje četvrtkom, 500 funti polog"/>
    <meta property="og:description" content="Na britanskim parlamentarnim izborima u četvrtak, 12. decembra, pravo glasa ima oko 30 miliona stanovnika, a 3.322 kandidata u trci su za poslanička mjesta."/>
  </head>
  <body>
    <article>
      <h1>U Velikoj Britaniji glasanje četvrtkom, 500 funti polog</h1>
      <address><time datetime="2019-12-09T14:48:59+00:00">09 Dec 2019, 14:48</time> by <a rel="author">Srna</a></address>
      <p>Na britanskim parlamentarnim izborima u četvrtak, 12. decembra, pravo glasa ima oko 30 miliona stanovnika, a 3.322 kandidata u trci su za poslanička mjesta.</p>
      <p>Po britanskom većinskom izbornom sistemu, osoba koja u jednom krugu osvoji najviše glasova u izbornoj jedinici postaje njen predstavnik u parlamentu.</p>
      <p>To u praksi znači da nema drugog kruga i da se može ući u parlament i sa tridesetak odsto glasova.</p>
      <p>Kandidati u Velikoj Britaniji moraju dati polog od 500 funti, a neće ih dobiti nazad ako ne osvoje bar pet odsto glasova.</p>
      <p>Kako propisuje britanski izborni sistem, U Engleskoj postoje 533 izborne jedinice, 59 je u Škotskoj, 40 u Velsu i 18 u Sjevernoj Irskoj.</p>
      <p>Geografske veličine jedinica variraju zavisno od toga jesu li u urbanom ili ruralnom području, ali u prosjeku obuhvataju 70.000 stanovnika.</p>
      <p>Na prošlim izborima 2017. pravo glasa imalo je 47 miliona birača, a odazvalo ih se 32 miliona ili 69 posto.</p>
      <p>Na parlamentarne izbore glasači izlaze četvrtkom od 1935. godine, a sve do 2011, kada je to propisano i zakonom, to je bila samo tradicija.</p>
      <p>Sada se po zakonu redovni izbori moraju održati prvog četvrtka u maju svake pete godine.</p>
      <p>Za raspisivanje prijevremenih izbora potrebna je dvotrećinska većina u parlamentu.</p>
      <p>Kako kaže statistika, Britanija od 1923. nije imala izbore u decembru i moguće je da će odziv biti manji zbog zime, kraćeg dnevnog svjetla i priprema za Božić.</p>
      <p>Konzervativci premijera Borisa Džonsona favoriti su na izborima, pokazuju ankete, dok se laburisti nadaju preokretu u "zadnji čas".</p>
    </article>
  </body>
</html>