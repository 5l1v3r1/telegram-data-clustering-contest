<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23540324-florin-citu-prezinta-note-interne-care-arata-teodorovici-stia-deficit-4-din-pib.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T14:07:00+00:00"/>
    <meta property="og:title" content="Florin Cîțu prezintă note interne care arată că Teodorovici știa de deficitul de 4% din PIB"/>
    <meta property="og:description" content="&quot;Voi prezenta cu documente cum au mințit și cum știau de situația economică de la început de an. Guvernul PSD a știut de la începutul anului că fără măsuri suplimentare deficitul va"/>
  </head>
  <body>
    <article>
      <h6 class="kicker">Articol actualizat</h6>
      <h1>Florin Cîțu prezintă note interne care arată că Teodorovici știa de deficitul de 4% din PIB</h1>
      <address><time datetime="2019-12-09T14:07:00+00:00">09 Dec 2019, 14:07</time> by <a rel="author">F.B.</a></address>
      <p><b>"Voi prezenta cu documente cum au mințit și cum știau de situația economică de la început de an. Guvernul PSD a știut de la începutul anului că fără măsuri suplimentare deficitul va ajunge la 4%.", a spus Cîțu într-o conferință de presă ținută luni la prânz. ”Mai mult, a fost avertizată și premierul Viorica Dăncilă din iulie și septembrie. Totul a fost premeditat, au pus mai presus de interesul României interesul personal”, a adăugat ministrul Finanțelor. <br/></b><br/><br/>”​Eu sunt convins că stilul meu de a nu mai acoperi pe fostul ministru de finanțe, așa cum era regula de aur înainte, i-a cam scandalizat pe PSD-iști”, a declarat Florin Cîțu, ministrul Finanțelor Publice. El a precizat că va expune de fiecare data adevărul și cum s-a ajuns astăzi aici. <br/><br/>"Vă voi prezenta cu documente cum au mințit în acest an și cum de știau de situația economică încă de la începutul anului", a mai afirmat el. <br/><br/>Citind o notă internă, din aprilie, ministrul a spus: <b>"O estimare a încasărilor arată o nerealizare de 4,5 miliarde lei din program deja în trei luni de zile. Fără măsuri suplimentare urgențe există o probabilitate ridicată de creștere a deficitului bugetar spre 4% din PIB în 2019". </b><br/><br/>"Deci în aprilie 2019, deja ministrul Finanțelor publice știa că are o estimare de deficit de 4% din PIB. I se spunea că trebuie să ia măsuri suplimentare, dar nu a făcut acest lucru", afirmat Cîțu. <br/><br/>Potrivit acestuia, notele vor fi prezentate Curții de Conturi. <br/><br/><u><i><b>Ce a mai spus luni Florin Cîțu:</b></i></u></p>
      <ul>
        <li>Am promis că voi expune cum s-a ajuns aici. Chiar dacă unele dintre faptele predecesorilor mei sunt grave. Voi prezenta cu documente cum au mințit în acest an cei din guvernarea PSD și cum știau de situația economică.</li>
      </ul>
      <ul>
        <li>Un prim document, datat 28 ianuarie 2019, o notă internă către MFP, când se elabora proiectul de buget arată următoarele: “Introducerea în proiectul de buget a unor venituri de la ANAF pot conduce la o pierdere potențială de venit de 12 miliarde de lei”.</li>
      </ul>
      <ul>
        <li>Practic, din 28 ianuarie, ministrul de atunci Eugen Teodorovici știa că s-ar putea să aibă venituri supraestimate în buget. Teodorovici știa că are o estimare de deficit de 4 la sută din PIB. I se spunea că trebuie să ia măsuri suplimentare, dar nu a făcut asta.</li>
      </ul>
      <ul>
        <li>În iunie continuă deteriorarea execuției bugetare și a situației veniturilor și deja apare un alt avertisment: „Reducerea rambursărilor de TVA sau amânarea masivă a plăților, cu bunuri și servicii, capital din decembrie ar deveni inutile. Fără măsuri suplimentare serioase există o probabilitate ridicată de creștere a deficitului spre 4% din PIB. Deci suntem în iunie și deja ministrul Finanțelor Publice este avertizat că dacă ar lua măsurile acelea de a omorî companiile private, de a amâna plata rambursării TVA, de a nu plăti concedii medicale, de a nu deconta concedii medicale și așa mai departe nu ajung. Deja este prea târziu. Estimarea de deficit de 4% era din iunie 2019. Se știa de atunci. Nu este o surpriză pentru profesioniștii din ministerul Finanțelor Publice.</li>
        <li>Nu doar Eugen Teodorovici a fost avertizat. A fost avertizată și Viorica Dăncilă în iulie, tot de Ministerul Finanțelor Publice și apoi în septembrie.</li>
      </ul>
      <ul>
        <li>Totul a fost premeditat, au pus mai presus de interesul României interesul personal.</li>
        <li><b>Un mesaj clar pentru Eugen Teodorovici, pentru că în ultima perioadă a început cu acuzații care nu au niciun fundament: </b>Dacă mai continuă în această direcție mă văd forțat să public încă un document care a fost prezentat în Guvernul României și care arată foarte clar că PSD nu avea nicio intenție să aplice legea pensiilor în 2020.</li>
        <li>Vă citesc o mică parte din concluzie pentru că trebuie să oprim și să ne apucăm de treabă: Vă rugăm să dispuneți reanalizarea calendarului de implementare a prevederilor legii 127 privind sistemul public de pensii, în ceea ce privește creșterea pensiilor, pentru respectarea limitei de 3% din PIB pentru deficitul bugetar aferent perioadei 2020 – 2023. Acest document nu îl public deocamdată, dar dacă mai continuă cu acuzațiile fără fundament și minciunile din spațiul public, mă văd forțat să fac și acest lucru.</li>
        <li>Este și o decizie politică (publicarea documentului n.r.) pe care trebuie să o discut în PNL</li>
      </ul>
      <p>"Profesioniștii din finanțe i-au avertizat. (...) Decizia de a ascunde informațiile a fost a lui Eugen Teodorovici, împreună cu Darius Vâlcov, Liviu Dragnea", a mai afirmat el.</p>
      <ul>
        <li>Proiectul de buget pentru anul viitor va fi publicat pe site în câteva zile</li>
        <li>La ANAF voi anunța o schimbare în următoarele zile.</li>
      </ul>
    </article>
  </body>
</html>