<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zrostaje-kilkist-hvorih-na-grip-sered-doroslogo-naselennya-kijeva-645557.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T14:38:09+00:00"/>
    <meta property="og:title" content="Зростає кількість хворих на грип серед дорослого населення Києва"/>
    <meta property="og:description" content="У столиці спостерігається зростання захворюваності на грип та ГРВІ на 1,2% у порівнянні з минулим тижнем"/>
  </head>
  <body>
    <article>
      <h1>Зростає кількість хворих на грип серед дорослого населення Києва</h1>
      <address>
        <time datetime="2019-12-09T14:38:09+00:00">09 Dec 2019, 14:38</time>
      </address>
      <h4>У столиці спостерігається зростання захворюваності на грип та ГРВІ на 1,2% у порівнянні з минулим тижнем</h4>
      <p>У Києві за 49-й тиждень 2019 року зареєстровано 11 608 хворих на грип та ГРВІ. Загалом інтенсивність епідемічного процесу перебуває на низькому рівні, який не потребує введення додаткових заходів, та є нижчою базового показника на 48,8%. Наразі показник захворюваності становить 393,4. Про це повідомив перший заступник голови Київської міської держадміністрації Микола Поворозник.</p>
      <p>Загалом у столиці спостерігається зростання захворюваності на грип та ГРВІ на 1,2% у порівнянні з попереднім тижнем. Зростання відбулося за рахунок дорослого населення. Так, дітей захворіло – 7 606 (майже на рівні минулого тижня), дорослих – 4002 особи (зростання на 4,4%).</p>
      <p>«У структурі захворюваності діти становлять 65,5%, а на попередньому тижні – 66,6%. Серед школярів захворюваність зросла на 6%: 3466 випадків, що становить 45,6% від загальної кількості захворілих дітей і 29,9% від загальної кількості осіб, які звернулися за медичною допомогою», – розповів Поворозник.</p>
      <p>Він зазначив, що до медичних закладів за 49-й тиждень госпіталізовано 146 осіб, із них 130 – діти.</p>
      <p>«Із початку епідемічного сезону у щеплювальних кабінетах приватних клінік і комунальних закладів охорони здоров’я вакцинацією проти грипу охоплено 46 819 осіб», – додав Поворозник.</p>
      <p>Нагадаємо, за 48-й тиждень 2019 року у Києві <a href="https://glavcom.ua/kyiv/news/grip-atakuje-kijiv-za-tizhden-115-tis-hvorih-643963.html">було зареєстровано 11 466 хворих на грип та ГРВІ</a>. Того тижня зростання захворюваності відбулося за рахунок дитячого населення.</p>
      <p>Центр громадського здоров'я МОЗ України прогнозує, що в епідемічному сезоні 2019/2020 року в Україні <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html">на грип може захворіти до 6,7 млн людей</a>.</p>
      <p>Для запобігання епідемічних ускладнень і захисту киян від захворювання на грип та гострі респіраторні вірусні інфекції розпорядженням Київської міської держадміністрації <a href="https://glavcom.ua/kyiv/news/kijiv-gotujetsya-do-epidemiji-gripu--637599.html">затверджено відповідні профілактичні заходи в епідемічний сезон 2019-2020 років.</a></p>
      <p>Раніше повідомлялося, <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html">де у Києві можна зробити щеплення проти грипу.</a></p>
      <p>За даними Міністерства охорони здоров'я, у поточному епідсезоні <a href="https://glavcom.ua/country/health/cijeji-zimi-ukrajinciv-chekayut-dvi-hvili-gripu-645552.html">медики очікують дві хвилі підйому захворюваності</a>: в грудні і в кінці січня - початку лютого, з можливим піком на четвертому тижні 2020 року.</p>
      <related>
        <a href="https://glavcom.ua/kyiv/news/grip-atakuje-kijiv-za-tizhden-115-tis-hvorih-643963.html"/>
        <a href="https://glavcom.ua/country/health/grip-atakuje-za-tizhden-na-grvi-zahvorili-mayzhe-159-tisyach-ukrajinciv-642903.html"/>
        <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html"/>
      </related>
    </article>
  </body>
</html>