<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/tarlasinda-buldugu-tarihi-eseri-satmaya-calisan-adam-tutuklandi-1289487-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T14:47:00+00:00"/>
    <meta property="og:title" content="Tarlasında bulduğu tarihi eseri satmaya çalışan adam tutuklandı"/>
    <meta property="og:description" content="Manisa’nın Saruhanlı ilçesinde kendilerine ait tarlada buldukları M.Ö. 200’lü yıllara ait olduğu düşünülen mozaik parçasını 30 milyon dolar karşılığında satmak isteyen şahıslara yönelik operasyon düzenlendi. Mozaik kalıntılarını çıkaramadan jandarma ekiplerine yakalanan 3 kişi tutuklanarak cezaevine gönderildi."/>
  </head>
  <body>
    <article>
      <h1>Tarlasında bulduğu tarihi eseri satmaya çalışan adam tutuklandı</h1>
      <h2>Manisa’nın Saruhanlı ilçesinde kendilerine ait tarlada buldukları M.Ö. 200’lü yıllara ait olduğu düşünülen mozaik parçasını 30 milyon dolar karşılığında satmak isteyen şahıslara yönelik operasyon düzenlendi. Mozaik kalıntılarını çıkaramadan jandarma ekiplerine yakalanan 3 kişi tutuklanarak cezaevine gönderildi.</h2>
      <address>
        <time datetime="2019-12-09T14:47:00+00:00">09 Dec 2019, 14:47</time>
      </address>
      <p>Manisa’nın Saruhanlı ilçesine bağlı Alibeyli Mahallesi’nde Saruhanlı İlçe <a href="http://www.gazetevatan.com/arama/?Keyword=Jandarma">Jandarma</a> Komutanlığına bağlı Halitpaşa Karakol ekiplerince tarihi eser kaçakçılarına operasyon düzenlendi.</p>
      <p>
        <b>İZİNSİZ KAZI YAPARAK ÇIKARTTILAR</b>
      </p>
      <p>Saruhanlı ilçesine bağlı Alibeyli Mahallesi’nde sit alanı ilan edilen bir bölgede tarihi kalıntıların bulunduğunu tespit eden 3 şüpheli, bölgede yaptıkları keşiflerin ardından boş arazide izinsiz kazı yaparak M.Ö. 200’lü yıllara ait olduğu düşünülen mozaik parçasını ortaya çıkardı.</p>
      <p>Kazının ardından mozaik parçasının fotoğraflarını ve görüntülerini çeken şüpheliler mozaik parçasını görüntü ve fotoğrafları mozaik parçasını pazarlamak için kullandı.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/12/09/--4321772.Jpeg"/>
      </figure>
      <p>2 bin 200 yıllık erken <a href="http://www.gazetevatan.com/arama/?Keyword=Roma">Roma</a> dönemine ait olduğu düşünülen tarihi eseri satmak isteyenlere yönelik Saruhanlı İlçe Jandarma Komutanlığına bağlı Halitpaşa Karakol ekipleri operasyon düzenledi.</p>
      <p>Olay yerine giden jandarma ekipler, milattan önce 200'lü yıllarda Roma Dönemi'ne ait olduğu değerlendirilen mozaiği yurt dışındaki bir iş adamına 30 milyon <a href="http://www.gazetevatan.com/arama/?Keyword=dolar">dolar</a>a pazarlamaya çalışan 5 kişiyi gözaltına aldı, mozaik kalıntılarının bulunduğu alan ise koruma altına alındı.</p>
      <p>Jandarmadaki işlemlerinin ardından adliye sevk edilen 5 zanlıdan M.Ö. (21), İ.Ö. (47) ve D.A.(55) tutuklanarak cezaevine gönderildi.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/12/09/--4321773.Jpeg"/>
      </figure>
      <p>
        <b>YABANCI BİR İŞ ADAMINA SATACAKLARDI</b>
      </p>
      <p>Ayrıca ismi belirtilmeyen bir ihbarcının ifadesi de ortaya çıktı.</p>
      <p>İsminin gizli kalmasını isteyen ihbarcı jandarmaya verdiği ifadesinde bulunan mozaiği <a href="http://www.gazetevatan.com/arama/?Keyword=%C4%B0stanbul">İstanbul</a>'da yabancı bir iş adamının 8 milyon dolara satın almak istediğini ancak tarla sahibi İ.Ö. ile kardeşi H.İ.Ö.'nün önerilen rakamı yeterli bulmayıp teklifi kabul etmediğini söylediği öğrenildi.</p>
      <p>Öte yandan ihbarcı zanlıların mozaiğin altında da daha değerli tarihi eserlerin olduğunu bildiklerinden fiyatı katlayarak alıcıdan yaklaşık 30 milyon dolar istediklerini öğrendiğini, eserin <a href="http://www.gazetevatan.com/arama/?Keyword=Gaziantep">Gaziantep</a>'te paha içilemeyen Çingene Kızı figürlü mozaikten daha güzel ve değerli olduğunu düşündüğü için tarihi eserlerin yerinde kalması için jandarmaya ihbarda bulunduğunu söylediği öğrenildi.</p>
      <p>Olayla ilgili soruşturma devam ediyor.</p>
    </article>
  </body>
</html>