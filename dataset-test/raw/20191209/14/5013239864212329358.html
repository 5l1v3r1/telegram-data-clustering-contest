<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/meghalt-rene-auberjonois-a-star-trek-deep-space-nine-odoja/52004"/>
    <meta property="og:site_name" content="PC Guru"/>
    <meta property="article:published_time" content="2019-12-09T14:11:00+00:00"/>
    <meta property="og:title" content="Meghalt René Auberjonois, a Star Trek: Deep Space Nine Odója"/>
    <meta property="og:description" content="79 éves korában elhunyt René Auberjonois, akit Odóként szerethettünk meg a Star Trek: Deep Space Nine-ban, de számos más sorozatban és filmben is szerepelt."/>
  </head>
  <body>
    <article>
      <h1>Meghalt René Auberjonois, a Star Trek: Deep Space Nine Odója</h1>
      <address><time datetime="2019-12-09T14:11:00+00:00">09 Dec 2019, 14:11</time> by <a rel="author">Dzséjt</a></address>
      <p>
        <b>79 éves korában elhunyt René Auberjonois, akit Odóként szerethettünk meg a Star Trek: Deep Space Nine-ban, de számos más sorozatban és filmben is szerepelt.</b>
      </p>
      <ul>
        <li>Elhunyt René Auberjonois</li>
        <li>79 élves volt</li>
        <li>Leginkább a Star Trek: Deep Space Nine-ból és a Jogi játszmákból ismerhettük</li>
      </ul>
      <p>Az a baj a régi kedvenc sorozatokkal, hogy ugyan karaktereik hallhatatlanok, de az őket megformáló színészek nem azok. És, ahogy telik az idő, sajnos ezek a színészek is távoznak körünkből. Ilyen a Star Trek is, amelynek népes családja az utóbbi években igencsak megritkult. A közelmúltban elvesztettük <a href="https://www.pcguru.hu/hirek/elhunyt-leonard-nimoy/30852">Leonard Nomoy-t</a>, Majel Barrett-Roddenberry-t, <a href="https://www.pcguru.hu/hirek/meghalt-anton-yelchin-az-uj-star-trek-filmek-csekovja/37412">Anton Yelchint</a>, idén pedig meghalt a Nogot alakító <a href="https://www.pcguru.hu/hirek/star-trek-online-megemlekeztek-a-rajongok-az-elhunyt-aron-eisenbergrol/50968">Aron Eisenberg</a>… És most távozott a szintén a Deep Space Nine stábját erősítő René Auberjonois is.</p>
      <p>A színész 79 évesen hunyt el májrák miatt. Bár valószínűleg sokunk számára ő örökre Odo marad, emlékezhetünk rá a <i>Jogi játszmák</i>ból is, ahol éveken át alakította Paul Lewistont, illetve valószínűleg néhányan úgy is ismerjük, mint a „főnök” a <i>Rendőrakadémia 5</i>-ből, aki annyira kényes volt a hajára, és aki szerint „hullák lesznek, hullák” (amúgy a karaktert Tony-nak hívták, de ez talán egyszer sem hangzik el). Sőt ő volt a <i>M*A*S*H</i> című klasszikus háborús szatírában Mulcahy atya, emellett számtalan tévésorozatban feltűnt még (<i>Star Trek: Enterprise</i>, <i>Csillagkapu</i>, <i>13-as raktár</i>, <i>Ben 10</i>, <i>NCIS</i>), valamint nem egyszer a hangját kölcsönözte egyes karaktereknek animációs produkciókban (<i>Archer</i>, <i>Avatar – Az utolsó léghajlító</i>, <i>Az igazság ifjú ligája</i>).</p>
      <p>De Auberjonoistól a videojátékok sem álltak távol. A Star Trek Online-ban újra magára öltötte Odo szerepét, az Uncharted 2: Among Thievesben ő játszotta el motion capture felvételek során Karl Schäfert (akárcsak a harmadik rész többjátékos módjában), és a Fallout: New Vegasban is őt hallhattuk Mr. House-ként.</p>
      <figure>
        <img src="https://www.pcguru.hu/uploads/editors/rene-auberjonois-odo.jpg"/>
      </figure>
      <p>
        <b>Nyugodjék békében!</b>
      </p>
    </article>
  </body>
</html>