<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/regno-unito-lorco-di-harrow-condannato-a-33-ergastoli-decine-le-vittime-dello-stupratore/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T14:40:18+00:00"/>
    <meta property="og:title" content="Regno Unito, l’orco di Harrow condannato a 33 ergastoli: decine le vittime dello stupratore"/>
    <meta property="og:description" content="Joseph McCann, 34 anni, è stato riconosciuto colpevole di ben 37 episodi criminali e di una lunga lista di capi d'imputazione di fronte alla giuria di un tribunale britannico e si è visto infliggere 33 ergastoli dai giudice. “L’orco di Harrow” è stato capace di aggredire sessualmente 11 donne e diversi bambini nel giro di due settimane."/>
  </head>
  <body>
    <article>
      <h1>Regno Unito, l’orco di Harrow condannato a 33 ergastoli: decine le vittime dello stupratore</h1>
      <h2>Joseph McCann, 34 anni, è stato riconosciuto colpevole di ben 37 episodi criminali e di una lunga lista di capi d’imputazione di fronte alla giuria di un tribunale britannico e si è visto infliggere 33 ergastoli dai giudice. “L’orco di Harrow” è stato capace di aggredire sessualmente 11 donne e diversi bambini nel giro di due settimane.</h2>
      <address><time datetime="2019-12-09T14:40:18+00:00">09 Dec 2019, 14:40</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Sentenza record in Gran Bretagna per<b> Joseph McCann</b>, trentaquattrenne conosciuto anche come “l’orco di Harrow” ritenuto uno <b>stupratore e pedofilo seriale</b> che è stato capace di aggredire sessualmente undici donne e diversi bambini nel giro di appena due settimane. Aggressioni avvenute fra aprile e maggio nell’area di Manchester e in altre zone dell'Inghilterra. Lo stupratore e pedofilo, riconosciuto colpevole tre giorni fa di fronte a una giuria popolare presso la corte londinese di Old Bailey di ben <b>37 episodi criminali</b> e di una lunga lista di capi d'imputazione fra cui violenza sessuale, possesso di coltello e sequestro di persona, si è visto infliggere oggi 33 ergastoli dal giudice. Il giudice che ha pronunciato la sentenza ha definito McCann "un codardo, un bullo violento e un pedofilo" e ha sottolineato che mai aveva provato dispiacere per quanto fatto. Dovrà scontare un minimo di 30 anni in carcere prima di poter ottenere qualunque eventuale beneficio.</p>
      <p><b>Abusi su vittime tra gli 11 e i 71 anni: "Pericoloso maniaco sessuale" –</b> Joseph McCann, originario di Harrow, è accusato di aver compiuto abusi su vittime di età compresa fra gli 11 e i 71 anni. Fra gli episodi più sordidi, lo stupro di una donna, madre di famiglia, e le molestie nello stesso attacco a due dei suoi figli. L'uomo è stato definito dall'ispettrice di polizia Katherine Goodwin "uno dei più pericolosi maniaci sessuali mai visti da questo Paese". Era stato scarcerato in anticipo a febbraio, "per errore", dopo una precedente condanna per furto. Alcune delle vittime di McCann erano presenti in tribunale, a differenza dell’imputato che non ha partecipato al processo, per la pesante condanna arrivata oggi.</p>
    </article>
  </body>
</html>