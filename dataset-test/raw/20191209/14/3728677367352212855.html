<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216580/Weerman-Piet-Paulusma-gaat-naar-Omroep-MAX"/>
    <meta property="og:site_name" content="RTV Noord"/>
    <meta property="article:published_time" content="2019-12-09T14:19:58+00:00"/>
    <meta property="og:title" content="Weerman Piet Paulusma gaat naar Omroep MAX"/>
    <meta property="og:description" content="Piet Paulusma is vanaf 2020 de vaste weerman van Omroep MAX."/>
  </head>
  <body>
    <article>
      <h1>Weerman Piet Paulusma gaat naar Omroep MAX</h1>
      <address>
        <time datetime="2019-12-09T14:19:58+00:00">09 Dec 2019, 14:19</time>
      </address>
      <p>Dat hebben Jan Slagter, baas van Omroep MAX, en netmanager Remco van Westerloo van NPO 1 bevestigd na berichtgeving door het AD.</p>
      <p>Vanaf 1 januari is Paulusma elke doordeweekse dag om 17.55 uur te zien op NPO 1. Als er geen uitzendingen zijn van Tijd voor MAX krijgt hij een andere plek voor het weerbericht in de vooravond op NPO, aldus Van Westerloo.</p>
      <h3>Weg bij SBS6</h3>
      <p>Piet Paulusma kreeg begin dit jaar te horen dat hij op 30 december zijn <a href="https://www.rtvnoord.nl/nieuws/204514/Nooit-meer-oant-moarn-Piet-Paulusma-weg-bij-SBS6">laatste weerbericht</a> presenteert op SBS6. Talpa, eigenaar van de zender, had geen interesse het contract met de Fries te verlengen.</p>
      <p>Daardoor komt er na een samenwerking van 23 jaar een einde aan Piets Weer op SBS6.</p>
      <h3>Jaarcontract</h3>
      <p>De weerman gaat in eerste instantie voor één jaar aan de slag bij Omroep MAX. Hij heeft nog niet getekend bij de omroep, dat gebeurt dinsdag live in de uitzending van Tijd voor MAX.</p>
      <p>Piet Paulusma is ook al jarenlang weerman bij Radio Noord. Naast Harma Boer is Paulusma om de week te horen in het Radio Noord-programma Noordmannen op zondagmorgen en valt hij regelmatig in voor Harma.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/204514/Nooit-meer-oant-moarn-Piet-Paulusma-weg-bij-SBS6"/>
      </related>
    </article>
  </body>
</html>