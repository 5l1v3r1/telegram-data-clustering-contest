<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205386-zelenskij-pidpisav-ostannij-zakon-dlya-zavershennya-procesu-stvorennya-operatora-gts"/>
    <meta property="og:site_name" content="Mind UA"/>
    <meta property="article:published_time" content="2019-12-09T14:20:00+00:00"/>
    <meta property="og:title" content="Зеленський підписав останній закон для завершення процесу створення оператора ГТС"/>
    <meta property="og:description" content="Верховна Рада ухвалила закон 3 грудня 2019 року"/>
  </head>
  <body>
    <article>
      <h1>Зеленський підписав останній закон для завершення процесу створення оператора ГТС</h1>
      <h2>Верховна Рада ухвалила закон 3 грудня 2019 року</h2>
      <address>
        <time datetime="2019-12-09T14:20:00+00:00">09 Dec 2019, 14:20</time>
      </address>
      <p>Президент Володимир Зеленський підписав закон «Про внесення змін до розділу ХХ «Перехідні положення» Податкового кодексу щодо створення умов для забезпечення виконання зобов'язань  з відокремлення діяльності з транспортування природного газу» № 314-ІХ, який Верховна Рада ухвалила 3 грудня 2019 року. Про це <a href="https://president.gov.ua/news/prezident-pidpisav-ostannij-zakon-neobhidnij-dlya-zavershenn-58793">повідомляє</a> пресслужба інтернет представництва президента.</p>
      <p>«Цей закон – останній з тих, які необхідно було ухвалити для завершення процесу створення незалежного оператора газотранспортної системи відповідно до європейських правил», – йдеться у повідомленні.</p>
      <p>Закон вносить зміни до 2-го підрозділу розділу ХХ «Перехідні положення» Податкового кодексу, що передбачають до 1 січня 2021 року звільнення від оподаткування податком на додану вартість (ПДВ) операцій передачі з балансу платника податку на баланс іншої юридичної особи майна, що перебуває у державній власності, у складі магістральних газопроводів та всіх об'єктів і споруд, пов'язаних з ними єдиним технологічним процесом (основних засобів, нематеріальних активів, капітальних інвестицій), що використовуються для забезпечення транспортування природного газу магістральними газопроводами.</p>
      <p>Згідно з законом, до 1 січня 2022 року визначається за касовим методом дата виникнення податкових зобов’язань/податкового кредиту за операціями з постачання юридичній особі майна, що не перебуває у державній або комунальній власності, і яке використовується для забезпечення транспортування природного газу магістральними газопроводами та діяльності оператора ГТС.</p>
      <p>Крім того, згідно з документом, тимчасово, до 1 січня 2021 року, не вважаються постачанням товарів (послуг) операції з надання (передачі) та повернення за договором позики природного газу, що використовується для забезпечення діяльності з транспортування природного газу магістральними газопроводами.</p>
      <p>Закон набирає чинності з дня, наступного за днем його опублікування.</p>
      <p>Нагадаємо: ТОВ «Оператор газотранспортної системи України» (ОГТСУ) <a href="https://mind.ua/news/20205177-naftogaz-postavit-novomu-operatoru-gts-gazu-na-65-mlrd-grn">підписало договори</a> з НАК «Нафтогаз України» на постачання 660 млн куб м на загальну суму 6 млрд 483,816 млн грн (із ПДВ).</p>
      <p>До цього президент 28 листопада <a href="https://mind.ua/news/20205029-zelenskij-pidpisav-zakon-pro-gts">підписав зміни</a> до закону «Про державні закупівлі» в зв'язку з відділенням діяльності газотранспортної системи. </p>
      <related>
        <h4>Також читайте</h4>
        <a href="https://mind.ua/news/20205370-obmezhen-nemae-kreml-pidtverdiv-zustrich-zelenskogo-ta-putina"/>
        <a href="https://mind.ua/news/20205364-okrema-zustrich-zelenskogo-ta-putina-vidbudetsya-pislya-peregovoriv-chetvirki-dzherelo"/>
        <a href="https://mind.ua/news/20205348-na-majdani-prohodit-akciya-chervoni-liniyi-dlya-zelenskogo-naperedodni-normandskogo-samitu"/>
      </related>
    </article>
  </body>
</html>