<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793457/%D8%A7%D8%AA%D9%85%D8%A7%D9%85-%D8%AA%D8%B3%D8%AA-%D8%B3%D9%84-%D9%88-%D8%A8%D8%B1%D9%88%D8%B3%D9%84%D9%88%D8%B2-%D8%AF%D8%B1-%DA%AF%D8%A7%D9%88%D8%AF%D8%A7%D8%B1%DB%8C-%D9%87%D8%A7%DB%8C-%D8%B5%D9%86%D8%B9%D8%AA%DB%8C-%D9%88-%D9%86%DB%8C%D9%85%D9%87-%D8%B5%D9%86%D8%B9%D8%AA%DB%8C-%D9%81%D8%A7%D9%85%D9%86%DB%8C%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:18:12+00:00"/>
    <meta property="og:title" content="رئیس دامپزشکی فامنین عنوان کرد: اتمام تست سل و بروسلوز در گاوداری های صنعتی و نیمه صنعتی فامنین"/>
    <meta property="og:description" content="همدان - رئیس دامپزشکی شهرستان فامنین از اتمام تست سل و بروسلوز در گاوداری های صنعتی و نیمه صنعتی این شهرستان خبر داد."/>
  </head>
  <body>
    <article>
      <h1>رئیس دامپزشکی فامنین عنوان کرد: اتمام تست سل و بروسلوز در گاوداری های صنعتی و نیمه صنعتی فامنین</h1>
      <address>
        <time datetime="2019-12-09T14:18:12+00:00">09 Dec 2019, 14:18</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمود مشهوری ظهر دوشنبه در جمع خبرنگاران اظهار داشت: اداره دامپزشکی فامنین در راستای حفظ سلامت و بهداشت مصرف کنندگان به صورت دوره ای و پیوسته نسبت به اجرای عملیات تست سل و بروسلوز در دامداری‌های صنعتی و نیمه صنعتی شهرستان اقدام می کند که در همین راستا از ابتدای سال جاری بیش از  ۵ هزار ۵۳۲ رأس دام تحت پوشش تست سل و تعداد یک هزار و ۸۲۵ مورد خونگیری در گاوداری های صنعتی و نیمه صنعتی فامنین انجام شده است.</p>
      <p>وی گفت: بیماری سل و بروسلوز از مهمترین بیماری‌های قابل انتقال بین انسان و دام است که بیشتر در نتیجه مصرف مواد لبنی غیر پاستوریزه، تماس با دام آلوده و مصرف فرآورده‌های خام دامی آلوده به انسان منتقل می‌شود.</p>
      <p>مشهوری افزود: یکی از راه‌ های مبارزه و کنترل بیماری‌های دامی انجام تست‌های غربالگری برای تشخیص دام‌های مشکوک و آلوده در فارم و ردیابی این دو بیماری در کشتارگاه‌ها است و مبارزه با بیماری‌های مشترک به ویژه سل و بروسلوز با قوت و پیگیری ویژه در این شهرستان در حال پیگیری است.</p>
      <p>مشهوری در ادامه گفت: با توجه به الزامی شدن شناسایی دام های بومی کشور با طرح ملی پلاک کوبی و در کنار آن بیمه اجباری دام، ارائه خدمات بهداشتی به دامداران در حوزه بیماری های مشترک مانند تست سل و خونگیری برای  شناسایی دام های آلوده به تب مالت منوط به بیمه و پلاک کوبی دام ها توسط دامداران است.</p>
      <p>وی افزود: پیشگیری از بروز خسارات اقتصادی به دامداران به واسطه بیماری های مشترک و واگیر دام همواره از دغدغه های مسئولین و دامداران بوده که با عملیاتی شدن این طرح تا حد زیادی قابل جبران است.</p>
    </article>
  </body>
</html>