<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a550878/EU-odobrila-pomoc-od-3-2-milijarde-evra-za-razvoj-elektricnih-baterija.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T14:57:00+00:00"/>
    <meta property="og:title" content="EU odobrila pomoć od 3,2 milijarde evra za razvoj električnih baterija"/>
    <meta property="og:description" content="Evropska komisija odlučila je da sedam zemalja članica, uključujući Nemačku i Francusku, mogu da daju javnu pomoć od..."/>
  </head>
  <body>
    <article>
      <h1>EU odobrila pomoć od 3,2 milijarde evra za razvoj električnih baterija</h1>
      <address>
        <time datetime="2019-12-09T14:57:00+00:00">09 Dec 2019, 14:57</time>
      </address>
      <p>Evropska komisija odlučila je da sedam zemalja članica, uključujući Nemačku i Francusku, mogu da daju javnu pomoć od 3,2 milijarde evra za razvoj sektora električnih baterija u EU, preko konzorcijuma od 17 firmi. Investicija tih sedam država (Nemačka, Francuska, Italija, Poljska, Belgija, Švedska i Finska) trebalo bi da omogući mobilisanje dodatnih pet milijardi evra privatnih investicija, navodi se u saopštenju iz Brisela.</p>
      <p>EU smatra da su te subvencije u skladu sa propisima Unije oko državne pomoći. Taj važan projekat od zajedničkog evropskog interesa obuhvatiće 17 direktnih učesnika kao što je proizvođač automobila BMV, hemijska kompanija BASF i belgijska firma Solvaj, ali takođe i srednje i male kompanije, od kojih su neke prisutne u više država članica. Te firme će tesno sarađivati jedna sa drugom i sa više od 70 spoljnih partnera, kao što su mala i srednja preduzeća i javna tela za istraživanje iz cele Evrope, navodi se u saopštenju.</p>
      <p>Cilj je da se razviju litijumsko-jonske baterije sa dužim vekom trajanja, koje se brže ponovo pune i koje su sigurnije i bolje za životnu okolinu od onih koje se trenutno koriste. Komisija je odobrila Nemačkoj da investira do 1,25 milijardi evra, zatim dolazi Francuska kojoj je odobreno 960 miliona evra, Italija, sa 570 miliona, Poljska sa 240 miliona, Belgija sa 80 miliona, Švedska 50 miliona i Finska 30 miliona.</p>
    </article>
  </body>
</html>