<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443591/Svet-je-veliki-svi-mozemo-imati-karijeru"/>
    <meta property="og:site_name" content="Politika Online"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="Свет је велики, сви можемо имати каријеру"/>
    <meta property="og:description" content="Иако велики светски музичари тренутно радо свирају Бетовена, јер се следеће године обележава 250 година од његовог рођења, то није случај са Борисом Березовским, руским клавирским виртуозом. Овај славни пијаниста и стари знанац београдске публике гостоваће 9. децембра у 20 часова у Коларчевој задужбини, у циклусу „Steinway&amp; Sons”, са делима Шостаковича и Шопена. Без обзира на то што тврди да је Бетовен снажан као сунце, оставио га је за неку другу прилику. Доживећемо уметника у двострукој улози: као солисту и као диригента камерног београдског оркестра „Музикон”. Имали смо прилике до сада да слушамо руског пијанисту у нашој престоници у трију, потом са Симфонијским оркестрима и солистички, а памтимо га као насмејаног и веома опуштеног, на сцени и ван ње. Кад бих три пута свирао"/>
  </head>
  <body>
    <article>
      <h1>Свет је велики, сви можемо имати каријеру</h1>
      <h2>Пијаниста Березовски се концертом, са делима Шостаковича и Шопена на Коларцу, враћа београдској публици, јер је то обострана љубав</h2>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">Биљана Лијескић</a></address>
      <p>Иако велики светски музичари тренутно радо свирају Бетовена, јер се следеће године обележава 250 година од његовог рођења, то није случај са Борисом Березовским, руским клавирским виртуозом. Овај славни пијаниста и стари знанац београдске публике гостоваће 9. децембра у 20 часова у Коларчевој задужбини, у циклусу „Steinway&amp; Sons”, са делима Шостаковича и Шопена. Без обзира на то што тврди да је Бетовен снажан као сунце, оставио га је за неку другу прилику. Доживећемо уметника у двострукој улози: као солисту и као диригента камерног београдског оркестра „Музикон”. Имали смо прилике до сада да слушамо руског пијанисту у нашој престоници у трију, потом са Симфонијским оркестрима и солистички, а памтимо га као насмејаног и веома опуштеног, на сцени и ван ње.</p>
      <p><i>Кад бих три пута свирао исто дело </i><i>Ш</i><i>оп</i><i>е</i><i>на, публика би чула три различите врсте музике</i><i>, јер је то његова карактеристика. </i>Ако фразу конструишете другачије и Шопен ће увек звучати другачије, иако свирате исте ноте. Волим разноликост у програмима, за разлику од оних посвећених једном композитору. Мислим да су досадили слушаоцима. Користим спој различитих епоха и стилова и дела потпуно различитих аутора. Ако морам да издвојим онда бих споменуо Дебисија. Волим импресионисте и у музици и у сликарству – често напомиње славни музичар.</p>
      <p>После готово две деценије сталног боравка у Западној Европи, Борис Березовски се са породицом, пре три сезоне преселио у Москву, где проводи највише времена.</p>
      <p>– Тренутно у Европи постоје три града у којима вреди живети: Лондон, Берлин и Москва. Ипак бих Москву сврстао на прво место, кад је реч о уметничкој сцени. Велика је предност када сам код куће у Москви, разумем језик, културу и народ боље. Живети тамо где сте рођени је луксуз који немају сви – рекао је у интервјуима гостујући на једном европском фестивалу.</p>
      <p>Березовски се у својој педесетој години убраја међу најпознатије пијанисте, а успешну каријеру почео је да гради после победе на међународном такмичењу „Чајковски” освојене пре три деценије у Москви. Студирао је на московском Конзерваторијуму, а дебитовао је у Вигмор холу у Лондону. Наступи са највећим светским оркестрима и диригентима, у престижним концертним дворанама и на угледним фестивалима, али и бројни концерти широм Русије, као и континуиран рад у камерним саставима и огроман репертоар, само су део богате биографије овог музичара.</p>
      <p>– Пијанистичке каријере се разликују, рецимо у Америци ме не познају онолико колико је то случај у Европи. Овај свет је велики и сви можемо имати неку своју каријеру – каже новинарима скромно Борис Березовски, који се београдској публици увек радо враћа, јер је то обострана љубав која се брижљиво негује.</p>
    </article>
  </body>
</html>