<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tautaruna.nra.lv/skandalozi/299202-ridziniece-stasta-par-biedejosu-situaciju-pie-tirdzniecibas-centra-riga/"/>
    <meta property="og:site_name" content="tautaruna.nra.lv"/>
    <meta property="article:published_time" content="2019-12-09T14:29:00+00:00"/>
    <meta property="og:title" content="Rīdziniece stāsta par biedējošu situāciju pie tirdzniecības centra Rīgā"/>
    <meta property="og:description" content="Rīdziniece vērš uzmanību notiekošajam pie tirdzniecības centra “Rīga Plaza”, vēstīja raidījums &quot;Bez Tabu&quot;."/>
  </head>
  <body>
    <article>
      <h1>Rīdziniece stāsta par biedējošu situāciju pie tirdzniecības centra Rīgā</h1>
      <address><time datetime="2019-12-09T14:29:00+00:00">09 Dec 2019, 14:29</time> by <a rel="author">Viktorija Gabrjuna</a></address>
      <p>
        <b>Rīdziniece vērš uzmanību notiekošajam pie tirdzniecības centra “Rīga Plaza”, vēstīja raidījums "Bez Tabu".</b>
      </p>
      <p>“Katru reizi, kad braucu uz “Rīga Plaza”, rodas liels jautājums - kā pēc tam tikt līdz 19. trolejbusam, lai nokļūtu atpakaļ uz centru? Drīzumā šeit arī strādāšu, un tas kļūs vēl aktuālāk. No domām vien, ka pilnīgā tumsā jātiek pāri divu joslu šosejai, jāiziet cauri tunelim un tad vēl pa neapgaismotu trotuāru jātiek līdz pieturai, pār muguru pārskrien baiļu trīsas,” raksta rīdziniece.</p>
      <p>Lai no Rīgas centra nokļūtu līdz tirdzniecības centram “Rīga Plaza”, var izmantot 19. trolejbusu. Ceļš līdz tirdzniecības centram ir gana drošs - atliek šķērsot tikai vienu gājēju pāreju. Taču, kas notiek, dodoties atpakaļceļā.</p>
      <p>Līdz pieturvietai “Mūkusalas rotācijas aplis” jāmēro aptuveni puskilometrs. Tomēr šajā - ne īpaši garajā posmā - sieviete norāda uz vairākām bīstamām vietām.</p>
      <figure>
        <img src="https://eu2.madsone.com/ad/100231575622240000001/c5d521fc3f2419be/mads.gif"/>
      </figure>
      <p>Pirmais pārbaudījums ir gājēju pāreja pie Salu tilta, un vakaros satiksme te ir ļoti intensīva, tāpēc gājējiem jābūt divtik uzmanīgiem. Savukārt otrs pārbaudījums jau turpat līdzās - neomulīgs tunelis. Sastaptie gājēji gan norāda, ka bailes staigāt cauri tunelim neesot. Vienīgais, kas traucējot, ir netīrība.</p>
      <p>Tikmēr daļa gājēju riskē vēl vairāk, uz pieturu dodoties “pa taisno” zem tilta, taču - pa ceļa braucamo daļu.</p>
      <p>Rīgas domes Satiksmes departamentā atklāj, ka šobrīd jau ir plāns pie vienas no pieminētajām gājēju pārejām izvietot luksoforu. Šo ieceri paredzēts īstenot tuvāko divu gadu laikā.</p>
      <p>
        <a href="https://skaties.lv/beztabu/nejedzibas/nav-jau-navejosi-gajeji-pie-riga-plaza-ignore-noteikumus-un-apdraud-satiksmes-drosibu/">Avots</a>
      </p>
    </article>
  </body>
</html>