<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430312-zaraliika-specheli-50-000-lv-ot-nap-sreshtu-55-st"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T14:25:00+00:00"/>
    <meta property="og:title" content="Заралийка спечели 50 000 лв. от НАП срещу 55 ст."/>
    <meta property="og:description" content="Женско трио триумфира на финала на трети сезон от Лотарията с касови бележки"/>
  </head>
  <body>
    <article>
      <h1>Заралийка спечели 50 000 лв. от НАП срещу 55 ст.</h1>
      <address><time datetime="2019-12-09T14:25:00+00:00">09 Dec 2019, 14:25</time> by <a rel="author" href="https://fakti.bg/author/ventsislav-mihaylov" target="_blank">Венцислав Михайлов</a></address>
      <p>Жителка на Стара Загора ще посрещне Коледните празници с 50 000 лева по-богата, след като името ѝ бе изтеглено на случаен принцип днес в Лотарията с касови бележки на Национална агенция за приходите (НАП). Неделина Колева спечели голямата награда в третия, последен сезон на Лотарията с касов бон на стойност 0,55 лв.</p>
      <p>Това съобщиха от НАП.</p>
      <p>В понеделник, на 9.12.2019 г. в ефира на bTV, водещите Павел Колев и Ицака изтеглиха още двама печеливши – месечен и седмичен. Павлина Христова от Добрич е късметлията за декември, която грабна наградата от 2000 лв., а русенката Мария Пеева ще прави невероятни снимки с новия си <a href="https://bazar.bg/obiavi/tableti-elektronni-knigi">таблет</a> с ретина дисплей.</p>
      <p>От началото на третия сезон на инициативата, за участие са регистрирани над 20 милиона касови бележки на обща стойност 270 милиона лева, като над 2 милиона от тях са сканирани чрез мобилното приложение на НАП и нововъведения QR код на бележките.</p>
      <p>И след края на Лотарията, мобилното приложение на НАП ще продължи да е от помощ на потребителите и чрез него те ще следят истински ли са касовите бележки, които търговците им издават. Над 150 000 души ежедневно действат като данъчни инспектори, проверявайки касовите си бонове. Повечето касови апарати вече печатат бележките с кодове, а до края на януари 2020 година те ще станат задължителен реквизит за всеки касов бон.</p>
      <p>Освен с функция „данъчен инспектор“, мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС.</p>
      <p>Мобилното приложение на НАП е безплатно и се предлага за iOS и Android устройства.</p>
      <p>
        <b>
          <a href="https://fakti.bg/bulgaria/sofiya">София / България</a>
        </b>
      </p>
    </article>
  </body>
</html>