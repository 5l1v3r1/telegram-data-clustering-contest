<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/documentele-cnsas-sie-si-mae-spulbera-mitul-anticomunistului-mihai-sora/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T14:50:49+00:00"/>
    <meta property="og:title" content="Documentele CNSAS, SIE şi MAE spulberă mitul anticomunistului Mihai Şora"/>
    <meta property="og:description" content="Ca urmare a investigaţiilor făcute la CNSAS, SIE şi MAE, autorul articolului, Victor Roncea, publică documentele care confirmă ceea ce spusese cu mult timp în urmă marele dramaturg Eugen Ionesco"/>
  </head>
  <body>
    <article>
      <h6 class="kicker">Dezvăluiri devastatoare</h6>
      <h1>Documentele CNSAS, SIE şi MAE spulberă mitul anticomunistului Mihai Şora</h1>
      <address><time datetime="2019-12-09T14:50:49+00:00">09 Dec 2019, 14:50</time> by <a rel="author">Ion Spanu</a></address>
      <p>Ceea ce era de aşteptat s-a întîmplat! „Evenimentul zilei” a publicat zilele acestea cîteva documente excepţionale despre trecutul lui Mihai Şora, care pulverizează tot ce a susţinut pînă acum filosoful despre anticomunismul său, afişat şi în acel clip publicitar controversat. Ca urmare a investigaţiilor făcute la CNSAS, SIE şi MAE, autorul articolului, Victor Roncea, publică documentele care confirmă ceea ce spusese cu mult timp în urmă marele dramaturg Eugen Ionesco, într-o consemnare a lui Barbu Brezianu: „Mă întreabă ce cred despre Șora. – Nimic bine! – În 1940 și ceva era la Paris, era comunist și m-a îndemnat să colaborez cu românii iar Rodicăi i-a propus chiar să lucreze la Ambasadă. Firește că a refuzat. <b>Este un suspect. Să afle toată lumea. Să nu fie ascunsă atitudinea lui de atunci. De la mine să se știe. Când a vrut sa revină în Franța nu i s-a mai dat voie. A fost turnător”!</b></p>
      <figure>
        <img src="https://www.cotidianul.ro/wp-content/uploads/2019/12/09/sora-2.jpg"/>
      </figure>
      <p>Setul de documente este pur şi simplu devastator şi răstoarnă complet portretul pe care mulţi s-au învîrtoşat să i-l zugrăvească lui Mihai Şora, acela de mare anticomunist, de victimă a Securităţii şi de simbol al mişcării „de dreapta” de tip #Rezist. Să le analizăm pe rînd, căci multe informaţii au apărut acum pentru prima oară, ele fiind ascunse de ochii lumii în dosarele care au existat dintotdeauna fie la CNSAS, fie la MAE.</p>
      <p>
        <b>MIHAI ŞORA A CERUT DE LA PARIS SĂ FIE ANGAJAT LA MINISTERUL INFORMAŢIILOR</b>
      </p>
      <p>Primul document este şi cel care devoalează şi prima mistificare. Pe Wikipedia, despre perioada franceză a lui Mihai Şora, se scria pînă acum: „Între anii 1945 și 1948 activează ca cercetător la Centre national de la recherche scientifique din Paris”. Iată însă că în arhiva MAE a fost descoperită o CERERE din 28 ianuarie 1947, semnată olograf de Mihai Şora, în care chiar acesta spune că a fost „utilizat de la 15 iulie 1946, sub conducerea domnului consilier Mihai Neculcea, la Serviciul de Presă şi Cultural de pe lîngă Legaţiunea României din Paris”.<br/>Mihai Şora solicită însă prin această Cerere să fie angajat în cadrul MINISTERULUI INFORMAŢIILOR, astfel încît să continue colaborarea cu „Serviciul de Presă şi Cultural de pe lîngă Legaţiunea României din Paris”:</p>
      <figure>
        <img src="https://www.cotidianul.ro/wp-content/uploads/2019/12/09/foto-nou.jpg"/>
      </figure>
      <p>Deci, chiar în timp ce era la Paris, Mihai Şora nu numai că nu era vreun opozant al regimului comunist instalat în România după al Doilea Război Mondial, ci a colaborat cu Guvernul Petru Groza şi chiar a cerut să fie angajat la Ministerul Informaţiilor din acest guvern!<br/>MAE confirmă printr-un răspuns către „Evenimentul zilei” că această Cerere a lui Mihai Şora a fost aprobată! Mai mult chiar, din Adresa MAE aflăm că,la revenirea în ţară, angajarea lui Mihai Şora în cadrul Ministerului Afacerilor Externe a fost, de fapt, continuarea activităţii lui de la Paris! Succesiunea este clară:<br/>– la Paris: iunie 1946 – octombrie 1948 în cadrul Serviciului de Presă şi Cultural de pe lîngă Legaţiunea României din Paris<br/>– la Bucureşti: 20 octombrie 1948 – 31 decembrie 1951 la Centrala Ministerului Afacerilor Externe:</p>
      <figure>
        <img src="https://www.cotidianul.ro/wp-content/uploads/2019/12/09/sora-4.jpg"/>
      </figure>
      <p>MAE a oferit un răspuns şi în ceea ce o priveşte pe soţia lui Mihai Şora, Mariana, care a fost, de asemenea, angajata Legaţiei României de la Paris, înainte de a fi arestată şi expulzată din Franţa pentru propagandă în favoarea URSS:</p>
      <figure>
        <img src="https://www.cotidianul.ro/wp-content/uploads/2019/12/09/sora-5.jpg"/>
      </figure>
      <p>Aceste informaţii noi aruncă o cu totul altă lumină asupra mărturisirilor lui Eugen Ionesco, consemnate de Barbu Brezianu, mai ales despre propunerea pe care Mihai Şora i-a făcut-o marelui dramaturg, aceea de a colabora cu Ambasada României la Paris, fără să-i spună că el era deja „utilizat”, cum singur spune în Cererea de mai sus, de Legaţiunea României la Paris!</p>
      <p>
        <b>LA PARIS, MIHAI ŞORA FĂCEA PROPAGANDĂ ÎN FAVOAREA URSS ÎN ZIARUL „ROMANIA LIBERĂ” AL „FRONTULUI NAŢIONAL ROMÂN”</b>
      </p>
      <p>Pînă acum se ştia vag despre orientarea comunistă a lui Mihai Şora, punîndu-se totul pe seama „modei” de la Paris din acea vreme, capcană în care a căzut şi Sartre. S-a ignorat însă faptul că Şora activa în cadrul „Frontului Naţional Român”, care avea ca organ de presă ziarul „România liberă”, pe care Mihai Şora l-a şi condus! Între documentele publicate de „Evenimentul zilei” este şi o pagină dintr-un număr al acestei publicaţii. „Cotidianul” mai adaugă aici încă două pagini din acest ziar condus de Mihai Şora, în care se face nu numai propagandă faţă de politica URSS, ci şi o critică a celor care vorbeau despre răpirea Basarabiei, pe care camarazii lui Şora o considerau legală şi necesară:</p>
      <figure>
        <img src="https://www.cotidianul.ro/wp-content/uploads/2019/12/09/sora-6.jpg"/>
      </figure>
      <figure>
        <img src="https://www.cotidianul.ro/wp-content/uploads/2019/12/09/sora-7.jpg"/>
      </figure>
      <figure>
        <img src="https://www.cotidianul.ro/wp-content/uploads/2019/12/09/bunnn.jpg"/>
      </figure>
      <p>Este ciudat că nimeni nu s-a aplecat îndeajuns asupra activităţii „Frontului Naţional Român” şi a propagandei URSS din ziarul „România liberă”, condus chiar de Mihai Şora, în care se spunea explicit că alipirea Basabiei la URSS ar fi o binefacere pentru români, căci URSS ar fi fost „singurul garant real al independenţei şi libertăţii ei [al României, n.n.]! Citiţi cu atenţie acest articol semnat de Radu Macriş, mai ales ultima propoziţie: „Existenţa României, viitorul ei, depind de atitudinea sa faţă URSS în zilele ce urmează”!<br/>Asta a fost propaganda pentru care Mihai Şora a fost „utilizat” de Legaţia României de la Paris şi pentru care Mariana Şora a fost arestată şi expulzată, iar lui Mihai Şora nu i s-a mai permis să se întoarcă în Franţa, amîndoi fiind consideraţi comunişti periculoşi!<br/>Pentru această propagandă a politicii comuniste a URSS lui Mihai Şora i s-a oferit la întoarcerea în România un post călduţ în Ministerul de Externe condus de Ana Pauker!<br/>Dacă e ceva ciudat în biografia lui Mihai Şora, acest lucru nu este apropierea de Ana Pauker (care n-a fost altceva decît continuarea activitatăţii sale de la Paris), ci matamorfoza din aceşti ultimi ani, cînd a încercat să-şi mistifice biografia, ca în acel clip publicitar al E-mag, pozînd ca anticomunist! Aşa, pentru istorie, iată şi o fotografie care-l arată pe Mihai Şora la mitingul comunist din 1 Mai 1962, alături de o fotografie de la mitingul anticomunist din 2018, alături de #Rezist:</p>
      <figure>
        <img src="https://www.cotidianul.ro/wp-content/uploads/2019/12/09/sora-nou.jpg"/>
      </figure>
      <p>Dar, poate că tocmai prin această metamorfoză penibilă a comunistului devenit simbol al anticomunismului, Mihai Şora a devenit la 102 ani de viaţă hîrtia de turnesol pentru ceea ce au însemnat aceşti 30 de ani scurşi de la evenimentele din decembrie 1989, în care comuniştii au deturnat Revoluţia tinerilor pentru a salva un comunism pe care l-au transformat artificial în anticomunism!<br/>Mihai Şora nu s-a alăturat întîmplător acestei mişcări de tip #Rezist, cunoscută în toată lumea ca fiind o mişcare neo-marxistă: el este marxistul care-i sprijină pe neo-marxişti, într-o continuitate care nu are nici o legătură cu anticomunismul, ci, desigur, cu comunismul în toată hidoşenia lui!</p>
    </article>
  </body>
</html>