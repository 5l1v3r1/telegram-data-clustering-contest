<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/politiki/article/epikairi-eperwtisi-gia-tin-astunomiki-bia-katethese-o-suriza"/>
    <meta property="og:site_name" content="The TOC"/>
    <meta property="article:published_time" content="2019-12-09T14:41:40+00:00"/>
    <meta property="og:title" content="Στη Βουλή φέρνουν την «αστυνομική βία» ΣΥΡΙΖΑ και ΚΙΝΑΛ"/>
    <meta property="og:description" content="Ο υπογράφοντες επαναφέρουν τις καταγγελίες των προηγούμενων ημερών στις οποίες είχε προχωρήσει η αξιωματική αντιπολίτευση."/>
  </head>
  <body>
    <article>
      <h1>Στη Βουλή φέρνουν την «αστυνομική βία» ΣΥΡΙΖΑ και ΚΙΝΑΛ</h1>
      <h2>Ο υπογράφοντες επαναφέρουν τις καταγγελίες των προηγούμενων ημερών στις οποίες είχε προχωρήσει η αξιωματική αντιπολίτευση.</h2>
      <address>
        <time datetime="2019-12-09T14:41:40+00:00">09 Dec 2019, 14:41</time>
      </address>
      <p>Επίκαιρη επερώτηση προς τον υπουργό Προστασίας του Πολίτη με θέμα τα συνεχή φαινόμενα αστυνομικής βίας και την αύξηση της εγκληματικότητας κατέθεσαν 68 βουλευτές του ΣΥΡΙΖΑ με επικεφαλής τον Γιάννη Ραγκούση αλλά και το κίνημα Αλλαγής με επικεφαλής τον Γιώργο Καμίνη.</p>
      <p>Ο υπογράφοντες επαναφέρουν τις καταγγελίες των προηγούμενων ημερών στις οποίες είχε προχωρήσει η αξιωματική αντιπολίτευση και κατηγορούν την κυβέρνηση ότι  συνειδητά επιλέγει την αστυνομοκρατία αντί για την αστυνόμευση. </p>
      <p>Αναφέρουν συγκεκριμένα ότι η κυβέρνηση και το αρμόδιο υπουργείο επιτίθεται σε φοιτητές και πρόσφυγες, βάζει κοριούς σε οχήματα ανύποπτων πολιτών καταπατά ατομικά δικαιώματα και ελευθερίες. </p>
      <p>Ακολουθούν τα ερωτήματα που διατυπώνονται προς τον Υπουργό Προστασίας του Πολίτη:</p>
      <p>
        <b>Ερωτάται ο κ. Υπουργός:</b>
      </p>
      <p>1. Η Κυβέρνηση έχει συναίσθηση για τις συνέπειες που προκαλεί στο πεδίο της κοινωνικής ειρήνης η πρωτοφανής χρήση αστυνομικής βίας και αγριότητας που η ίδια έχει επιλέξει;</p>
      <p>2. Γιατί την ώρα που το ίδιο το Αρχηγείο της ΕΛΑΣ διαβιβάζει στον Εθνικό Μηχανισμό Διερεύνησης Περιστατικών Αυθαιρεσίας αδιαμφισβήτητο οπτικοακουστικό υλικό από τα πρόσφατα περιστατικά, με εντολή, μάλιστα, να διερευνηθεί κατά προτεραιότητα, ο κος Υπουργός σπεύδει να βγάλει απαράδεκτα θεσμικά και πολιτικά πορίσματα πως δήθεν τίποτα δεν συνέβη; Πέρα από το να προσβάλει τη νοημοσύνη όλων των Ελλήνων πολιτών,  με ποιο δικαίωμα καταργεί το συνταγματικά κατοχυρωμένο και ανεξάρτητο ρόλο του Συνηγόρου του Πολίτη;</p>
      <p>3. Ποια ουσιαστικά μέτρα θα πάρει η Κυβέρνηση για την εξάλειψη της αστυνομικής αυθαιρεσίας και την τιμωρία των λίγων παρανομούντων αστυνομικών;</p>
      <p>4. Με ποιο τρόπο προτίθεται να αντιμετωπίσει την καταγγελλόμενη αύξηση της εγκληματικότητας, την υποστελέχωση των αστυνομικών τμημάτων, τα προβλήματα των εργαζομένων αστυνομικών; </p>
      <p>
        <b>Επερώτηση και από το ΚΙΝΑΛ</b>
      </p>
      <p>Τις πρόσφατες καταγγελίες για άσκηση αδικαιολόγητης βίας από αστυνομικούς φέρνει με επίκαιρη ερώτηση του στη Βουλή, προς τον υπουργό Προστασίας του Πολίτη και ο Γιώργος Καμίνης.</p>
      <p>Ο βουλευτής του Κινήματος Αλλαγής επικαλείται σχετικά δημοσιεύματα αστυνομικής αυθαιρεσίας με κορύφωση τον εορτασμό της 17ης Νοεμβρίου, αλλά και την επέτειο από τη δολοφονία του Αλέξανδρου Γρηγορόπουλου.</p>
      <p>Ερωτά τον υπουργό αν έχει συνεδριάσει η προεδρευόμενη από τον καθηγητή κ. Αλιβιζάτο ειδική επιτροπή για τη βία από την ημέρα συγκρότησης της έως σήμερα και πόσες φορές; Επίσης πόσες ΕΔΕ και ΠΔΕ έχουν διαταχθεί μέχρι σήμερα για τα περιστατικά που έχουν δει το φως της δημοσιότητας και έχουν κοινοποιηθεί στο Συνήγορο του Πολίτη ως Εθνικό Μηχανισμό Παρακολούθησης;  </p>
    </article>
  </body>
</html>