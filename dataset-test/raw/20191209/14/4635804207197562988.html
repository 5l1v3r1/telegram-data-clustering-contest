<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/gucuyle-ailenin-zirvesinde-iste-mclaren-620r-ve-one-cikan-ozellikleri/"/>
    <meta property="og:site_name" content="LOG"/>
    <meta property="article:published_time" content="2019-12-09T14:00:57+00:00"/>
    <meta property="og:title" content="Gücüyle ailenin zirvesinde; işte McLaren 620R ve öne çıkan özellikleri"/>
    <meta property="og:description" content="Kendi içerisinde var olan modeller arasında zirveye yerleşen McLaren 620R, pistte yarışan kuzeninin sokaklara çıkma izni olan versiyonu niteliğinde."/>
  </head>
  <body>
    <article>
      <h1>Gücüyle ailenin zirvesinde; işte McLaren 620R ve öne çıkan özellikleri</h1>
      <address><time datetime="2019-12-09T14:00:57+00:00">09 Dec 2019, 14:00</time> by <a rel="author">Ozan ÖĞRETMENOĞLU</a></address>
      <slideshow>
        <figure>
          <img src="https://www.log.com.tr/wp-content/uploads/2019/12/mclaren620r.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/mclaren620r-3.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/mclaren620r-2.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/mclaren620r-1.jpg"/>
        </figure>
      </slideshow>
      <p>Kendi içerisinde var olan modeller arasında zirveye yerleşen McLaren 620R, pistte yarışan kuzeninin sokaklara çıkma izni olan versiyonu niteliğinde.</p>
      <p>Son yıllarda ürün gamında hatırı sayılır oranda çeşitliliğe giden <b>McLaren</b>, önümüzdeki yıl için de benzer felsefeyi sürdürecek gibi görünüyor. Geride bırakmaya hazırlandığımız 2019’un bu son günlerinde markanın resmi kaynaklarından gelen duyuru ile, Sports ailesine yeni bir üye dahil oluyor. Standart versiyonlara oranla sürüş dinamiklerinde hissedilir farklılıklar getirecek <b>McLaren 620R</b>, ilhamını doğrudan pistlerden alan bir otomobil olarak meraklılarıyla buluşacak. <b>570S GT4</b>‘ün ehlileştirilmiş hali olarak da nitelendirebileceğimiz modelin toplam üretici ise <b>350</b> ile sınırlandırılmış durumda. Aracın adından da anlaşılan 620 PS’lük güç değerinin de aile içerisindeki en güçlü versiyon olduğunu belirtmeden geçmeyelim.</p>
      <slideshow>
        <figure>
          <img src="https://www.log.com.tr/wp-content/uploads/2019/12/mclaren620r-3.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/mclaren620r-2.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/mclaren620r-1.jpg"/>
        </figure>
      </slideshow>
      <h3>McLaren 620R teknik özellikleri</h3>
      <p>Motor bölümünde <b>3,8 litrelik twin-turbo V8</b> yapılı bir makine barındıran otomobil, bu sayede <b>620 PS güç ve 620 Nm tork</b> değerlerini de beraberinde getiriyor. <b>0’dan 100’e hızlanmasını sadece 2,9 saniye</b> gibi inanılmaz bir derece tamamlayabilen 620R’ın <b>0’dan 200’e erişmesi içinse sadece 8,1 saniyeye</b> ihtiyacı var. Model için açıklanan maksimum sürat değeriyse <b>322 km/s</b> olarak teknik tabloda karşımıza çıkıyor. Standart olarak 7 kademeli bir şanzımanla gelen 620R’ın rakamların ötesinde bir otomobil olduğunu rahatlıkla söyleyebiliriz. <b>Karbon fiber alaşım şasi</b> üzerine geliştirilen otomobil, farklı bölgelerinde kullanılan benzer hafif alaşım malzemelerin de etkisiyle sadece <b>1.282 kilogram</b> toplam ağırlığa sahip. Tüm bu parçaları sürüş sırasında daha anlamlı hale getirmek adına gövde üzerinden kullanılan aktif aerodinamik parçalara da büyük iş düşüyor. Marka mühendisleri <b>250 km/s hızda arka kanadın 185 kilogramlık yere basma kuvveti</b> uyguladığını açıklarken, önde ve yanda bulunan flapların hız limitlerine göre farklı pozisyonlar aldığı da bu noktada dikkat çekiyor. Son olarak araçta kullanılan ayarlanabilir süspansiyonların her biri diğer modellerinkinden 6 kilogram daha hafif yapıda olduğunu da belirtmeden geçmeyelim. Yaklaşık <b>330.000 dolarlık</b> fiyatla alıcı bulacak olan 620R’ın üretimi ocak ayı itibarıyla başlıyor. İlk teslimatlar ise şubat itibarıyla yapılacak.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/on-cam-opsiyonel-804-beygirlik-mclaren-elva-tanitildi/"/>
      </related>
    </article>
  </body>
</html>