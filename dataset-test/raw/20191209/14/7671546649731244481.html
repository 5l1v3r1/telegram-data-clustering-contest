<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916455"/>
    <meta property="og:site_name" content="Dnevnik"/>
    <meta property="article:published_time" content="2019-12-09T14:30:00+00:00"/>
    <meta property="og:title" content="#video Parkeljni v Avstriji in na Južnem Tirolskem ušli izpod nadzora"/>
    <meta property="og:description" content="Parkeljni so sestavni del predbožične folklore, poznani so predvsem po tem, da spremljajo prvega dobrega moža – Miklavža in kaznujejo poredne otroke."/>
  </head>
  <body>
    <article>
      <h1>#video Parkeljni v Avstriji in na Južnem Tirolskem ušli izpod nadzora</h1>
      <address><time datetime="2019-12-09T14:30:00+00:00">09 Dec 2019, 14:30</time> by <a rel="author">us</a></address>
      <p>
        <b>Parkeljni so sestavni del predbožične folklore, poznani so predvsem po tem, da spremljajo prvega dobrega moža – Miklavža in kaznujejo poredne otroke.</b>
      </p>
      <p>Sprevodi parkeljnov so tradicionalni družbeni dogodek in obred, predvsem v Srednji Evropi. Ob koncu meseca novembra in začetku decembra se možje, <a href="https://www.dnevnik.si/1042915516/slovenija/parkelj-temacen-bog-ali-pijan-pohotnez-v-lateksu">tudi v naših krajih</a>, oblečeni v maske z dolgim jezikom sprehajajo po ulicah različnih evropskih in ameriških mest ter strašijo otroke in odrasle po mestih. Največ se jih zbere na Miklavžev večer, ki je na sporedu 5. decembra.</p>
      <p>Ta ljudska zapuščina pa v zadnjih letih postaja tudi problem. Zbiranje parkeljnov na ulicah vse pogosteje spremlja velika količina alkohola, zamaskiranci pa nato po divjanju po ulicah izgubljajo razum in si privoščijo preveč.</p>
      <p>Z zelo velikimi težavami so se letos spopadli v sosednji Avstriji, kjer so parkeljni - pravijo jim <i>krampus</i> -  zelo priljubljeni. Tamkajšnje oblasti poročajo o več telesnih poškodbah in izgredih, ki so jih letos povzročili parkeljni.</p>
      <h3>Med poškodovanimi tudi 11-letni otrok</h3>
      <p>Izgredi so se dogajali po celotni državi. Na avstrijskem Koroškem so policisti poročali o številnih nasilnih dejanjih. Med poškodovanimi je bil tudi 11-letni deček, ki so ga parkeljni porezali po stegnu. Nek moški pa je prejel močan udarec s šibo po obrazu, a njegovo oko na srečo ni poškodovano. V glavnem mestu avstrijske Koroške Celovcu so se parkeljni spravili na dva gasilca, ki so ju spravili v zasedo in ju nato hudo pretepli. Tudi v Salzburgu je policija prejela številne prijave zaradi divjanja močno pijanih parkeljnov.</p>
      <p>Izven meje normalnega so svoje ljudsko izročilo opravljali tudi parkeljni v mestu Sterzing na Južnem Tirolskem - nemško govorečem avtonomnem območju v Italiji. Kot je razvidno v posnetku, je skupina parkeljnov preganjala množico ljudi in jih tepla s šibami. Ljudje so bežali v paniki in nekateri so pri tem popadali na tla. Parkeljni pa so spravili tudi na nemočnega posameznika, ki je po padcu obležal na tleh, zlodeji pa so ga začeli brcati in ga pretepati.</p>
      <figure>
        <iframe src="https://www.youtube.com/embed/ITjztS8BRI0" width="560" height="315" data-service="Youtube" scrolling="no"/>
      </figure>
      <p>V enem izmed primerov pa jo je skupil tudi parkelj sam, ko se je nek moški, ki je parkeljnu hotel sneti masko, obesil za roge maske, ki jo je nosil parkelj in mu pri tem povzročil poškodbe vratu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915516/slovenija/parkelj-temacen-bog-ali-pijan-pohotnez-v-lateksu"/>
        <a href="https://www.dnevnik.si/1042726968/magazin/aktualno/bozic-brez-bozicnih-zgodb-a-tudi-brez-izvirnosti"/>
        <a href="https://www.dnevnik.si/1042565920/slovenija/iz-pkla-otroke-strasit-in-punce-s-sajami-mazat"/>
      </related>
    </article>
  </body>
</html>