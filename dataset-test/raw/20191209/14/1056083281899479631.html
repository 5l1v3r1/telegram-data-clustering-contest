<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813667/%D8%A7%D8%B2-%D9%BE%DB%8C%D8%B4%D9%86%D9%87%D8%A7%D8%AF-%D8%A2%D9%85%D9%88%D8%B2%D8%B4-%D8%B2%D8%A8%D8%A7%D9%86-%DA%86%DB%8C%D9%86%DB%8C-%D8%AF%D8%B1-%D9%85%D8%AF%D8%A7%D8%B1%D8%B3-%D8%AA%D8%A7-%D9%86%DA%86%D8%B1%D8%AE%DB%8C%D8%AF%D9%86-%DA%86%D8%B1%D8%AE-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:48:34+00:00"/>
    <meta property="og:title" content="از پیشنهاد آموزش «زبان چینی» در مدارس تا نچرخیدن چرخ اقتصادی «بیدود»"/>
    <meta property="og:description" content="پیشنهاد آموزش «زبان چینی» در مدارس و حمایت وزیر آموزش و پرورش از آن، نامه محرمانه به حناچی در مورد بام‌لند، توصیه وزارت بهداشت به مدیران گرمخانه‌های شهرداری در فصل آنفلوآنزا، چرخ اقتصادی بیدود نمی‌چرخید، خشونت علیه زنان چگونه ثابت می‌شود؟ از جمله اخبار امروز اداره اجتماعی ایسنا است."/>
  </head>
  <body>
    <article>
      <h6 class="kicker">در بسته اخبار اجتماعی ایسنا بخوانید</h6>
      <h1>از پیشنهاد آموزش «زبان چینی» در مدارس تا نچرخیدن چرخ اقتصادی «بیدود»</h1>
      <address><time datetime="2019-12-09T14:48:34+00:00">09 Dec 2019, 14:48</time> by <a rel="author">مهشاد کریمی</a></address>
      <p>پیشنهاد آموزش «زبان چینی» در مدارس و حمایت وزیر آموزش و پرورش از آن، نامه محرمانه به حناچی در مورد بام‌لند، توصیه وزارت بهداشت به مدیران گرمخانه‌های شهرداری در فصل آنفلوآنزا، چرخ اقتصادی بیدود نمی‌چرخید، خشونت علیه زنان چگونه ثابت می‌شود؟ از جمله اخبار امروز اداره اجتماعی ایسنا است.</p>
      <p><b>به گزارش ایسنا،</b> اداره اخبار اجتماعی امروز (۱۸ آذر) ۴۹ خبر،مصاحبه و گزارش روی خروجی خود منتشر کرده است که برخی از مهمترین آن‌ها در ادامه آمده است:</p>
      <p>نامه محرمانه به حناچی در مورد "بام‌لند"</p>
      <p>افشین حبیب‌زاده - معاون نظارت شورای شهر تهران - از ارسال نامه محرمانه به شهردار تهران در مورد وضعیت بام‌لند خبرداد.</p>
      <p>وی گفت: مدتی پیش نامه‌ای محرمانه در مورد پروژه بام‌لند و نوع قرار داد آن به شهردار تهران ارسال کردیم. کارشناسان این قرارداد را به لحاظ حقوقی همچنین سطح و سطوحی که در قرارداد آمده با آن چیزی که اجرایی شده را احصا کردند. در مورد شرایطی که امروز این پروژه دارد و آیا اینکه قرارداد نیاز به اصلاح دارد یا نه یک اظهارنظر حقوقی شده است و کارشناسان این مسائل را بررسی کردند.</p>
      <p>حناچی: چرخ اقتصادی بیدود نمی‌چرخید/ برخی قراردادهای بام‌لند دارای مشکل است</p>
      <p>پیروز حناچی - شهردار تهران - در مورد نامه شورا به شهرداری درباره بام لند گفت: این نامه محرمانه و دارای طبقه بندی است.</p>
      <p>وی افزود: در هر لحظه سرویس و خدمات جدیدی توسط استارت‌آپ‌ها ارائه می‌شود. در دوره جدید شهرداری تهران، تلاش شهرداری این است که به عنوان شتاب دهنده اصلی فضایی برای کسب و کار این حوزه ایجاد کند. این سرویس‌ها سفرهای درون شهری را کاهش می‌دهند و ارائه خدمات را راحت‌تر می‌کنند.</p>
      <p>نقشه‌های پلاسکو به شهرداری رسید/پیگیری صدور پروانه در اسرع وقت</p>
      <p>زهرا نژاد بهرام - عضو هیات رئیسه شورای شهر تهران - اعلام کرد که سرانجام نقشه‌های ساختمان جدید پلاسکو به دست شهرداری رسید و مسئله صدور پروانه در اسرع وقت پیگیری می‌شود.</p>
      <p>وی درباره آخرین وضعیت ساخت و ساز پلاسکو گفت: چهارشنبه هفته گذشته مسئولان بنیاد مستضعفان نقشه‌های ساختمان پلاسکو را در سامانه شهرسازی بارگذاری کردند.</p>
      <p>
        <a href="https://www.isna.ir/news/98091712676">توصیه وزارت بهداشت به مدیران گرمخانه‌های شهرداری در فصل آنفلوآنزا</a>
      </p>
      <p>با تغییر فصل و سرد شدن هوا، یکی از معضلات شهرداری، بهزیستی و سایر نهادهای ذی‌ربط موضوع کارتن‌خواب‌ها و افراد بی‌خانمان است و در همین راستا طی چند سال گذشته در جهت جمع‌آوری این افراد و انتقال آنها به مکان‌های سرپوشیده و گرم تلاش شده است. در چنین شرایطی و حضور افرادی که در رعایت بهداشت فردی مشکلاتی دارند، می‌تواند بستری برای شیوع بیماری‌های واگیر نظیر آنفلوآنزا باشد اما جدای از بیماریابی در این مراکز، موضوع مهم دیگر رعایت بهداشت محیطی برای جلوگیری از بروز بیماری‌هاست.</p>
      <p>سهم هلال احمر در واردات داروهای "خاص" / تخصیص ناقص بودجه ۹۸</p>
      <p>دکتر محمودرضا پیروی - دبیرکل جمعیت هلال احمر- با اشاره به نقش این سازمان در واردات دارو گفت: هلال احمر عمدتا داروهای خاص مورد نیاز بیماران خاص را از خارج از کشور وارد می‌کند.</p>
      <p>وی درباره وضعیت تامین دارو از سوی هلال احمر با وجود تحریم‌های آمریکا علیه کشورمان ‌اظهارکرد: هم وزارت بهداشت و هم هلال احمر جمهوری اسلامی هر دو در تامین داروهای مورد نیاز کشور سهیم هستند.</p>
      <p>برنامه "شیرمدرسه" همچنان در انتظار اعتبار ۲۰۰ میلیارد تومانی</p>
      <p>دکتر زهرا عبداللهی - مدیرکل دفتر بهبود تغذیه جامعه وزارت بهداشت - درباره آخرین وضعیت توزیع شیر در مدارس، گفت: تلاش می‌کنیم که تا پایان سال تحصیلی ۶۰ نوبت در مدارس مناطق محروم شیر توزیع کنیم که البته نیازمند تامین اعتبار است.</p>
      <p>وی درمورد آخرین وضعیت توزیع شیر در مدارس اظهارکرد: در این زمینه به طور مداوم جلساتی را با کمیته شیرمدرسه، سازمان برنامه و بودجه و وزارت آموزش و پرورش داریم. با این طرح موافقت شده و قول داده‌اند که برای مدارس مناطق محروم کشور اعتبارات دیده و برنامه شیرمدرسه انجام شود.</p>
      <p>خشونت علیه زنان چگونه ثابت می‌شود؟</p>
      <p>زهرا جعفری - کارشناس ارشد دفتر بررسی‌های امور حقوقی معاونت رییس‌جمهور  در امور زنان و خانواده - ضمن تشریح موارد قانونی لایحه تامین امنیت زنان علیه خشونت، نحوه اثبات جرائم پیش‌بینی شده در این لایحه را تشریح کرد.</p>
      <p>ارائه خدمات اولیه بهداشتی رایگان به پناهندگان</p>
      <p>ساسانی - رئیس امور بین‌الملل اداره اتباع - از ثبت نام۴٨٠ هزار دانش آموز پناهنده در کشور همزمان با سال تحصیلی جدید خبر داد.</p>
      <p>وی با اشاره به اینکه در مقاطعی در کشور بیش از ۴.۵ میلیون پناهنده در کشور حضور داشته‌اند به خدمات ارائه شده به این افراد اشاره کرد و گفت: با توجه به اینکه این افراد معمولا مسیری طولانی طی کرده‌اند لازم بود تا ابتدا امکانات اولیه در اختیار آن‌ها قرار بگیرد و به همین دلیل بخش عظیمی از این پناهندگان در «مهمان شهرها» ساکن شده و امکانات اولیه زیستی و بهداشتی دریافت کرده‌اند.</p>
      <p>پیشنهاد آموزش «زبان چینی» در مدارس و حمایت وزیر از آن</p>
      <p>حجت الاسلام علی ذوعلم - معاون وزیر آموزش و پرورش و رئیس ستاد بزرگداشت هفته پژوهش در وزارت آموزش و پرورش - گفت که پیشنهاد داده‌ایم که زبان چینی و زبان عربی در کنار زبان‌های دیگر نه به شکلی که هم اکنون در مدارس آموزش داده می‌شود، به فهرست آموزش‌های ما افزوده شود.</p>
      <p>۴۴درصد دانش آموزان سیستان و بلوچستانی تا پایان راهنمایی درس می‌خوانند!</p>
      <p>محمدرضا واعظ مهدوی - مشاور وزیر تعاون، کار و رفاه اجتماعی - با بیان اینکه در حال حاضر نرخ پوشش تحصیلی مقطع متوسطه دوم در استان سیستان و بلوچستان حدود ۵۶ درصد است بنابراین ۴۴ درصد دانش‌آموزان این استان تنها تا پایان متوسطه اول درس می‌خوانند، گفت: از عوامل اصلی این موضوع می‌توان به عدم دسترسی به مدارس و نبود معلم اشاره کرد.</p>
      <p>وی با اشاره به اینکه در حال حاضر میانگین پوشش تحصیلی ابتدایی در کل کشور ۹۸.۶ درصد است، اظهار کرد: این میزان در استان‌های مختلف متفاوت است و در سیستان بلوچستان ۴ درصد پایین تر از میانگین کشوری است.</p>
      <p>تعیین ساعات مشخص برای اجاره سالن‌های ورزشی</p>
      <p>مهرزاد حمیدی - معاون تربیت بدنی و سلامت وزارت آموزش و پرورش - از ابلاغ نظام‌نامه جامع مدیریت سالن‌های ورزشی خبر داد و گفت: طبق دستورالعمل‌هایی که داریم سالن‌های ورزشی باید تا ساعت ۱۷ در اختیار دانش آموزان باشند. از ساعت ۱۸ به بعد با کاهش مراجعه دانش آموزی و در ساعات خالی امکان اجاره سالن‌های ورزشی وجود دارد.</p>
      <p>سهم سازمان جنگل‌ها و محیط زیست از بودجه ۹۹ چه قدر است؟</p>
      <p>بر اساس لایحه بودجه سال ۹۹ بودجه سازمان حفاظت محیط زیست بیش از ۶۳۸ میلیارد تومان و بودجه سازمان جنگل‌ها بیش از ۲۸۳ میلیارد تومان در نظر گرفته شده است.</p>
      <p>
        <a href="https://www.isna.ir/news/98091813118">تهران چند معتاد متجاهر دارد؟</a>
      </p>
      <p>سرهنگ محمد بخشنده - رئیس پلیس مبارزه با مواد مخدر تهران بزرگ - شمار معتادان زن متجاهر در پایتخت را بین ۱۵۰۰ تا ۲۰۰۰ نفر اعلام کرد و از مسئولان مربوطه خواست که نسبت به ارتقای ظرفیت‌ها برای نگهداری و بازپروری این افراد اقدام کنند.</p>
      <p>وی در حاشیه اجرای طرح برخورد با موادفروشان و جمع‌آوری معتادان متجاهر گفت: در شهر تهران حدود ۲۰ هزار معتاد متجاهر داریم. در حال حاضر برای نگهداری از آنان حدود ۱۲ هزار ظرفیت ایجاد شده است که هم اکنون ۱۱ هزار نفر در مراکز بازپروری بوده و حدود ۱۰۰۰ نفر دیگر نیز طی روزهای آتی به این مرکز اضافه خواهند شد. به همین دلیل نیز طبیعی است که با توجه به اینکه ظرفیت کمتر از تعداد معتادان است برخی از معتادان متجاهر را همچنان در سطح معابر می‌بینیم البته تعداد این افراد بسیار کم شده است و دیگر مثل سابق نیست.</p>
      <p>نیروی انتظامی در حوادث اخیر غافلگیر نشد</p>
      <p>سردار حسین اشتری - فرمانده نیروی انتظامی - گفت: در حوادث اخیر آشوبگران به دنبال تخریب بودند اما نیروی انتظامی غافلگیر نشد و با آمادگی صد درصدی در تمامی صحنه‌ها حضور یافت و غائله را ختم کرد.</p>
      <p>به گزارش، پربازدیدترین اخبار اجتماعی طی ۲۴ ساعت گذشته به شرح زیر است:</p>
      <p>چه افرادی مستعد ابتلا به تیروئید چشمی هستند؟</p>
      <p>
        <a href="https://www.isna.ir/news/98091813172">پیشنهاد آموزش «زبان چینی» در مدارس و حمایت وزیر از آن</a>
      </p>
      <p>نامه محرمانه به حناچی در مورد "بام‌لند"</p>
      <p>توصیه وزارت بهداشت به مدیران گرمخانه‌های شهرداری در فصل آنفلوآنزا</p>
      <p>خشونت علیه زنان چگونه ثابت می‌شود؟</p>
      <p>انتهای پیام</p>
    </article>
  </body>
</html>