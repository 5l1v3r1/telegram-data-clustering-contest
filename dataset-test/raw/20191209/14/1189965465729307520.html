<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/262253/kratiki-opera-viennis-gia-proti-fora-sta-150-xronia-tis-istorias-tis-anevase-opera-poy-synethese-gynaika"/>
    <meta property="og:site_name" content="LiFO"/>
    <meta property="article:published_time" content="2019-12-09T14:59:00+00:00"/>
    <meta property="og:title" content="Κρατική Όπερα Βιέννης: Για πρώτη φορά στα 150 χρόνια της ιστορίας της ανέβασε όπερα που συνέθεσε γυναίκα"/>
    <meta property="og:description" content="Για πρώτη φορά στα 150 χρόνια της ιστορίας της, η Κρατική Όπερα της Βιέννης φιλοξένησε έργο που συνέθεσε μία γυναίκα."/>
  </head>
  <body>
    <article>
      <h1>Κρατική Όπερα Βιέννης: Για πρώτη φορά στα 150 χρόνια της ιστορίας της ανέβασε όπερα που συνέθεσε γυναίκα</h1>
      <h2>Για πρώτη φορά στα 150 χρόνια της ιστορίας της, η Κρατική Όπερα της Βιέννης φιλοξένησε έργο που συνέθεσε μία γυναίκα.</h2>
      <address><time datetime="2019-12-09T14:59:00+00:00">09 Dec 2019, 14:59</time> by <a rel="author">NEWSROOM</a></address>
      <p>
        <b>Για πρώτη φορά στην ιστορία της, η <a href="https://www.lifo.gr/tags/%CE%9A%CF%81%CE%B1%CF%84%CE%B9%CE%BA%CE%AE+%CE%8C%CF%80%CE%B5%CF%81%CE%B1+%CE%92%CE%B9%CE%AD%CE%BD%CE%BD%CE%B7%CF%82">Κρατική Όπερα της Βιέννης </a>φιλοξένησε όπερα που <a href="https://www.lifo.gr/tags/%CE%93%CF%85%CE%BD%CE%B1%CE%AF%CE%BA%CE%B1+%CF%83%CF%85%CE%BD%CE%B8%CE%AD%CF%84%CF%81%CE%B9%CE%B1">συνέθεσε γυναίκα</a>.</b>
      </p>
      <p>Η πρεμιέρα της όπερας «Ορλάντο» της Όλγα Νόιβιρτ (Olga Neuwirth) έγινε με κάθε επισημότητα την Κυριακή και ενθουσίασε το κοινό – παρά τις, περιορισμένης έκτασης, αποδοκιμασίες, σύμφωνα με το γερμανικό πρακτορείο DPA.</p>
      <p>Η ερμηνεία της Αμερικανίδας μετζοσοπράνο Κέιτ Λίντσι προκάλεσε τις επευφημίες του κοινού, το οποίο επεφύλασσε θερμότατο και παρατεταμένο χειροκρότημα για την ξακουστή Φιλαρμονική Ορχήστρα της Βιέννης, υπό τη διευθυντική μπαγκέτα του μαέστρου Ματίας Πίντσερ.</p>
      <p>Πρόκειται για την πρώτη φορά στα 150 χρόνια ζωής της Κρατικής Όπερας της Βιέννης που παρουσιάζεται όπερα που συνέθεσε γυναίκα. Η Όλγα Νόιβιρτ έχει τη φήμη του «τρομερού παιδιού» της αυστριακής μουσικής σκηνής, λόγω της αντισυμβατικής προσέγγισης των θεμάτων της. Και το συγκεκριμένο μουσικό θεατρικό έργο περιελάμβανε πλήθος καινοτομιών – αμφιλεγόμενων για πολλούς. Η ενορχήστρωση, για παράδειγμα, απαιτούσε το κούρδισμα κάποιων βιολιών χαμηλότερα από τα υπόλοιπα κατά λιγότερο από ημιτόνιο, ενώ η ορχήστρα συνοδευόταν από ηλεκτρικές κιθάρες, χορωδίες και το εκκλησιαστικό όργανο της Όπερας.</p>
      <figure>
        <img src="https://www.lifo.gr/uploads/image/1576800/Orlando_Vienna_2.jpg"/>
        <figcaption>Η ερμηνεία της Αμερικανίδας μετζοσοπράνο Κέιτ Λίντσι προκάλεσε τις επευφημίες του κοινού</figcaption>
      </figure>
      <p>Η διασκευή του ομώνυμου μυθιστορήματος της Βιρτζίνια Γουλφ πραγματεύεται την ιστορία του ανδρόγυνου Ορλάντο από τα τέλη του 16ου αιώνα έως τις αρχές του 20ού.</p>
      <p>Το λιμπρέτο από τη, γαλλοαμερικανικής καταγωγής, θεατρική συγγραφέα Catherine Filloux επαναφέρει την ιστορία ενός νεαρού αριστοκράτη που ζει παντοτινά και στο πέρασμα των αιώνων μετατρέπεται σε γυναίκα. Η μουσική εκδοχή της διασκευής του ομώνυμου μυθιστορήματος της Βιρτζίνια Γουλφ δεν τελειώνει τη δεκαετία του 1920 όπως στην αυθεντική έκδοσή της, αλλά συνεχίζεται έως το παρόν, ασχολούμενη με θέματα ταυτότητας φύλων. Όχι τυχαία, μάλιστα, το ρόλο του Ορλάντο στην παιδική ηλικία ερμηνεύει ένας transgender καλλιτέχνης, ο Justin Vivian Bond.</p>
      <p>«Το έργο απαιτεί τυφλή εμπιστοσύνη. Όλοι πρέπει να μετακινηθούν από τη ζώνη ασφαλείας τους», τόνισε η Neuwirth στους δημοσιογράφους, σημειώνοντας πως ο ανδρογυνισμός και η απόρριψη των στερεοτύπων των φύλων την ενέπνευσαν από την πρώτη στιγμή που διάβασε το μυθιστόρημα της Γουλφ, στην εφηβεία της: «Δεν πρόκειται μόνο για ταξίδι στους αιώνες, αλλά για ένα ταξίδι διαρκούς αμφισβήτησης των επιβεβλημένων κανόνων από την κοινωνία, αλλά και της ίδιας κοινωνίας που τους έφτιαξε», αναφέρει η ίδια και προσθέτει: «Σε κάθε άνθρωπο επιτρέπεται να επιλέγει αυτό που νιώθει μέσα του».</p>
      <p>Με πληροφορίες από BBC, DW, DPA</p>
    </article>
  </body>
</html>