<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/rosja-wykluczona-przez-wada-z-wielkich-imprez-szef-rusada-rosja-bez-szans-na-wygranie-apelacji,991819.html"/>
    <meta property="og:site_name" content="TVN24"/>
    <meta property="article:published_time" content="2019-12-09T14:01:00+00:00"/>
    <meta property="og:title" content="Rosja się odwoła? &quot;Nie ma szans na zwycięstwo&quot;"/>
    <meta property="og:description" content="Szef Rosyjskiej Agencji Antydopingowej (RUSADA) marnie ocenił szansę Rosji na wygranie apelacji przed Trybunałem Arbitrażowym ds. Sportu w Lozannie. W poniedziałek Światowa Agencja Antydopingowa (W..."/>
  </head>
  <body>
    <article>
      <h1>Rosja się odwoła? "Nie ma szans na zwycięstwo"</h1>
      <address>
        <time datetime="2019-12-09T14:01:00+00:00">09 Dec 2019, 14:01</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/d730bef8-6d42-4512-90fd-312a35f2a9e4.jpg?type=1&amp;srcmode=0&amp;srcx=0/1&amp;srcy=31/50&amp;srcw=99/100&amp;srch=83/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/bb385e48-5f30-4977-a9d8-1372f58da6e6-480p.mp4"/>
          <figcaption>WADA: Rosja wykluczona z letnich igrzysk olimpijskich w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/b04b7d26-939c-4864-aa0e-419caa1c9509-480p.mp4"/>
          <figcaption>Andrzej Zaucha: Rosjanie spodziewali się decyzji WADA</figcaption>
        </figure>
        <figcaption>Rosja zawieszona przez WADA Foto: PAP/EPA | Video: tvn24</figcaption>
      </slideshow>
      <h3>Szef Rosyjskiej Agencji Antydopingowej (RUSADA) marnie ocenił szansę Rosji na wygranie apelacji przed Trybunałem Arbitrażowym ds. Sportu w Lozannie. W poniedziałek Światowa Agencja Antydopingowa (WADA) wykluczyła Rosję ze wszystkich wielkich imprez sportowych do 2023 roku.</h3>
      <related>
        <a href="https://eurosport.tvn24.pl/inne,132/bez-reprezentacji-rosji-na-igrzyskach-i-na-mundialu,991785.html"/>
      </related>
      <p>- Nie ma żadnych szans na zwycięstwo przed trybunałem - przyzna Ganus w rozmowie z francuską agencją prasową AFP.<br/><br/>W poniedziałek Światowa Agencja Antydopingowa (WADA) wykluczyła Rosję ze wszystkich wielkich imprez sportowych do 2023 roku, w tym z igrzysk w Tokio i w Pekinie. W ciągu 21 dni Rosjanie mogą odwołać się od tej decyzji do Trybunału Arbitrażowego ds. Sportu (CAS). Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.<br/><br/>Sankcje wobec Rosji rekomendował dwa tygodnie temu panel WADA. Ostateczną decyzję podjął w poniedziałek obradujący w Lozannie Komitet Wykonawczy WADA.<br/><br/>- Cała lista rekomendacji została poparta jednogłośnie przez dwunastu członków Komitetu Wykonawczego - oświadczył rzecznik WADA James Fitzgerald.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/b414cede-3a68-403f-8352-2cec21d0cc2c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Jurij Ganus<cite>Źródło: Getty Images</cite></figcaption>
      </figure>
      <h3>Mogą pod neutralną flagą</h3>
      <p>Oznacza to, że rosyjscy sportowcy nie będą mogli startować w Tokio i w Pekinie w swoich barwach, ale możliwy jest ich występ pod neutralną flagą, podobnie jak w ubiegłym roku na zimowej olimpiadzie w Pjongczangu, i podobnie jak w 2016 roku w Rio de Janeiro, gdzie to zastrzeżenie dotyczyło części zawodników.<br/><br/>Sankcje mają obowiązywać do 2023 roku i obejmują również inne wielkie imprezy międzynarodowe, w tym mistrzostwa świata. W ciągu czterech najbliższych lat Rosja nie będzie mogła również organizować najważniejszych imprez.<br/><br/>- Rosyjscy sportowcy, jeśli chcą wziąć udział w igrzyskach olimpijskich lub paraolimpijskich lub w innych ważnych wydarzeniach sportowych wymienionych w rekomendacjach, będą musieli wykazać, że nie byli zamieszani w programy dopingowe opisane w raportach McLarena (prokuratora WADA Richarda McLarena, zajmującego się dopingiem w Rosji - red.) lub że ich próbki nie zostały sfałszowane - sprecyzował Fitzgerald.</p>
      <h3>Bez wpływu na Euro 2020</h3>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów przyszłorocznych piłkarskich mistrzostw Europy. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał piłkarskiej Ligi Mistrzów w 2021 roku.<br/><br/>Kryzys w rosyjskim sporcie trwa już prawie pięć lat, a jego ostatnia odsłona dotyczy podejrzenia o manipulacje danymi, jakie WADA otrzymała z moskiewskiego laboratorium antydopingowego. Pracujący na zlecenie WADA eksperci informatyczni stwierdzili, że z tych danych usunięto setki podejrzanych wyników.<br/><br/>1 stycznia stanowisko przewodniczącego WADA obejmie Witold Bańka.</p>
      <p>Autor: twis / Źródło: PAP</p>
    </article>
  </body>
</html>