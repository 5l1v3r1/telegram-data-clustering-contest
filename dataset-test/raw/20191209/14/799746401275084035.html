<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104025/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T14:27:23+00:00"/>
    <meta property="og:title" content="Лідери країн &quot;нормандської четвірки&quot; зібралися в Єлисейському палаці"/>
    <meta property="og:description" content="Першою приїхала німецький канцлер Ангела Меркель, вона приїхала точно в запланований час о 14:55 за місцевим часом (15:55 за Києвом)."/>
  </head>
  <body>
    <article>
      <h1>Лідери країн "нормандської четвірки" зібралися в Єлисейському палаці</h1>
      <address>
        <time datetime="2019-12-09T14:27:23+00:00">09 Dec 2019, 14:27</time>
      </address>
      <p>Лідери країн "нормандської четвірки" прибули до Єлисейського палацу в Парижі для проведення саміту щодо ситуації на Донбасі.</p>
      <p>Про це повідомляє "Європейська правда".</p>
      <p>Першою приїхала німецький канцлер Ангела Меркель, вона приїхала точно в запланований час о 14:55 за місцевим часом (15:55 за Києвом).</p>
      <figure>
        <img src="https://img.eurointegration.com.ua/images/doc/d/9/d9b1807-12.jpg"/>
      </figure>
      <p>Другим через 10 хвилин прибув український президент Володимир Зеленський. На переговорах його супроводжують представники офісу президента Кирило Тимошенко, Сергій Шефір та Андрій Єрмак.</p>
      <p>Радниками Зеленського під час зустрічі також будуть, зокрема, голова Служби безпеки України Іван Баканов, міністр внутрішніх справ Арсен Аваков, начальник Генерального штабу Збройних сил України Руслан Хомчак.</p>
      <p>Меркель і Зеленського зустрічав президент Франції Еммануель Макрон. Український президент проведе перед самітом двосторонні переговори з лідерами Франції та Німеччини.</p>
      <p>Російський президент Владімір Путін приїхав останнім із запізненням на 10 хвилин, хоча тільки нещодавно прилетів у Париж.</p>
    </article>
  </body>
</html>