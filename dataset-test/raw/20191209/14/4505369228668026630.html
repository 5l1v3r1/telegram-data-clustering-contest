<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/klaus-iohannis-sustine-alegerea-primarilor-in-doua-tururi-de-scrutin_500913.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T14:09:57+00:00"/>
    <meta property="og:title" content="Iohannis susţine alegerea primarilor în 2 tururi de scrutin: Guvernul să-şi asume răspunderea dacă nu se modifică legea în Parlament"/>
    <meta property="og:description" content="Preşedintele Klaus Iohannis a declarat, luni, că &amp;icirc;n opinia sa primarii trebuie să fie aleşi &amp;icirc;n două tururi de scrutin şi a subliniat că este necesar un parteneriat real &amp;icirc;ntre administraţia publică centrală şi cea locală."/>
  </head>
  <body>
    <article>
      <h1>Iohannis susţine alegerea primarilor în 2 tururi de scrutin: Guvernul să-şi asume răspunderea dacă nu se modifică legea în Parlament</h1>
      <address>
        <time datetime="2019-12-09T14:09:57+00:00">09 Dec 2019, 14:09</time>
      </address>
      <p>Preşedintele Klaus Iohannis a declarat, luni, că în opinia sa primarii trebuie să fie aleşi în două tururi de scrutin şi a subliniat că este necesar un parteneriat real între administraţia publică centrală şi cea locală. De asemenea, şeful statului a sublinitat că dacă legea nu va fi modificată în Parlament, Guvernul ar trebui să ia în calcul asumarea răspunderii pe acest proiect. </p>
      <p>"Mesajele pe care le am pentru primarii de municipii sunt mesaje generale, pe care le voi da şi celorlalţi primari. De exemplu, că îmi doresc ca primarii să fie aleşi în două tururi sau că îmi doresc foarte mult să existe un parteneriat între administraţia centrală, prin Guvern, şi administraţia locală, astfel încât toţi românii să primească o şansă să trăiască într-o localitate bine pusă la punct. (...) Capitala nu este un oraş bine pus la punct", a declarat preşedintele Klaus Iohannis, înaintea şedinţei Adunării Generale a Asociaţiei Municipiilor din România. </p>
      <p>"M-ati intrebat de multe ori şi reafirm. Părerea mea este că trebuie să revenim la alegerea primarilor în două tururi. Ştiu că sunt diferite iniţiative legislative în Parlament. Dacă ele nu se realizează în acest sens, cred că ar fi o abordare  rezonabilă să mearga cu angajarea raspunderii în Parlament", a declarat preşedintele Klaus Iohannis, întrebat fiind dacă ar trebui să se revină la alegerea primarilor în două tururi de scrutin. </p>
      <p>Vicepremierul Raluca Turcan a anunţat, luni, că Guvernul va "lua în calcul şi alte măsuri", în cazul în care proiectul de lege pentru alegerea primarilor în două tururi, aflat în Parlament, nu avansează.</p>
      <p>"Începem pregătirea intensă alegerilor locale, ne-am stabilit un calendar de pregătire a celor mai buni candidaţi de primar şi preşedinţi de Consiliul Judeţean, astfel încât, dacă alegerile locale se vor desfăşura cel mai rapid în 24 mai - pe un calendar care prevede datele posibile pentru aceste alegeri - noi să fim pregătiţi şi să dăm un exemplu românilor din nou că Partidul Naţional Liberal pune performanţa, integritatea şi implicarea în primele locuri ca şi cerinţe de bază pentru reprezentarea în funcţiile publice", a anunţat, luni, Raluca Turcan.</p>
      <p>Întrebată despre alegerea primarilor în două tururi, dacă Guvernul îşi va asuma răspunderea pe acest proiect, Turcan a spus: "În privinţa alegerilor în două tururi, PNL rămâne consecvent, avem acest proiect de lege depus în două variante în Parlament şi vom susţine acest proiect de lege în Parlament. Evident, dacă Parlamentul, cu majoritatea nou creată, nu reuşeşte să avanseze în privinţa acestui proiect de lege vom lua în calcul şi alte măsuri".</p>
      <p>În acest context, preşedintele interimar al PSD, Marcel Ciolacu, a declarat, luni, că PSD va depune moţiune de cenzură împotriva Guvernului Orban, împreună cu alţi parteneri din Parlament, dacă Guvernul îşi va asuma răspunderea pe un pachet de legi electorale care să prevadă alegerea primarilor în două tururi de scrutin.</p>
      <p><b>USR şi PLUS susţin revenirea la alegerea primarilor în două tururi. Reprezentanţii alianţei Ionuţ Moşteanu şi Vlad Voiculescu</b> i-au cerut premeirului Orban să facă tot ce este posibil pentru revenirea la alegerea primarilor în două tururi. </p>
    </article>
  </body>
</html>