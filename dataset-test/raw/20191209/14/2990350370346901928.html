<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/u-lutsku-zaboroniat-zvodyty-novi-bahatopoverkhivky/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T14:21:00+00:00"/>
    <meta property="og:title" content="У Луцьку хочуть заборонити зводити нові багатоповерхівки"/>
    <meta property="og:description" content="Орієнтовно до кінця весни наступного року в Луцьку буде заборонено нове будівництво. Мораторій на будівництво діятиме до того часу, поки не буде розроблено і затверджено новий генеральний план міста."/>
  </head>
  <body>
    <article>
      <h1>У Луцьку хочуть заборонити зводити нові багатоповерхівки</h1>
      <address>
        <time datetime="2019-12-09T14:21:00+00:00">09 Dec 2019, 14:21</time>
      </address>
      <p>Орієнтовно до кінця весни наступного року в Луцьку буде заборонено нове будівництво. Мораторій на будівництво діятиме до того часу, поки не буде розроблено і затверджено новий генеральний план міста.<br/><br/>Про це йшлося 9 грудня під час брифінгу управління містобудування та архітектури Луцької міської ради щодо впровадження тимчасового мораторію на будівництво нових будівель і споруд на території міста Луцька.<br/><br/>Керівник управління містобудування та архітектури <b>Веніамін Туз</b> розповів, що мораторій не стосуватиметься реконструкції наявних будівель. Йдеться лише про нове багатоповерхове будівництво.<br/><br/>Проєкт рішення про впровадження тимчасового мораторію на будівництво нових будівель і споруд на території міста Луцька, як зазначив Веніамін Туз, винесуть на розгляд наступної сесії Луцької міської ради, яка відбудеться, як заплановано, у цей четвер.<br/><br/>«Ми пропонуємо таке рішення через те, що місто фактично вичерпало межу свого розвитку, адже будівництво йде за рахунок територій, які не призначені для нового будівництва», – сказав Веніамін Туз.</p>
      <figure>
        <a href="https://www.volynnews.com/files/news/2019/12-09/282151/12w.png">
          <img src="https://www.volynnews.com/files/news/2019/12-09/282151/12w.png"/>
        </a>
      </figure>
      <p>Він додав, що за останні 5 років будівництво в Луцьку заходить у ті межі, які не заплановані в генеральному плані.<br/><br/>«Це (мораторій) тимчасова міра, поки не буде розроблено генеральний план, аби поглянути на розвиток міста з перспективи на кілька років уперед», – зазначив Веніамін Туз і додав, що мораторій не стосуватиметься будівництва, яке вже розпочалося чи на яке отримано всі необхідні дозволи.<br/><br/>«Багатоповерхівки виникають там, де раніше були заводи, де немає відповідної інфраструктури... Ми повинні розуміти, як ми будемо розвиватися, тому будемо працювати над розробкою генерального плану», – зауважив директор управління містобудування та архітектури.<br/><br/>Він додав, що це питання було на часі останній рік і проєкт рішення готували давно.<br/><br/>Мораторій триватиме до кінця затвердження генерального плану міста – орієнтовно йдеться про кінець весни наступного року.<br/><br/>Заступниця керівника управління містобудування та архітектури <b>Софія Гула</b> відзначила, що підготований проєкт рішення – попередній, його ще доопрацюють і тоді розмістять на сайті Луцької міської ради, тож всі зацікавлені зможуть із ним ознайомитися.</p>
      <figure>
        <a href="https://www.volynnews.com/files/news/2019/12-09/282151/1.jpg">
          <img src="https://www.volynnews.com/files/news/2019/12-09/282151/1.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282151/2.jpg">
          <img src="https://www.volynnews.com/files/news/2019/12-09/282151/2.jpg"/>
        </a>
      </figure>
      <p>Нагадаємо, нардеп від Луцька <a href="https://www.volynnews.com/dossiers/177/"><b>Ігор Палиця</b></a> зазначав, що в міській раді недостатньо приділяють уваги вирішенню інфраструктурних питань, комплексного розвитку міста, адже ще раніше владу просили залучити спеціалістів, проєктні інститути, які б напрацювали пропозиції, як вирішити в місті ситуації з парковками, транспортними потоками, стоянками. Також, додав Ігор Палиця, у Луцьку так і не запровадили мораторій на нове житлове будівництво.<br/><br/>«Я наполягав на тому, щоб <b><a href="https://www.volynnews.com/ua/news/all/u-lutsku-zaboroniat-zvodyty-novi-bahatopoverkhivky/../../../../news/society/meni-ne-podobayetsia-iak-vony-pratsiuiut-ihor-palytsia-pro-kerivnytstv/">ввести мораторій на все нове житлове будівництво</a></b>, поки не буде зроблений аналіз того, де будуть стоянки, нові дороги, комунікації, яким буде зонування та ін. Це не зробили. Я не знаю чому, але під час наступної зустрічі з керівництвом міста я казатиму, що мені не подобається, як вони працюють», – наголосив він. Реклама ﻿</p>
    </article>
  </body>
</html>