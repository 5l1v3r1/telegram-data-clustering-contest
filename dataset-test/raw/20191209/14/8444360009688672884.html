<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/sana-marin-poia-einai-i-nea-prothypourgos-tis-finlandias/2932725/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T14:03:54+00:00"/>
    <meta property="og:title" content="Σάνα Μάριν: Ποια είναι η νέα πρωθυπουργός της Φινλανδίας"/>
    <meta property="og:description" content="Γεννήθηκε στις 16 Νοεμβρίου του 1985 και μόλις στα 34 χρόνια της έγινε πρωθυπουργός της χώρας της. Η Σάνα Μάριν εκτός από πρωθυπουργός της Φινλανδίας είναι και η νεότερη ηγέτης στον κόσμο."/>
  </head>
  <body>
    <article>
      <h1>Σάνα Μάριν: Ποια είναι η νέα πρωθυπουργός της Φινλανδίας</h1>
      <h2>Γεννήθηκε στις 16 Νοεμβρίου του 1985 και μόλις στα 34 χρόνια της έγινε πρωθυπουργός της χώρας της. Η Σάνα Μάριν εκτός από πρωθυπουργός της Φινλανδίας είναι και η νεότερη ηγέτης στον κόσμο.</h2>
      <address><time datetime="2019-12-09T14:03:54+00:00">09 Dec 2019, 14:03</time> by <a rel="author">Newsit Newsroom</a></address>
      <p>Μέχρι πριν από λίγες μέρες, η Σάνα Μάριν ήταν υπουργός Μεταφορών στη Φινλανδία. Εδώ και μερικές ώρες είναι η νέα πρωθυπουργός της χώρας και πρόκειται να ορκιστεί αύριο (10.12.2019) διαδεχόμενη τον Άντι Ρίνε, που παραιτήθηκε μετά τους ατυχείς χειρισμούς του στην υπόθεση της απεργίας στα ταχυδρομεία.</p>
      <p>Η Σάνα Μάριν κέρδισε την εσωκομματική «μάχη» στους Σοσιαλδημοκράτες και επικράτησε με ψήφους 32-29 του Άντι Λίντμαν. Οι Σοσιαλδημοκράτες αναδείχθηκαν το πρώτο κόμμα στις εκλογές του περασμένου Απριλίου και άρα είχαν το δικαίωμα να ορίσουν τον πρωθυπουργό που θα ηγηθεί της πεντακομματικής κυβέρνησης συνεργασίας.</p>
      <figure>
        <img src="https://www.newsit.gr/wp-content/uploads/2019/12/finland_sannamarin3-1200x800.jpg"/>
      </figure>
      <p>Μιας κεντροαριστερής πεντακομματικής κυβέρνησης συνασπισμού με γυναίκες επικεφαλής στα τέσσερα από τα πέντε κόμματα. Η Σάνα Μάριν θα γίνει η τρίτη γυναίκα και η νεότερη πρωθυπουργός στην ιστορία της Φινλανδίας.</p>
      <h3>Ποια είναι η Σάνα Μάριν</h3>
      <p>Η νέα πρωθυπουργός της Φινλανδίας γεννήθηκε στις 16 Νοεμβρίου 1985 στο Ελσίνκι. Έζησε στο Έσποο και την Πιρκάλα, πριν μετακομίσει το Τάμπερε για να σπουδάσει. Η Σάρα Μάριν είναι παιδί οικογένειας με γονείς του ίδιου φύλλου, αφού τη μεγάλωσαν δυο γυναίκες. Είναι και η ίδια μητέρα, καθώς έχει αποκτήσει παιδί με τον επί χρόνια σύντροφό της Μάρκους Ραϊκόνεν.</p>
      <blockquote>
        <i>“Ποτέ δεν σκέφτηκα την ηλικία ή το φύλο μου, σκέφτομαι τους λόγους που εισήλθα στην πολιτική και τα πράγματα εκείνα για τα οποία κερδίσαμε την εμπιστοσύνη του εκλογικού σώματος” – Σάνα Μάριν</i>
      </blockquote>
      <p>Είναι το πρώτο μέλος της οικογένειας της που φοίτησε στο πανεπιστήμιο. Αποφοίτησε από το πανεπιστήμιο του Τάμπερε με μεταπτυχιακό στη Δημόσια Διοίκηση.</p>
      <p>Μιλάει αγγλικά και σουηδικά και είναι βουλευτής από το 2015 και υπουργός Μεταφορών από τις 6 Ιουνίου 2019.</p>
      <p>Το 2012 εξελέγη στο δημοτικό συμβούλιο του Τάμπερε και το 2017 επανεξελέγη, ενώ το 2014 εξελέγη δεύτερη αναπληρώτρια ηγέτης του κόμματός της.</p>
      <figure>
        <img src="https://www.newsit.gr/wp-content/uploads/2019/12/finland_sannamarin-1200x799.jpg"/>
      </figure>
      <h3>Η νεότερη ηγέτης</h3>
      <p>Μόλις αναλάβει τα καθήκοντά της, η Σάνα Μάριν θα γίνει η νεότερη εν ενεργεία πρωθυπουργός στον κόσμο και θα μπει στη… λίστα μαζί με την 39χρονη πρωθυπουργό της Νέας Ζηλανδίας Τζασίντα Άρντερν, τον 35χρονο πρωθυπουργό της Ουκρανίας Ολέξιι Χόντσαρουκ, τον ηγέτη της Βόρειας Κορέας Κιμ Γιονγκ Ουν που (μάλλον, γιατί κανείς δεν ξέρει την ηλικία του) είναι 36 ετών και τον πρόεδρο του Ελ Σαλβαδόρ, Ναγίμπ Μπουκέλε, 38 ετών.</p>
      <p>Η Σάνα Μάριν διαδέχεται τον Άντι Ρίνε μετά την αποτυχία του προκατόχου της να διαχειριστεί την απεργία στα ταχυδρομεία. Οι χειρισμοί του Ρίνε είχαν ως αποτέλεσμα το Κόμμα του Κέντρου, μέλος του κυβερνητικού συνασπισμού, να αποσύρει την εμπιστοσύνη του. Κατέκρινε τον Ρίνε πως οδήγησε την απεργία να επεκταθεί στον κρατικό αερομεταφορέα Finnair και σε άλλους τομείς της οικονομίας πριν τελικά διευθετηθεί.</p>
      <p>Ο Ρίνε θα παραμείνει ηγέτης των Σοσιαλδημοκρατών τουλάχιστον μέχρι το συνέδριο του κόμματος τον Ιούνιο.</p>
      <figure>
        <img src="https://www.newsit.gr/wp-content/uploads/2019/12/finland_sannamarin2-1200x764.jpg"/>
      </figure>
      <h3>Με ποιους θα κυβερνήσει η Σάνα Μάριν</h3>
      <p>Η Μάριν αναμένεται να διορίσει υπουργό Οικονομικών μια γυναίκα δύο χρόνια νεότερή της, την επικεφαλής του Κόμματος του Κέντρου 32χρονη Κάτρι Κουλμούνι. Παράλληλα, η 34χρονη ηγέτης των Πρασίνων Μαρία Οχισάλο θα διατηρήσει το υπουργείο Εσωτερικών, η 32χρονη επικεφαλής της Αριστερής Συμμαχίας Λι Άντερσον θα είναι η νέα υπουργός Παιδείας και η 55χρονη αρχηγός του Λαϊκού Κόμματος Σουηδίας Άνα-Μάγια Χένρικσον θα είναι υπουργός Δικαιοσύνης.</p>
      <p>Κάποιοι υποστηρίζουν πως η Μάριν αναλαμβάνει την πρωθυπουργία σε μια μάλλον ατυχή συγκυρία, καθώς η Φινλανδία ασκεί την εναλλασσόμενη προεδρία της ΕΕ κατά το τρέχον εξάμηνο και μέχρι το τέλος του χρόνου και έχει ηγετικό ρόλο στις προσπάθειες της ΕΕ να καταλήξει σε έναν νέο προϋπολογισμό για το μπλοκ.</p>
      <p>Επίσης η Μάριν αναλαμβάνει καθήκοντα εν μέσω ενός απεργιακού κύματος, το οποίος θα σταματήσει την παραγωγή σε ορισμένες από τις μεγαλύτερες εταιρείες της χώρας από σήμερα. Η Συνομοσπονδία Φινλανδικών Βιομηχανιών εκτιμά ότι οι απεργίες θα κοστίσουν στις εταιρείες συνδυαστικά 500 εκατ. ευρώ από διαφυγόντα κέρδη.</p>
    </article>
  </body>
</html>