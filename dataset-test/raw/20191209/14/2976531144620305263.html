<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/vellinge-rekryterar-kritiserad-chef-fran-kristianstad"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="Vellinge rekryterar kritiserad chef från Kristianstad"/>
    <meta property="og:description" content="Anställde sin släkting på kommunal chefspost."/>
  </head>
  <body>
    <article>
      <h1>Vellinge rekryterar kritiserad chef från Kristianstad</h1>
      <h2>Ulf Andersson blir ny teknisk chef i Vellinge. Han är i dag anläggningschef i Kristianstad kommun, där han nyligen konstaterats ha varit jävig för att ha anställt en släkting.</h2>
      <address><time datetime="2019-12-09T14:15:00+00:00">09 Dec 2019, 14:15</time> by <a rel="author">Emelie Malmros, FöljMats Amnell Följ</a></address>
      <p>Ulf Andersson tillträder som teknisk chef i Vellinge nästa år. Han sade nyligen upp sig från Kristianstad kommun, där han varit chef på anläggningsavdelningen.</p>
      <p>Nyligen <a href="https://www.sydsvenskan.se/2018-06-17/therese-en-av-manga-unga-i-svedala-som-saknar-egen-bostad?redirected=1">avslöjade Kristianstadsbladet att Ulf Andersson</a> rekryterat en av sina släktingar. En utredning som Kristianstad kommuns jurist genomfört pekar på att Ulf Andersson var jävig när anställningen gjordes.</p>
      <p>Kristianstadsbladet rapporterar också att han efter utredningen föreslås få en skriftlig varning. Kommunledningskontorets slutsats är att "Ulf Andersson förtjänar allvarlig kritik för att inte ha berättat om släktskapet."</p>
      <p>Anna Möller, samhällsbyggnadschef i Vellinge, säger att kommunen inte kände till det inträffade vid rekryteringen.</p>
      <p>– Men Ulf Andersson har själv berättat i efterhand. Han har medgett att han gjort fel och att han kommer att ta lärdom. Avsikten är fortfarande att Ulf Andersson ska börja sin anställning här i Vellinge i februari.</p>
      <p>
        <b>Hade ni anställt honom om ni vetat under rekryteringen?</b>
      </p>
      <p>– Det är svårt att säga hur det hade påverkat. Alla kan göra misstag. Det viktiga är att man inser sina fel och lär av dem, säger Anna Möller.</p>
      <p>Ulf Andersson säger till Sydsvenskan att han är ångerfull.</p>
      <p>– Jag tycker det är mycket olyckligt. Jag har uppenbart gjort ett fel som jag ångrar djupt. Jag tar ansvar för felet jag har gjort.</p>
      <p>Tjänsten i Vellinge sökte han innan jävssituationen i Kristianstad blev känd. Han var då inte själv medveten om att han gjort sig skyldig till jäv, säger han.</p>
      <p>– Så fort jag fick kännedom om att det förelåg jäv så informerade jag om det. Jag har varit öppen med det.</p>
      <p>Under hans år på Kristianstad kommun har även två av Ulf Anderssons tidigare medarbetare från Infranord anställts.</p>
      <p>– Jag anställer den som är kompetent för jobbet, jag har jobbat i många år och har ett nätverk. Visst jag känner till många personer inom branschen. Men de har sökt jobbet och fått det i konkurrens med andra sökande i normal rekryteringsprocess, säger han.</p>
      <p>Ulf Andersson tillträder som teknisk chef i Vellinge i februari.</p>
      <p>– Jag tror att Vellinge kan vara en intressant och bra arbetsplats. Kommunen har ett gott renommé, säger han.</p>
    </article>
  </body>
</html>