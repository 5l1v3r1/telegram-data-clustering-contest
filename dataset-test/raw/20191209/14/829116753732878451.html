<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-szijjarto-peter-az-eu-uj-afrikastrategiaja-nem-lehet-a-migracio-serkentesenek-dokumentuma.html"/>
    <meta property="og:site_name" content="Origo"/>
    <meta property="article:published_time" content="2019-12-09T14:12:00+00:00"/>
    <meta property="og:title" content="Szijjártó Péter: Az EU új Afrika-stratégiája nem lehet a migráció serkentésének dokumentuma"/>
    <meta property="og:description" content="A gazdaságfejlesztésre és a biztonsági helyzet javulására kell fókuszálni."/>
  </head>
  <body>
    <article>
      <h1>Szijjártó Péter: Az EU új Afrika-stratégiája nem lehet a migráció serkentésének dokumentuma</h1>
      <address><time datetime="2019-12-09T14:12:00+00:00">09 Dec 2019, 14:12</time> by <a rel="author">MTI</a></address>
      <p>
        <b>Magyarország azt várja, hogy az Európai Unió készülő új Afrika-stratégiája a gazdaságfejlesztési programok végrehajtására és a biztonsági helyzet javulására fókuszáljon, és ne újabb migrációs hullámok inspirálásának dokumentuma legyen - mondta Szijjártó Péter külgazdasági és külügyminiszter hétfőn Brüsszelben, az EU-tagországok külügyminiszterei tanácskozásának szünetében.</b>
      </p>
      <p>Szijjártó Péter magyar újságíróknak hangsúlyozta: az új uniós Afrika-stratégia célja, hogy az afrikai országok népességmegtartó képességét olyan ütemben fejlessze, ahogy növekszik az érintett országok lakossága.</p>
      <aside>Ezen cél sikertelensége esetén újabb migrációs hullámok indulnak Afrikából</aside>
      <p>- közölte.</p>
      <figure>
        <img src="https://cdn.nwmgroups.hu/s/img/i/1912/20191209szijjarto-peter-czaputowicz-jacek.jpg?w=644&amp;h=429"/>
        <figcaption>Szijjártó Péter külgazdasági és külügyminiszter (j) és Jacek Czaputowicz lengyel külügyminiszter a Külügyek Tanácsa munkaülésén Brüsszelben 2019. december 9-én<cite>Forrás: MTI/KKM/Kkm/Borsos Mátyás</cite></figcaption>
      </figure>
      <p>Szijjártó Péter hozzátette, hogy vannak uniós tagországok, amelyek a migrációt pozitívan ítélik meg, úgy gondolják, az számukra gazdasági vagy demográfiai szempontból megoldást jelenthet.</p>
      <blockquote>Magyarország véleménye az, hogy a közös uniós Afrika-stratégia nem lehet sem része, sem eszköze, sem pedig hivatkozási alapja annak, hogy egyes tagországok ráerőltessék akaratukat az unió egészére</blockquote>
      <p>- fogalmazott a külgazdasági és külügyminiszter.</p>
    </article>
  </body>
</html>