<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/motiunea-simpla-a-psd-impotriva-lui-florin-citu-a-fost-adoptata-la-limita-de-senat-citu-daca-partidul-imi-cere-demisionez.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:31:17+00:00"/>
    <meta property="og:title" content="Moțiunea simplă a PSD împotriva lui Florin Cîțu a fost adoptată la limită de Senat / Cîțu: Dacă partidul îmi cere, demisionez"/>
    <meta property="og:description" content="Moțiunea simplă a PSD împotriva ministrului Finanțelor, Florin Cîțu, a fost adoptată la limită de Senat, luni, cu 59 de voturi „pentru” și 56 de voturi"/>
  </head>
  <body>
    <article>
      <h1> Moțiunea simplă a PSD împotriva lui Florin Cîțu a fost adoptată la limită de Senat / Cîțu: Dacă partidul îmi cere, demisionez </h1>
      <address><time datetime="2019-12-09T14:31:17+00:00">09 Dec 2019, 14:31</time> by <a rel="author">Ioana Câmpean</a></address>
      <p>Moțiunea simplă a PSD împotriva ministrului Finanțelor, Florin Cîțu, a fost adoptată la limită de Senat, luni, cu 59 de voturi „pentru” și 56 de voturi „împotrivă”.</p>
      <p>După vot, Florin Cîțu a declarat că, dacă PNL îi va cere, va demisiona.</p>
      <p>„Dacă partidul îmi zice să fac un pas în spate, bineînțeles că demisionez”, a afirmat Cîțu.</p>
      <p>„Dacă era o moțiune serioasă și existau argumente, poate mă gândeam la demisie, dar erau postările mele de pe Facebook din ultimii 3 ani. E clar că nu există niciun argument”, a mai declarat ministrul Finanțelor.</p>
      <p>Atât în plenul Senatului, cât și la declarațiile în fața presei, Florin Cîțu a declarat că „PSD știa de un an de zile că deficitul va fi de 4% și trebuia să ia măsuri, ceea ce nu a făcut”.</p>
      <p>Senatul a dezbătut, luni, prima moţiune simplă de care este vizat un membru al Cabinetului Orban. Moţiunea depusă de PSD împotriva ministrului Finanţelor, Florin Cîţu, este intitulată ”Guvernare PNL – numele tău este AUSTERITATE”.</p>
      <p>„Domnul Cîţu, în calitate de ministru, şi-a permis să facă declaraţii hazardate şi iresponsabile doar pentru a servi unor comenzi politice ale partidului pe care îl reprezintă într-un moment cu maximă expunere publică – campania electorală pentru prezidenţiale”, se arată în moțiune.</p>
      <p>Trebuie precizat că moțiunile simple nu au consecințe directe, fiind doar instrumente politice prin care opoziția își poate exprima dezacordul față de politicile guvernamentale.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>