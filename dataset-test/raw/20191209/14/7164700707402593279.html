<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_551138/"/>
    <meta property="og:site_name" content="INNnews"/>
    <meta property="article:published_time" content="2019-12-09T14:00:27+00:00"/>
    <meta property="og:title" content="ค่าจ้างขั้นต่ำขึ้นกระทบต้นทุนผู้ผลิต0.3%"/>
    <meta property="og:description" content="ศูนย์วิจัยกสิกรไทย ประเมินผลกระทบของการปรับขึ้นค่าจ้างข…"/>
  </head>
  <body>
    <article>
      <h1>ค่าจ้างขั้นต่ำขึ้นกระทบต้นทุนผู้ผลิต0.3%</h1>
      <h2>ศูนย์วิจัยกสิกรไทย ประเมินผลกระทบค่าจ้างขั้นต่ำปรับขึ้นในปี 63 กระทบต้นทุนผู้ผลิต 0.3% ดันเงินเฟ้อสูงอีก 0.05% จีดีพีลด 0.01% </h2>
      <address>
        <time datetime="2019-12-09T14:00:27+00:00">09 Dec 2019, 14:00</time>
      </address>
      <p>ศูนย์วิจัยกสิกรไทย ประเมินผลกระทบของการปรับขึ้นค่าจ้างขั้นต่ำในปี 2563 ตามมติที่ประชุมคณะกรรมการค่าจ้าง (บอร์ดค่าจ้าง) ชุดที่ 20 มีมติเห็นชอบเมื่อวันที่ 6 ธ.ค. 2562 ให้ปรับขึ้นอัตราค่าจ้างขั้นต่ำทั่วประเทศในปี 2563 อีก 5-6 บาท มาอยู่ในช่วง 313-336 บาทต่อวัน (เฉลี่ย 321.09 บาทต่อวัน) จากอัตรา 308-330 บาทต่อวัน (เฉลี่ย 315.97 บาทต่อวัน) ในช่วงปี 2561-2562 หรือเฉลี่ยเพิ่มขึ้นร้อยละ 1.6 จากปี 2562 จะทำให้ต้นทุนรวมของผู้ประกอบการเพิ่มขึ้นร้อยละ 0.3 ในปี 2563</p>
      <figure>
        <img src="https://www.innnews.co.th/wp-content/uploads/2019/12/1575897124211.jpg"/>
      </figure>
      <p> </p>
      <p>ขณะที่ผลกระทบต่ออัตราเงินเฟ้อทั่วไปในปี 2563 โดยทั่วไปแล้ว การปรับขึ้นค่าจ้างขั้นต่ำจะส่งผลให้ระดับราคาสินค้าในประเทศปรับตัวสูงขึ้นผ่าน 2 ช่องทาง ได้แก่ การส่งผ่านภาระต้นทุนของผู้ผลิตสู่ผู้บริโภค และกำลังซื้อส่วนเพิ่มของผู้บริโภคจากรายได้ที่สูงขึ้น โดยศูนย์วิจัยกสิกรไทยประมาณการอัตราเงินเฟ้อทั่วไปในปี 2563 ที่ร้อยละ 0.7 โดยรวมผลของการปรับขึ้นค่าจ้างขั้นต่ำในปี 2563 ไว้ด้วยแล้ว</p>
      <figure>
        <img src="https://www.innnews.co.th/wp-content/uploads/2019/12/1575897143381.jpg"/>
      </figure>
      <p>ด้านผลกระทบต่ออัตราการขยายตัวทางเศรษฐกิจไทย การปรับเพิ่มค่าจ้างขั้นต่ำย่อมส่งผลกระทบทั้งทางบวกและทางลบต่อเศรษฐกิจ กล่าวคือ การเพิ่มค่าจ้างขั้นต่ำจะทำให้แรงงานมีรายได้เพิ่มขึ้น และนำไปสู่การใช้จ่ายที่เพิ่มขึ้น ซึ่งเม็ดเงินดังกล่าวจะไปหมุนเวียนในระบบเศรษฐกิจ (ผลทางบวกต่อ GDP) ในขณะเดียวกัน การปรับเพิ่มค่าจ้างขั้นต่ำก็เป็นต้นทุนทางด้านแรงงานของผู้ประกอบการที่เพิ่มขึ้น ซึ่งบางส่วนก็สามารถผลักภาระไปให้ผู้บริโภคผ่านระดับราคาสินค้าที่เพิ่มขึ้น ในขณะที่ต้นทุนที่เพิ่มขึ้นบางส่วนผู้ประกอบการต้องรับภาระไว้เอง ดังนั้น จึงประเมินว่า หากปรับขึ้นอัตราค่าจ้างขั้นต่ำร้อยละ 1.6 จะส่งผลสุทธิทางลบประมาณร้อยละ 0.01 ต่อจีดีพีไทยในปี 2563 เนื่องจากเศรษฐกิจยังอยู่ในภาวะชะลอตัว การปรับขึ้นราคาสินค้าในปัจจุบันเป็นเรื่องที่ยาก ซึ่งทำให้ผู้ประกอบการจำต้องรับภาระต้นทุนที่เพิ่มขึ้นทั้งหมดไว้เอง ซึ่งอาจจะกระทบขีดความสามารถในการดำเนินธุรกิจของผู้ประกอบการ โดยเฉพาผู้ประกอบการ SMEs</p>
      <figure>
        <img src="https://www.innnews.co.th/wp-content/uploads/2019/12/%E0%B9%80%E0%B8%AD%E0%B8%81%E0%B8%8A%E0%B8%B1%E0%B8%B8%E0%B8%A2-1.jpg"/>
      </figure>
      <p>อย่างไรก็ดี แม้การปรับขึ้นค่าจ้างขั้นต่ำในปี 2563 อีก 5-6 บาทต่อวัน จะส่งผลกระทบในระดับมหภาคอย่างไม่มีนัยสำคัญ แต่หากพิจารณาในระดับจุลภาคแล้ว การปรับขึ้นค่าจ้างขั้นต่ำจะส่งผลกระทบต่อธุรกิจต่างๆ ในระดับที่แตกต่างกัน โดยธุรกิจที่ได้รับผลกระทบค่อนข้างมากจากการปรับเพิ่มค่าจ้างขั้นต่ำ ได้แก่ ธุรกิจร้านอาหาร ค้าปลีกค้าส่ง ก่อสร้าง และภาคเกษตรกรรม</p>
      <p> </p>
      <p> </p>
    </article>
  </body>
</html>