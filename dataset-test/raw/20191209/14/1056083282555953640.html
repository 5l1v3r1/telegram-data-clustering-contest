<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813659/%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D9%85%DB%8C%D8%B2%D8%A8%D8%A7%D9%86-%D8%A7%D9%88%D9%84%DB%8C%D9%86-%D8%B1%D9%88%DB%8C%D8%AF%D8%A7%D8%AF-%D9%81%D9%86%D8%A7%D9%88%D8%B1%DB%8C-%D9%87%D8%A7%DB%8C-%D8%AD%D9%88%D8%B2%D9%87-%D8%B9%D9%84%D9%88%D9%85-%D8%B1%D9%88%D8%A7%D9%86-%D8%B4%D9%86%D8%A7%D8%AE%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:28:14+00:00"/>
    <meta property="og:title" content="دانشگاه تهران میزبان اولین رویداد فناوری‌های حوزه علوم روان‌شناختی"/>
    <meta property="og:description" content="اولین رویداد بزرگ فناوری‌های حوزه علوم روان‌شناختی و کارآفرینی سایتک، در دانشکده روان‌شناسی و علوم تربیتی دانشگاه تهران برگزار می‌شود."/>
  </head>
  <body>
    <article>
      <h1>دانشگاه تهران میزبان اولین رویداد فناوری‌های حوزه علوم روان‌شناختی</h1>
      <address><time datetime="2019-12-09T14:28:14+00:00">09 Dec 2019, 14:28</time> by <a rel="author">رقیه‌السادات حسینی</a></address>
      <p>اولین رویداد بزرگ فناوری‌های حوزه علوم روان‌شناختی و کارآفرینی سایتک، در دانشکده روان‌شناسی و علوم تربیتی دانشگاه تهران برگزار می‌شود.</p>
      <p><b>به گزارش ایسنا</b>، دکتر الهه حجازی، رئیس اولین رویداد بزرگ کارآفرینی حوزه علوم روان‌شناختی، ضمن اعلام این خبر گفت: این رویداد در تاریخ ۲۷ و ۲۸ آذر ۱۳۹۸ در دانشکده روان‌شناسی و علوم تربیتی دانشگاه تهران برگزار خواهد شد. امروزه تلفیق حوزه فناوری و علوم روان‌شناختی توانسته است با ثمربخشی در هر دو حوزه، زمینه مناسب برای اشتغال، کارآفرینی و تولید را فراهم آورد.<br/><br/>وی افزود: استفاده از این بستر از ضروریات امروز جامعه علمی و اقتصادی کشور است. لذا دانشکده روان‌شناسی و علوم تربیتی دانشگاه تهران به عنوان یکی از قطب‌های علوم روان‌شناختی کشور در نظر دارد تا با استفاده از ظرفیت فناوری اطلاعات، زمینه توسعه هر چه بیشتر و بهتر علم و فناوری را فراهم کند.<br/><br/>دکتر حجازی خاطر نشان کرد: این رویداد با همکاری معاونت علمی و فناوری ریاست جمهوری، دانشگاه تهران، پارک علم و فناوری دانشگاه تهران، سازمان سنجش آموزش کشور، سازمان نظام روان‌شناسی جمهوری اسلامی ایران، سازمان نظام روان‌پزشکی جمهوری اسلامی ایران، مرکز توسعه فناوری‌های علوم‌شناختی، مرکز ملی پرورش استعداد درخشان و دانش‌پژوهان جوان و شتاب‌دهنده ابر زندگی در دانشکده روان‌شناسی و علوم تربیتی برگزار خواهد شد.<br/><br/>علاقه‌مندان جهت ثبت‌نام و کسب اطلاعات بیشتر می‌توانند به وب‌سایت psytech.ut.ac.ir مراجعه کنند.</p>
      <p>انتهای پیام</p>
    </article>
  </body>
</html>