<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/598351/%E0%A6%86%E0%A6%B0%E0%A7%8D%E0%A6%9A%E0%A6%BE%E0%A6%B0%E0%A6%BF%E0%A6%B0-%E0%A6%B9%E0%A6%BE%E0%A6%A4-%E0%A6%A7%E0%A6%B0%E0%A7%87-%E0%A6%B8%E0%A7%87%E0%A6%B0%E0%A6%BE-%E0%A6%B8%E0%A6%BE%E0%A6%AB%E0%A6%B2%E0%A7%8D%E0%A6%AF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:55:00+00:00"/>
    <meta property="og:title" content="আর্চারির হাত ধরে সেরা সাফল্য"/>
    <meta property="og:description" content="আগের দিনের মতো সোমবারও আর্চারি আর ক্রিকেটে জয়োৎসবে মেতে উঠেছে বাংলাদেশ। এসএ গেমসের নবম দিনে পাঁচটি স্বর্ণপদকের চারটিই এসেছে আর্চারি থেকে। অন্যটি ছিল ছেলেদের ক্রিকেটে। ফাইনালে শ্রীলঙ্কাকে সহজেই ৭ উইকেটে হারিয়েছে শান্ত-সৌম্যদের দল। দিন শেষে ১৯টি সোনা, ৩০টি রুপা ও ৭৩টি ব্রোঞ্জ নিয়ে..."/>
  </head>
  <body>
    <article>
      <h1>আর্চারির হাত ধরে সেরা সাফল্য</h1>
      <address><time datetime="2019-12-09T14:55:00+00:00">09 Dec 2019, 14:55</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/12/09/4f0ec9e4881c474a0295d8395a169d91-5dee5fbb0dc12.jpg"/>
        <figcaption>সোনার পদক নিয়ে বাংলাদেশের আর্চাররা</figcaption>
      </figure>
      <p>
        <b>আগের দিনের মতো সোমবারও আর্চারি আর ক্রিকেটে জয়োৎসবে মেতে উঠেছে বাংলাদেশ। এসএ গেমসের নবম দিনে পাঁচটি স্বর্ণপদকের চারটিই এসেছে আর্চারি থেকে। অন্যটি ছিল ছেলেদের ক্রিকেটে। ফাইনালে শ্রীলঙ্কাকে সহজেই ৭ উইকেটে হারিয়েছে শান্ত-সৌম্যদের দল।</b>
      </p>
      <p>দিন শেষে ১৯টি সোনা, ৩০টি রুপা ও ৭৩টি ব্রোঞ্জ নিয়ে বাংলাদেশের সংগ্রহ ১২২টি পদক। এসএ গেমসে এটাই বাংলাদেশের সেরা সাফল্য। ২০১০ সালে ঢাকা এসএ গেমসে এসেছিল ১৮টি সোনা।</p>
      <p>আর্চারির পুরুষ রিকার্ভ এককের ফাইনালে ভুটানের প্রতিযোগীকে হারিয়েছেন রোমান সানা। পুরুষ কম্পাউন্ড এককের ফাইনালে সোহেল রানাও জিতেছেন ভুটানের প্রতিপক্ষের সঙ্গে। নারী রিকার্ভ এককের ফাইনালেও ইতি খাতুনের প্রতিপক্ষ ছিলেন একজন ভুটানি। অন্যদিকে নারী কম্পাউন্ড এককের ফাইনালে সুমা বিশ্বাস হারিয়েছেন শ্রীলঙ্কার প্রতিযোগীকে। আর্চারির ১০টি স্বর্ণপদকই তাই বাংলাদেশের অধিকারে।</p>
      <p>শুটিংয়ে ১০ মিটার এয়ার রাইফেল মিশ্র ইভেন্টে ব্রোঞ্জ পেয়েছেন শাকিল আহমেদ এবং আরদিনা ফেরদৌস আঁখি।</p>
      <p>ফেন্সিংয়ে পুরুষ ফয়েল দলগত ইভেন্টে রুপা জিতেছেন রেজাউল করিম, রুবেল মিয়া, সাদ্দাম হোসেন এবং রাকিব মিয়া। আর স্যাবার দলগত ইভেন্টে ফাতেমা মুজিব, চাঁদনী আক্তার, ফারজানা আক্তার এবং নাজিয়া খাতুন পেয়েছেন ব্রোঞ্জ। ইপি দলগত ইভেন্টেও তৃতীয় হয়েছে বাংলাদেশ।</p>
      <p>কুস্তিতে মেয়েদের ৬৮ কেজি ওজনশ্রেণিতে তিথি রায় এবং ছেলেদের ৭৪ কেজি ওজনশ্রেণিতে শেখ শিপন ব্রোঞ্জ পেয়েছেন। বক্সিংয়ে ৫৬ কেজি ওজনশ্রেণিতে রবিন মিয়ার প্রাপ্তি রুপা।</p>
      <p>সাঁতারে পুরুষ ৪x১০০ মিটার মিডলে রিলেতে জুয়েল আহমেদ, আরিফুল ইসলাম, নুরুন্নবী নাহিদ ও আসিফ রেজা রুপা এনে দিয়েছেন বাংলাদেশকে।</p>
      <footer>/টিএ/এএআর/</footer>
    </article>
  </body>
</html>