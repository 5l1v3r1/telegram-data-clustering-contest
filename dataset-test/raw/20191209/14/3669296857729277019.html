<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/yerel-haberler/edirne/merkez/edirnede-altyapiya-ilk-kazma-vuruldu-1459450"/>
    <meta property="og:site_name" content="CNN Türk"/>
    <meta property="article:published_time" content="2019-12-09T14:01:04+00:00"/>
    <meta property="og:title" content="Edirne’de altyapıya ilk kazma vuruldu"/>
    <meta property="og:description" content="Edirne’de altyapıya ilk kazma vuruldu"/>
  </head>
  <body>
    <article>
      <h1>Edirne’de altyapıya ilk kazma vuruldu</h1>
      <address>
        <time datetime="2019-12-09T14:01:04+00:00">09 Dec 2019, 14:01</time>
      </address>
      <p>Ali Can ZERAY -Olgay GÜLER / EDİRNE, (<a href="https://www.cnnturk.com/haberleri/dha">DHA</a>)- EDİRNE Belediyesi’nin 2018’in Şubat ayında kendi imkanlarıyla başlattığı içme suyu projesinden sonra, şehrin büyük bölümünün kanalizasyon ve <a href="https://www.cnnturk.com/haberleri/yagmur">yağmur</a> suyu toplama hattının yenileceği projeler için de ilk kazma vuruldu. <a href="https://www.cnnturk.com/haberleri/edirne">Edirne</a> <a href="https://www.cnnturk.com/haberleri/belediye">Belediye</a> Başkanı Recep Gürkan, "Şehrimizin çok uzun yıllardır kanayan yarası olan, kangren haline gelen altyapı çalışmalarının tümüne başlıyoruz" dedi.</p>
      <p>Edirne’de 2017 yılında altyapı projelerini hazırlayan belediye, bu projeleri hayata geçirebilmek için İller Bankası’ndan kredi talebinde bulunmuştu. İller Bankası’ndan bu konuda herhangi bir cevap gelmemesi üzerine Belediye, 22 Şubat 2018 tarihinde altyapı çalışmalarına belediyenin kendi imkanlarıyla İçme Suyu Şebekesi ile başlamıştı. Bir yandan içme suyu projesinin altyapı çalışmalarının devam ettiği kentte, AK Parti Edirne Milletvekili Fatma Aksal’ın yardımlarıyla İller Bankası’ndan gerekli kredi onayını alan belediye düzenlenen törenle Kanalizasyon ve Yağmur Suyu Projesi için de ilk kazmayı vurdu.</p>
      <p>'KANGREN HALİNE GELEN YARA BUGÜN BİTİYOR'</p>
      <p>Törende konuşan <a href="https://www.cnnturk.com/haberleri/chp">CHP</a>’li Edirne Belediye Başkanı Recep Gürkan, AK Parti Edirne Milletvekili Fatma Aksal’a, İller Bankası’ndan kredi onayı için sağladığı yardımlardan dolayı teşekkür etti. Gürkan, "31 Mart seçimlerinden sonra Edirne Milletvekilimiz sayın Fatma Aksal’la sohbet ederken kendisi dedi ki; “Başkanım Edirne için ne yapmalıyız? Ben ne gerekiyorsa yapmaya hazırım” dedi. Ben <a href="https://www.cnnturk.com/haberleri/sevgili">sevgili</a> Fatma Aksal’ı, değerli milletvekilimizi, siyaset üstü bu anlayışından dolayı hepinizin huzurunda bir kez daha canı gönülden tebrik ediyor, kutluyorum. Ardından değerli vekilimle ziyaretlerde değerlendirmeye başladık ve kendisinin yaptığı girişimlerle, açtığı kapılarla, o kapılardan yürüyerek bugün bu noktadayız. İller Bankası tarafından kredimizin çok büyük bir bölümü onaylanmış ve şehrimizin çok uzun yıllardır kanayan yarası olan, kangren haline gelmiş olan altyapı çalışmalarının tümüne başlama noktasındayız" dedi.</p>
      <p>'ÇALIŞMALAR 3 YILDA BİTECEK'</p>
      <p>3 yılda tamamlanması ön görülen çalışmalardan sonra Edirne’nin 2050 yılına kadar ihtiyacı olan temiz içme suyunun çeşmelerden sağlanacağını ifade eden Gürkan, "Vekilimizin de katkılarıyla onaylanmış olan kredimizle, sözleşmemiz gereği 3 yıl içerisinde şehrimizin 2050 yılına kadar olan ihtiyacını giderecek, vatandaşlarımızın hijyenik, kaliteli, patlamayan, temiz borulardan, asbest kökenli olmayan, yeni <a href="https://www.cnnturk.com/haberleri/teknoloji">teknoloji</a> borulardan su teminini sağlayacak 380 kilometre içme suyu şebekemizi, yeni imara açılan alanlardaki yeni kanalizasyon ve yağmur suyu hatları da dahil olmak üzere 110 km kanalizasyon hattımızı ve 30 kilometre yağmur suyu toplama hattımızı, üst yapısıyla beraber 3 yılda tamamlayarak Edirneliler’in artık bu sorunlarla uğraşmamasını sağlayacağız"diye konuştu.</p>
      <p>Törende konuşan <a href="https://www.cnnturk.com/haberleri/ak-parti">Ak Parti</a> Edirne Milletvekili Fatma Aksal, "işiler gelip geçecek ama yapılan işler kalacak. Ben iktidar partisinin milletvekili olarak Edirne’ye yapılacak her hizmete gücüm yettiği oranda destek vermeye hazırım. Bu projeye de bir katkı sunabildiysek ne mutlu bize. İnşallah en kısa zamanda projeyi tamamlarız. Ben de bu projenin takipçisi olacağım"<b> </b>ifadelerini kullandı.</p>
      <p>Daha sonra Edirne Belediye Başkanı Recep Gürkan, Ak Parti Edirne Milletvekili Fatma Aksal, siyasi partilerin il başkanları, ilçe belediye başkanları, il genel meclisi üyeleri, belediye meclisi üyeleri ve vatandaşlarla birlikte Kanalizasyon ve Yağmur Suyu Projesi için de ilk kazma düzenlenen törenle vurdu.</p>
      <p> </p>
      <p>Yasal Bilgilendirme</p>
      <p>"Yerel Haberler" kategorisi altındaki içerikler, sistem tarafından ajanslardan otomatik olarak çekilip yayına verilmektedir. Bu içerikler üzerinde cnnturk.com editörlerinin herhangi bir tasarrufu yoktur, sorumluluk ilgili ajanslardadır.</p>
      <related>
        <h4>ilgili haberler</h4>
        <a href="https://www.cnnturk.com/turkiye/feto-suphelileri-ve-onlara-yardim-eden-aileye-gozalti"/>
        <a href="https://www.cnnturk.com/yerel-haberler/mersin/merkez/lise-ogrencilerine-sinav-oncesi-tiyatro-gosterimi-1459455"/>
        <a href="https://www.cnnturk.com/yerel-haberler/kirsehir/kirsehirde-aranan-2-kisi-yakalandi-1459454"/>
      </related>
    </article>
  </body>
</html>