<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/polityka/artykuly/615029,nik-prezes-banas-senat-posiedzenie-komisja.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T14:25:00+00:00"/>
    <meta property="og:title" content="Banaś odmawia udziału w posiedzeniu senackiej komisji. Senator KO: Koń jaki jest, każdy widzi"/>
    <meta property="og:description" content="Prezes NIK Marian Banaś nie skorzysta z zaproszenia na wtorkowe posiedzenie senackiej komisji samorządu terytorialnego i administracji państwowej. Jeśli szef NIK nie miałby nic do ukrycia, stawiłby się na posiedzeniu komisji; a tak to &quot;koń jaki jest, każdy widzi&quot; - skomentował tę decyzję senator Leszek Czarnobaj (KO)."/>
  </head>
  <body>
    <article>
      <h1>Banaś odmawia udziału w posiedzeniu senackiej komisji. Senator KO: Koń jaki jest, każdy widzi</h1>
      <h2>Prezes NIK Marian Banaś nie skorzysta z zaproszenia na wtorkowe posiedzenie senackiej komisji samorządu terytorialnego i administracji państwowej. Jeśli szef NIK nie miałby nic do ukrycia, stawiłby się na posiedzeniu komisji; a tak to "koń jaki jest, każdy widzi" - skomentował tę decyzję senator Leszek Czarnobaj (KO).</h2>
      <address>
        <time datetime="2019-12-09T14:25:00+00:00">09 Dec 2019, 14:25</time>
      </address>
      <figure>
        <img src="https://s0.dziennik.pl/pliki/12781000/12781106-marian-banas-900-600.jpg"/>
        <figcaption>Marian Banaś / Agencja Gazeta / Fot. Slawomir Kaminski Agencja Gazeta</figcaption>
      </figure>
      <p>Redakcja Dziennik.pl</p>
      <p>W piśmie przesłanym do przewodniczącego komisji Zygmunta Frankiewicza, <b>prezes NIK</b> poinformował, że Najwyższa Izba Kontroli, zgodnie z art. 202 Konstytucji Rzeczpospolitej Polskiej z dnia 2 kwietnia 1997 roku podlega Sejmowi.</p>
      <p><i>Podobnie ustawa z dnia 23 grudnia 1994 roku o Najwyższej Izbie Kontroli nie nakłada na <a href="https://www.dziennik.pl/tagi/nik">NIK</a> żadnych obowiązków wobec Senatu, a jedynie określa zasady udziału Senatu w powoływaniu i odwoływaniu <a href="https://www.dziennik.pl/tagi/prezes">prezesa</a> NIK. Z tego względu w uchwale Senatu z dnia 23 listopada 1993 roku Regulamin Senatu znalazł się przepis art. 91 ust. 2, zgodnie z którym Senat przed podjęciem uchwały w sprawie powołania lub odwołania - ale tylko wtedy - może wezwać kandydata na stanowisko Prezesa NIK (w razi powołania) albo Prezesa NIK (w razie odwołania) do złożenia wyjaśnień i udzielenia odpowiedzi na pytania senatorów</i> - napisał <b>Marian Banaś.</b></p>
      <p>Szef Izby argumentuje, że w innych sytuacjach przepisy prawa nie nakładają na prezesa NIK obowiązku składania wyjaśnień przed Senatem lub jego organami. Jego zdaniem, przepis art. 60 ust. 3 Regulaminu Senatu nie może stanowić podstawy do wezwania prezesa NIK w celu złożenia wyjaśnień, "ponieważ dotyczy on organów administracji państwowej, do których NIK nie należy".</p>
      <p>Dodał, że to właściwe organy państwowe są zobowiązane i uprawnione do wyjaśnienia sprawy, która jest przedmiotem jego "zaproszenia-wezwania" na posiedzenie komisji.</p>
      <p><b>Senacka komisja</b> administracji i samorządu terytorialnego zdecydowała o zaproszeniu prezesa NIK Mariana Banasia na posiedzenie w dniu 10 grudnia.</p>
      <p>Zaproszenie – jak wyjaśniał wtedy przewodniczący komisji Zygmunt Frankiewicz – wiązało się z wątpliwościami wobec prezesa NIK, jego działalności gospodarczej i działalności jako urzędnika państwowego. Szef komisji przyznał wtedy, że <a href="https://www.dziennik.pl/tagi/prezes">prezes</a> NIK nie ma obowiązku stawić się na posiedzeniu.</p>
      <h3>"Koń jaki jest, każdy widzi"</h3>
      <p>Jeśli prezes NIK <a href="https://www.dziennik.pl/tagi/marian-banas">Marian Banaś</a> nie miałby nic do ukrycia, stawiłby się na posiedzeniu komisji senackiej; a tak to "koń jaki jest każdy widzi" - w ten sposób <a href="https://www.dziennik.pl/tagi/senator">senator</a> Leszek Czarnobaj (KO) ocenił odmowę szefa NIK stawienia się przed komisją.</p>
      <p><i>Prezes NIK oczywiście nie ma obowiązku stawiania się (na posiedzeniu komisji), ale chcieliśmy z nim porozmawiać o jego oświadczeniach majątkowych, bo sprawa była przedmiotem dyskusji na posiedzeniu Senatu, gdy był powoływany</i> - powiedział Czarnobaj. <i>Zaprosiliśmy pana prezesa, bo po prostu chcieliśmy z nim porozmawiać, ale skoro pan prezes uważa, że nie ma obowiązku i nie ma o czym rozmawiać, to do tego spotkania nie dojdzie</i> - dodał.</p>
    </article>
  </body>
</html>