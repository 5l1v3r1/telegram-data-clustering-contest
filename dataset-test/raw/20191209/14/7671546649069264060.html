<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916451"/>
    <meta property="og:site_name" content="Dnevnik"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="Finska z najmlajšo premierko na svetu, ki vodi koalicijo samih žensk"/>
    <meta property="og:description" content="Na Finskem je zavel svež veter – država tisočerih jezer bo po odstopu dosedanjega premierja dobila najmlajšo premierko na svetu. 34-letna Sanna Marin bo na čelu koalicije petih strank, katerih vodstvo je povsem žensko, kar štiri od petih predsednic strank pa so mlajše od 35."/>
  </head>
  <body>
    <article>
      <h1>Finska z najmlajšo premierko na svetu, ki vodi koalicijo samih žensk</h1>
      <address><time datetime="2019-12-09T14:15:00+00:00">09 Dec 2019, 14:15</time> by <a rel="author">mg</a></address>
      <p>
        <b>Na Finskem je zavel svež veter – država tisočerih jezer bo po odstopu dosedanjega premierja dobila najmlajšo premierko na svetu. 34-letna Sanna Marin bo na čelu koalicije petih strank, katerih vodstvo je povsem žensko, kar štiri od petih predsednic strank pa so mlajše od 35.</b>
      </p>
      <p>Finski se obeta, da bo postala država z najmlajšo predsednico vlade na svetu. Po četrtkovemu odstopu premierja <b>Anttija Rinneja</b> so socialdemokrati za kandidatko za predsednico vlade predlagali 34-letno Sanno Marin, namestnico predsednika stranke. Dosedanja ministrica za promet in komunikacije bo, če jo bo potrdil parlament, postala najmlajša premierka na svetu. Doslej je titulo najmlajšega predsednika vlade nosil <b>Oleksij Gončaruk</b>, 35-letni pravnik, ki je konec poletja postal ukrajinski premier. Za najmlajšo žensko voditeljico do potrditve Marinove velja 39-letna Novozelandka <a href="https://www.dnevnik.si/tag/JacindaArdern">Jacinda Ardern</a>. Marinovo s slednjo povezuje tudi materinstvo, je namreč mati dveletne deklice.</p>
      <h3>Žensko vodstvo</h3>
      <p>S potrditvijo <b>Sanne Marin</b> pa ne bo Finska dobila zgolj najmlajše premierke na svetu, pač pa tudi koalicijo strank, katerih vodstvo je povsem žensko. Marinova se posveča doseganju političnih ciljev in zavrača vprašanja, ki se tičejo njene starosti ali spola. »Ne razmišljam o svoji starosti ali spolu, pač pa razmišljam o razlogih, zaradi katerih sem šla v politiko,« pravi. Na družbenih omrežjih se vrstijo takšni in drugačni odzivi – nekateri menijo, da lahko državo vodijo samo okravatani moški srednjih let in tem se zdi žensko vodstvo katastrofa, a mnogo več je tistih, ki so tega veseli. »Slišim, kako poka stekleni strop. Fantastično!,« se navdušuje neka uporabnica. »Ali lahko kot državljan ZDA zaprosim za azil na Finskem?,« se sprašuje drug.</p>
      <figure>
        <iframe data-src="https://twitter.com/TNiskakangas/status/1203729511658995713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po pričakovanjih političnih analitikov večjih sprememb v koalicijskem programu sicer ni pričakovati, saj je program že sprejet. Marinova je dejala, da se bo potrebno resno posvetiti upadu zaupanja, ki ga je bila vlada deležna ob dogajanju, zaradi katerega je odstopil dosedanji premier. Spor v koaliciji, ki jo sestavljajo socialdemokrati, stranka centra, zeleni, levica in švedska ljudska stranka se je začel zaradi načrtov državne pošte, da 700 zaposlenim raznašalcem zniža plačo. S stavko so zaposleni dosegli, da bodo plače ostale nespremenjene. Dogajanje je spremljala serija nepremišljenih in neresničnih izjav ministrice za upravne reforme in nato še premierja Anttija Rinneja. Spor se je zaostril minuli ponedeljek, ko je druga največja stranka v koaliciji sporočila, da nima več zaupanja v predsednika vlade. Ta je odstopil, premierski položaj pa bo prevzela Sanna Marin.</p>
      <h3>»Mavrična« družina in hiter vzpon</h3>
      <p>Finski mediji pišejo, da Sanna Marin izhaja iz »mavrične« družine. Živela je namreč z mamo in njeno partnerico. Pred leti je Marinova za nek medij dejala, da je bila kot otrok zaradi tega diskriminirana in da se je počutila nevidno, ker ni mogla sproščeno govoriti o svoji družini. Vzpon Marinove znotraj socialdemokratske stranke je bil strm – kot 27-letnica je zasedala visoko mesto v administraciji tretjega največjega finskega mesta Tampere. Od letošnjega poletja pa je bila ministrica za promet in komunikacije.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916395/posel/novice/finski-razrez-pogace-eu-naletel-na-kritike"/>
        <a href="https://www.dnevnik.si/1042910244/svet/finski-premier-pricakuje-novo-prelozitev-brexita"/>
      </related>
    </article>
  </body>
</html>