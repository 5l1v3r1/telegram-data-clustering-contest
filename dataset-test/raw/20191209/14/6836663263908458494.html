<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/doprava-a-logistika/cesi-drazi-veterany-cim-dal-mene-duvodem-jsou-rostouci-ceny-1364943"/>
    <meta property="og:site_name" content="E15.cz"/>
    <meta property="article:published_time" content="2019-12-09T14:20:00+00:00"/>
    <meta property="og:title" content="Češi draží veterány čím dál méně, důvodem jsou rostoucí ceny"/>
    <meta property="og:description" content="Zájem o on-line dražbu historických vozů v Česku ochabuje. Zatímco v zahraničí představuje obchod s veterány tržní trend, na největším tuzemském aukčním portálu Aukro se letos zatím vydražilo pouhých 299 vozů. Za celý loňský rok jich Češi přitom takto zobchodovali více než dvojnásobek a předloni více než trojnásobek, vyplývá z dat internetového tržiště Aukro pro deník E15."/>
  </head>
  <body>
    <article>
      <h1>Češi draží veterány čím dál méně, důvodem jsou rostoucí ceny</h1>
      <address><time datetime="2019-12-09T14:20:00+00:00">09 Dec 2019, 14:20</time> by <a rel="author">Jiří Liebreich</a></address>
      <p>
        <b>Zájem o on-line dražbu historických vozů v Česku ochabuje. Zatímco v zahraničí představuje obchod s veterány tržní trend, na největším tuzemském aukčním portálu Aukro se letos zatím vydražilo pouhých 299 vozů. Za celý loňský rok jich Češi přitom takto zobchodovali více než dvojnásobek a předloni více než trojnásobek, vyplývá z dat internetového tržiště Aukro pro deník E15.</b>
      </p>
      <p>„Obchodů ubývá z důvodu raketového růstu ceny veteránů. Na trhu se s nimi obchoduje čím dál méně, protože je buď drží sběratelé, nebo už nejsou snadno dostupné,“ říká Pavel Krejčíř zastupující Aukro, které sdružuje takřka výhradně tuzemské prodejce a kupce.</p>
      <p>Zatímco loni se na Aukru prodaly veterány za jedenáct milionů korun, letos kupci investovali jen sedm milionů. Část z investic šla i do vozů, které dražilo Centrum zajištěných aktiv ministerstva vnitra. To skrze Aukro draží majetek zajištěný policií v trestním řízení. Utržené peníze pak centrum používá ve prospěch obětí trestných činů.</p>
      <related>
        <a href="https://www.e15.cz/byznys/reality-a-stavebnictvi/na-prodeji-cernosicke-vily-radovana-krejcire-vydela-majitel-obchodniho-domu-maj-1364885"/>
      </related>
      <p>„Čeští veteránisté nejsou na aukce zvyklí, nemají u nás tradici. Byly pokusy je zavést, ale zkrátka o ně nebyl zájem. Stále je u nás zakořeněn klasický způsob obchodu mezi prodávajícím a kupujícím,“ domnívá se viceprezident pro zájmovou činnost Autoklubu ČR a předseda Asociace veterán klubů František Čečil.</p>
      <p>Svůj podíl na růstu cen má část prodejců, kteří nabízejí vozidla za čím dál vyšší ceny. „Konkrétním případem je třeba Škoda Rapid z konce osmdesátých let. Reálná cena je kolem 50 až 70 tisíc korun, nabízí se ale za 200 až 250 tisíc,“ vysvětluje Čečil.</p>
      <related>
        <a href="https://www.e15.cz/nazory/komentar-martina-cabana-babisova-cesta-mimo-byznys-je-slepa-1364884"/>
      </related>
      <p>Mezi Čechy patří k nejoblíbenějším veteránům také vozy Škoda 100 nebo 110, zaregistrováno je jich v tuzemsku stále téměř padesát tisíc. Vyplývá to z údajů Centrálního registru vozidel. Cena renovovaných veteránů se pohybuje kolem dvou set tisíc korun, dvojnásobnou hodnotu mají modely kupé 110R. Ještě dražší jsou závodní speciály Škoda 130 RS, sběratelé za ně platí více než milion korun.</p>
      <p>Výrazný růst cen veteránů letos reflektoval i britský index Knight Frank. Historické vozy se podle něj za posledních deset let majitelům zhodnotily o téměř 190 procent. Tempem tak značně převýšily například drahá vína, jež rostla o 127 procent, šperky se 112 procenty, ale i zlato, umění či známky. „Mnozí méně movití sběratelé se tak začali orientovat na motocykly, či dokonce historická kola,“ doplňuje Krejčíř.</p>
      <related>
        <a href="https://www.e15.cz/byznys/budoucnost-byznysu/od-aerolinek-po-pivovary-virtualni-personaliste-pronikaji-do-vsech-oboru-1364645"/>
      </related>
      <related>
        <a href="https://www.e15.cz/magazin/do-duchodu-ve-triceti-na-americky-vystrelek-se-chytaji-i-cesi-1364911"/>
      </related>
      <related>
        <a href="https://www.e15.cz/magazin/nejlepsi-stavby-sveta-prohlednete-si-viteze-prestizni-architektonicke-souteze-1364931"/>
      </related>
      <related>
        <h4>Související články</h4>
        <a href="https://www.e15.cz/byznys/doprava-a-logistika/volkswagen-si-v-dobe-elektricke-veri-i-pres-miliardove-investice-planuje-vetsi-marze-1361733"/>
        <a href="https://www.e15.cz/magazin/skoda-760-mohla-vsechno-zmenit-moderni-vuz-vsak-odstrelili-nemci-1356160"/>
        <a href="https://www.e15.cz/finexpert/setrime/posledni-papirove-dalnicni-znamky-jsou-v-prodeji-plati-do-konce-ledna-2021-1364919"/>
        <a href="https://www.e15.cz/byznys/fleet-special/americky-veteran-za-korunu-galerie-nabizi-investice-do-sberatelskych-predmetu-1362142"/>
        <a href="https://www.e15.cz/magazin/fisker-chysta-elektricke-suv-s-dojezdem-skoro-500-km-a-cenovkou-pod-milion-korun-1358084"/>
      </related>
    </article>
  </body>
</html>