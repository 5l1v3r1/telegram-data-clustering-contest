<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/746079"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T14:30:00+00:00"/>
    <meta property="og:title" content="DSIยึด'เฟอร์รารี่-มัสแตง'เพิ่ม ปัดซีอีโอForex 3Dมอบตัว"/>
    <meta property="og:description" content="ตำรวจนครบาล 3 ยึดรถยนต์หรู 'เฟอร์รารี่-มัสแตง' มูลค่า 30 ล้านบาท เกี่ยวข้องคดีแชร์ Forex 3D ส่งมอบดีเอสไอ พบข้อมูลซุกซ่อนคอนโดฯ เตรียมขาย ด้านดีเอสไอปัดกระแสข่าวซีอีโอ Forex 3D เข้าไทยพร้อมมอบตัว"/>
  </head>
  <body>
    <article>
      <h1>DSIยึด'เฟอร์รารี่-มัสแตง'เพิ่ม ปัดซีอีโอForex 3Dมอบตัว</h1>
      <address>
        <time datetime="2019-12-09T14:30:00+00:00">09 Dec 2019, 14:30</time>
      </address>
      <figure>
        <img src="https://www.dailynews.co.th/admin/upload/20191209/news_yuBaQTqMKO214040_533.jpg?v=201912100711"/>
      </figure>
      <p>
        <b>ตำรวจนครบาล 3 ยึดรถยนต์หรู "เฟอร์รารี่-มัสแตง" มูลค่า 30 ล้านบาท เกี่ยวข้องคดีแชร์ Forex 3D ส่งมอบดีเอสไอ พบข้อมูลซุกซ่อนคอนโดฯ เตรียมขาย ด้านดีเอสไอปัดกระแสข่าวซีอีโอ Forex 3D เข้าไทยพร้อมมอบตัว</b>
      </p>
      <p>เมื่อวันที่ 9 ธ.ค. 62 พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) เปิดเผยถึงความคืบหน้าคดีพิเศษที่ 153/2562 กรณีประชาชนถูกหลอกให้ร่วมลงทุนซื้อขายอัตราแลกเปลี่ยนเงินตราสกุลต่าง ๆ ผ่านเฟซบุ๊กชื่อ Forex–3D และบัญชีเฟซบุ๊ก ชื่อ Apiruk Krub (นายอภิรักษ์ โกฎธิ) ว่า ก่อนหน้านี้ได้มอบหมายให้นายไตรยฤทธิ์ เตมหิวงศ์ รองอธิบดีดีเอสไอ และพนักงานสอบสวนดีเอสไอ ตรวจค้นพร้อมยึดทรัพย์สินที่เกี่ยวข้องกับการกระทำความผิดในคดีแล้ว 2 ครั้ง อายัดของกลางในคดีมูลค่า 600 ล้านบาท ล่าสุดเมื่อวันที่ 8 ธ.ค.ที่ผ่านมา ได้รับการประสานจากกองบังคับการสืบสวนนครบาล 3 ว่าได้ยืดรถยนต์หรูจำนวนหลายคันที่คาดว่าเป็นทรัพย์สินของนายอภิรักษ์ และเกี่ยวข้องกับคดีแชร์ Forex–3D ที่ดีเอสไอรับไว้เป็นคดีพิเศษ โดยเร็ว ๆ นี้ นายสมศักดิ์ เทพสุทิน รัฐมนตรีว่าการกระทรวงยุติธรรม จะแถลงข่าวถึงความคืบหน้าในประเด็นดังกล่าว</p>
      <figure>
        <img src="https://www.dailynews.co.th/admin/upload/20191209/news_ByiBPbkgfr214041_533.jpg?v=201912100711?v=2710"/>
      </figure>
      <p> <br/>รายงานข่าวแจ้งว่า รถยนต์หรูหลายคันที่ดีเอสไอเข้าไปร่วมยึดกับทางกองบังคับการสืบสวนนครบาล 3 นั้น สืบเนื่องจากทางเจ้าหน้าที่ตำรวจกองบังคับการสืบสวนนครบาล 3 จับกุมหญิงสาวรายหนึ่ง ซึ่งเป็นผู้ต้องหาคดียาเสพติด และให้การเบื้องต้นว่าตนเองได้รับมอบหมายจากนายอภิรักษ์ ให้นำรถยนต์จำนวนดังกล่าวไปขาย แต่อยู่ระหว่างดำเนินการจึงถูกจอดไว้ที่คอนโดฯ ย่านสุขุมวิท 33 เมื่อเจ้าหน้าที่ตรวจสอบข้อมูลพบว่า รถยนต์ยี่ห้อเฟอร์รารี่มีชื่อนายอภิรักษ์ เป็นผู้ครอบครอง ส่วนที่เหลือครอบครองในชื่อบริษัท จึงประสานให้ทางดีเอสไอมารับรถยนต์ดังกล่าวไป เนื่องจากเป็นของกลางในคดีที่ดีเอสไอรับผิดชอบ</p>
      <figure>
        <img src="https://www.dailynews.co.th/admin/upload/20191209/news_mljjlgAcnw214041_533.jpg?v=201912100711?v=6865"/>
      </figure>
      <p> <br/>ด้านนายปิยะศิริ วัฒนวรางกูร ผอ.กองคดีธุรกิจการเงินนอกระบบ กล่าวถึงกระแสข่าวที่ระบุว่านายอภิรักษ์ จะเดินทางกลับประเทศไทยว่า คาดว่าน่าจะเป็นข่าวลือ ที่ผ่านมายังไม่ได้รับการติดต่อหรือประสานเรื่องการเข้ามอบตัว จึงเชื่อว่านายอภิรักษ์ คงไม่เดินทางกลับมาในช่วงนี้ ในกรณีที่วีซ่าหมดอายุ นายอภิรักษ์ อาจใช้วิธีเดินทางต่อไปประเทศอื่น ๆ ในกลุ่มอาเซียน<br/> <br/>ผู้สื่อข่าวรายงานว่า ก่อนหน้านี้นายปิยะศิริ ได้โพสต์ภาพถ่ายรถยนต์จำนวน 4 คัน ที่เจ้าหน้าที่ดีเอสไอได้รับมอบรถยนต์จำนวนที่ 4 คันที่ตรวจยึดได้ ซึ่งประกอบด้วยรถยนต์ยี่ห้อ เฟอรารี่ มัสแตง โตโยต้าอัลพาร์ต มูลค่า 30 ล้านบาท และในวันนี้เจ้าหน้าที่ได้ขนย้ายรถของกลางทั้งหมดมาเก็บรักษาไว้ที่ดีเอสไอแล้ว.<br/> <br/>ขอบคุณภาพ : <b>@Piyasiri Wattanavarangkul</b></p>
    </article>
  </body>
</html>