<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/nemzetkozi-sport/meg-tiz-csapatnak-van-eselye-a-nyolcaddontore-2168856/"/>
    <meta property="og:site_name" content="BAMA"/>
    <meta property="article:published_time" content="2019-12-09T14:08:00+00:00"/>
    <meta property="og:title" content="Még tíz csapatnak van esélye a nyolcaddöntőre"/>
    <meta property="og:description" content="Az E, az F, a G és a H csoportban csak két hely foglalt a nyolcaddöntőbe jutás szempontjából a labdarúgó Bajnokok Ligájában, a csoportkör hatodik, utolsó fordulója előtt, így kedden tíz csapat küzd a kiadó hat helyért. Köztük van a címvédő Liverpool és a Szoboszlai Dominikot foglalkoztató Salzburg is, a két együttes egymással találkozik."/>
  </head>
  <body>
    <article>
      <h6 class="kicker">BAJNOKOK LIGÁJA</h6>
      <h1>Még tíz csapatnak van esélye a nyolcaddöntőre</h1>
      <address>
        <time datetime="2019-12-09T14:08:00+00:00">09 Dec 2019, 14:08</time>
      </address>
      <h4>Az E, az F, a G és a H csoportban csak két hely foglalt a nyolcaddöntőbe jutás szempontjából a labdarúgó Bajnokok Ligájában, a csoportkör hatodik, utolsó fordulója előtt, így kedden tíz csapat küzd a kiadó hat helyért. Köztük van a címvédő Liverpool és a Szoboszlai Dominikot foglalkoztató Salzburg is, a két együttes egymással találkozik.</h4>
      <p>A salzburgi összecsapáson már</p>
      <blockquote>egy döntetlen is elég az angol bajnokságban toronymagasan éllovas Liverpoolnak a továbbjutáshoz,</blockquote>
      <p>vereség esetén viszont az osztrákok beérik őket, és akkor az egymás elleni eredmény dönt. Angliában 4-3-ra győzött Jürgen Klopp együttese, amelynek kiesése nagy meglepetés lenne.</p>
      <blockquote>Legutóbb a 2012-13-as BL-kiírásban nem jutott az egyenes kieséses szakaszba a címvédő,</blockquote>
      <p>akkor a Chelsea végzett a csoportjában harmadikként, miután az egymás elleni összevetésben alulmaradt a vele azonos pontszámmal végzett Sahtar Donyeckkel szemben.</p>
      <p>Ebben a csoportban még a Napoli áll továbbjutó helyen a záró kör előtt, és ha nem kap ki, ott is marad. Az erőviszonyok ismeretében Carlo Ancelotti csapatának erre jó esélye van a Genkkel szemben – főként hazai pályán -, mégis figyelmeztető, hogy az olaszok az utóbbi kilenc tétmérkőzésükön nyeretlenek maradtak, hét döntetlen mellett kétszer kikaptak. Hármas holtverseny esetén viszont a nápolyiaké a legjobb mutató.</p>
      <h3>F csoport</h3>
      <p>Az F csoportban az FC Barcelona biztos csoportelsőként lép tovább, mögötte az Internazionale és a Borussia Dortmund reménykedhet még. Az olaszok bízhatnak abban, hogy keddi ellenfelüknek, a katalánoknak már kevés motivációjuk maradt erre a találkozóra, a németek pedig abban, hogy Dortmundban érvényre tudják juttatni erőfölényüket a prágai Slaviával szemben. Pontazonosság esetén az Internazionale jobb a Borussia Dortmundnál.</p>
      <h3>G csoport</h3>
      <p>A G jelű négyesben a Gulácsi Pétert és Willi Orbánt foglalkoztató RB Leipzig már az ötödik fordulót követően bebiztosította továbbjutását, történelmi tettként először került az egyenes kieséses szakaszba. A német együttes Lyonban vendégszerepel, ahol a házigazda francia csapat még reménykedhet a továbbjutásban. Miként a Benficához látogató Zenit is. A portugálok a BL-tavaszban már nem, de a harmadik helyben, így az Európa-ligába való átsorolásban még reménykednek.</p>
      <h3>H csoport</h3>
      <p>A H csoportban a továbbjutásban még bízó három gárda közül az Ajax van a legkedvezőbb helyzetben: az előző szezonban elődöntős hollandoknak kétpontos előnyük van riválisaikkal szemben, és kedden otthon játszanak. Ellenfelük viszont a továbbjutásban még reménykedők egyike, a Valencia lesz, miközben a Chelsea azt a Lille-t látja vendégül, amely már biztos búcsúzó.</p>
      <p>Forrás: MTI</p>
    </article>
  </body>
</html>