<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191209_04758247"/>
    <meta property="og:site_name" content="Het Nieuwsblad"/>
    <meta property="article:published_time" content="2019-12-09T14:16:00+00:00"/>
    <meta property="og:title" content="Op drift geslagen schip botst tegen havenkraan: enorme ravage in Antwerps dok"/>
    <meta property="og:description" content="In het Deurganckdok in de Waaslandhaven is maandagmiddag een schip op drift geraakt en tegen een kraan gebotst. Dat zegt het Antwerpse Havenbedrijf. Er zou..."/>
  </head>
  <body>
    <article>
      <h1>Op drift geslagen schip botst tegen havenkraan: enorme ravage in Antwerps dok</h1>
      <address>
        <time datetime="2019-12-09T14:16:00+00:00">09 Dec 2019, 14:16</time>
      </address>
      <p>Antwerpen / Beveren-Waas - <b><b>In het Deurganckdok in de Waaslandhaven is maandagmiddag een schip op drift geraakt en tegen een kraan gebotst. Dat zegt het Antwerpse Havenbedrijf. Er zouden geen gewonden gevallen zijn.</b></b></p>
      <p>Het schip was maandag iets voor 11 uur aangekomen in de Antwerpse haven vanuit Hamburg. De Mexico City meerde aan bij kaai 1740 van containerterminal PSA, maar om 13.55 uur sloeg het los. Door de slechte weersomstandigheden dreef het schip vervolgens naar de overkant van het dok, naar kaai 1702 van DP World. Daar kwam het tot een botsing met een kraan die op de kaai stond. De kraan stortte in elkaar en viel deels in het Deurganckdok. “Er vielen geen slachtoffers”, zegt woordvoerder Kris Thieren van DP World.</p>
      <p>“Het gaat om een 328 meter lang schip dat aan de westkant van het dok aangemeerd lag en niet operationeel was op het moment dat het is losgeslagen”, zegt PSA-woordvoerster Caroline Creve.</p>
      <figure>
        <img src="https://static.nieuwsblad.be/Assets/Images_Upload/2019/12/09/d4e75dce-1a98-11ea-890e-43212ce6fb8e_web_scale_0.0920028_0.0920028__.jpg?nomaxwidth=280&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <p>Intussen is het schip weer veilig aangemeerd, er is wel heel wat schade aan het schip die moet worden hersteld voor het schip weer zal kunnen afvaren.</p>
      <p>
        <b>Deel dok niet bevaarbaar</b>
      </p>
      <p>DP World laat in een reactie weten dat er ook onder de getroffen kraan geen activiteiten aan de gang waren en er dus ook bij hen geen gewonden zijn gevallen. Op kaai 1700 werd de zone van het ongeval geëvacueerd en de operaties op de kaai tijdelijk stilgelegd.</p>
      <p>Het Agentschap Maritieme Dienstverlening en Kust heeft zes sleepboeten ter plaatse geroepen die zich aan het schip vastmaakten om het opnieuw te kunnen laten aanmeren. Een loods gaf daarbij vanop een loodsboot de nodige aanwijzingen.</p>
      <p>Het Agentschap bevestigt ook dat een deel van het Deurganckdok momenteel niet bevaarbaar is omdat de kraan in de weg ligt.</p>
      <p>Het incident zelf was te zien op radarbeelden van de scheepvaartverkeersbegeleiders in de toren van Zandvliet. “We zagen het schip een vreemde en plotselinge beweging maken”, getuigden zij.</p>
      <figure>
        <img src="https://static.nieuwsblad.be/Assets/Images_Upload/2019/12/09/5c0476d4-1a99-11ea-890e-43212ce6fb8e_web_scale_0.1332001_0.1332001__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <figure>
        <img src="https://static.nieuwsblad.be/Assets/Images_Upload/2019/12/09/51f8492c-1a99-11ea-890e-43212ce6fb8e_web_scale_0.0942952_0.0942952__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
    </article>
  </body>
</html>