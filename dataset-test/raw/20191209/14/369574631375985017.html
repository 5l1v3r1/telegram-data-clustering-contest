<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/policie-proveruje-vypoved-ministranta-o-zneuzivani-knezem/r~8b6a0dc01a8b11eab1410cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T14:26:05+00:00"/>
    <meta property="og:title" content="Policie prověřuje slova ministranta o zneužívání knězem. Obnovený soud změnil názor"/>
    <meta property="og:description" content="Bývalý katolický kněz byl za zneužívání před 8 lety odsouzen k podmínečnému trestu. Letos ho kvůli nevěrohodné výpovědi soud zprostil obžaloby."/>
  </head>
  <body>
    <article>
      <h1>Policie prověřuje slova ministranta o zneužívání knězem. Obnovený soud změnil názor</h1>
      <address>
        <time datetime="2019-12-09T14:26:05+00:00">09 Dec 2019, 14:26</time>
      </address>
      <p>Soud na základě revizního znaleckého posudku dospěl k závěru, že muž byl tehdy odsouzen na základě nevěrohodné výpovědi. Mladík, který kněze obvinil, ale na své verzi u soudu stále trval.</p>
      <p>"Výpověď učiněná tehdejším ministrantem je předmětem probíhajícího trestního řízení. Toto se aktuálně nachází ve fázi vyšetřování, proto nyní nebudou k věci sdělovány další podrobnější informace," řekla státní zástupkyně Okresního státního zastupitelství v Jeseníku Irena Koláčková.</p>
      <p>Soud obnovu řízení na základě nových důkazů povolil v listopadu 2016 a osvobozující rozsudek vynesl letos v únoru. Soudce Miloš Kubíček uvedl, že nebylo prokázáno, že se skutek stal.</p>
      <p>"Absentuje jakýkoliv přímý důkaz o vině obžalovaného. Výpověď poškozeného ve světle revizního znaleckého posudku nemůže být důkazem, neboť podle revizního znaleckého posudku je nevěrohodná. Rovněž výpovědi svědků v obnoveném řízení svědčí ve prospěch obžalovaného a v neprospěch poškozeného," uvedl Kubíček.</p>
      <h3>Kněz se chce vrátit ke kněžské službě</h3>
      <p>Obhájkyně Kuszaje Zuzana Kožnárková řekla, že obhajoba trestní řízení neiniciovala. Pokud by byl však mladík souzen za křivou výpověď, hodlá se k řízení připojit.</p>
      <p>"Můj klient se hodlá v rámci takzvaného adhezního řízení domáhat škody, protože pociťuje újmu jak ve sféře majetkové, tak především v té nemajetkové, kdy máme za to, že bylo velmi fatálním způsobem poškozeno jeho dobré jméno, pověst, čin a důstojnost. Doufáme, že se dočkáme v této věci spravedlivého rozhodnutí," řekla Kožnárková. </p>
      <p>Související</p>
      <h4>Znásilnění není špatný sex, je to celoživotní trauma. Církev oběti vydírá, tvrdí Hrdá</h4>
      <figure>
        <img src="https://cdn.xsd.cz/resize/12766e491253371dadc68d594d35768b_extract=28,123,1797,1011_resize=240,135_.jpg?hash=79ae3075eed27fb5606d7ea74c058a29"/>
      </figure>
      <p>19:01</p>
      <p>Bývalého kněze soud potrestal za pohlavní zneužívání a ohrožování výchovy mládeže v roce 2011 a uložil mu tehdy půlroční trest s podmíněným odkladem na dva roky, soud mu navíc zakázal po tři roky pracovat s dětmi ve věku do 18 let. Trest byl muži sice na základě amnestie později prominut, po odsouzení byl však Kuszaj suspendován a kněžskou práci vykonávat nemohl.</p>
      <p>Kuszaj letos v únoru po vynesení osvobozujícího rozsudku řekl, že jeho největším snem je vrátit se zpět ke kněžské službě. Proces zasáhl deset let jeho života, místo práce kněze zastával dělnické profese. O jeho návratu do církevních řad zatím rozhodnuto nebylo.</p>
      <p>Kuszaj je členem polské province salvatoriánů se sídlem v Krakově. Nejvyšším představeným je General a jeho rada v Římě, kam Kuszajova žádost o návrat ke kněžské službě již byla odeslána. "Obrátili jsme se na Vatikán a čekáme na rozhodnutí, může to trvat delší dobu," řekl představený salvatoriánů v České republice Leszek Rackowiak.</p>
    </article>
  </body>
</html>