<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/reprezentacja-polski/news-henryk-kasperczak-brzeczkowi-brakuje-pomyslu-na-gre,nId,3378878"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T14:13:00+00:00"/>
    <meta property="og:title" content="Henryk Kasperczak: Brzęczkowi brakuje pomysłu na grę"/>
    <meta property="og:description" content="- Może selekcjoner wykorzysta pozostający czas do Euro 2020 i wprowadzi zespół na wyższy poziom. Trzeba wierzyć, że będzie dobrze – wyraża nadzieję medalista mistrzostw świata i igrzysk olimpijskich, Henryk Kasperczak."/>
  </head>
  <body>
    <article>
      <h1>Henryk Kasperczak: Brzęczkowi brakuje pomysłu na grę</h1>
      <address><time datetime="2019-12-09T14:13:00+00:00">09 Dec 2019, 14:13</time> by <a rel="author">INTERIA.PL</a></address>
      <p>
        <b>- Może selekcjoner wykorzysta pozostający czas do Euro 2020 i wprowadzi zespół na wyższy poziom. Trzeba wierzyć, że będzie dobrze – wyraża nadzieję medalista mistrzostw świata i igrzysk olimpijskich, Henryk Kasperczak.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Henryk Kasperczak przed losowaniem MŚ: Nie ma co kalkulować. Wideo INTERIA.TV</aside>
      <p>Kasperczak to nie tylko wybitny reprezentant Polski (61 meczów i pięć goli w latach 1973-78), ale i niemal dyżurny kandydat na selekcjonera drużyny narodowej. Ilekroć kadra czekała na nowego szefa, w gronie kandydatów pojawiał się zazwyczaj 73-letni obecnie szkoleniowiec.   </p>
      <p>Teraz, gdy zaczęliśmy odliczać miesiące do rozpoczęcia finałów Euro 2020, również Kasperczak włączył się do dyskusji o kondycji zespołu Jerzego Brzęczka i prognozach na przyszłoroczne lato. </p>
      <p>- To jest drużyna, która musi potwierdzać za każdym razem, że jest coraz lepiej - mówi "Henry". - Wyniki są świetne, w eliminacjach mistrzostw Europy przegraliśmy tylko raz. Mankamentem jest styl, który nie wszystkim odpowiada. Brakuje pomysłu na grę, może selekcjoner Brzęczek wykorzysta pozostający czas do turnieju i wprowadzi zespół na wyższy poziom. Trzeba wierzyć, że będzie dobrze.</p>
      <p>W czerwcu "Biało-Czerwoni" zagrają w mistrzostwach Europy po raz czwarty z rzędu. Znają już niemal komplet grupowych rywali. Jak szanse Polaków na dobry wynik ocenia Kasperczak?  </p>
      <p>- Grupa E jest bardzo trudna - oznajmia doświadczony szkoleniowiec. - Szwedzi, Hiszpanie, a mamy jeszcze drużynę ze ścieżki barażowej. Są tam dwie ekipy z Wysp Brytyjskich, zresztą - ktokolwiek nie wejdzie, będzie silnym przeciwnikiem dla nas. Trzeba się dobrze przygotować. Tylko życzyć kadrze, aby wszyscy kluczowi dla niej zawodnicy - na czele z Robertem Lewandowskim - byli zdrowi i mieli formę. Oby ta reprezentacja dobrze rozpoczęła kolejne stulecie Polskiego Związku Piłki Nożnej.<br/><br/><a href="https://wyniki.interia.pl/rozgrywki-S-euro-2020-kwalifikacje-kwalifikacje,cid,715,rid,3805,sort,I"><u><b>Euro 2020 - zobacz komplet wyników i końcowe tabele kwalifikacji</b></u></a></p>
      <p>W piątek w Warszawie odbyła się Gala Stulecia PZPN, podczas której ogłoszono jedenastkę stulecia reprezentacji Polski. Została ona wybrana na podstawie głosowania ekspertów oraz kibiców. Znalazł się w niej również Kasperczak.</p>
      <p>Bramkarzem stulecia został wybrany Józef Młynarczyk. Linię obrony tworzą Łukasz Piszczek, Władysław Żmuda, Jerzy Gorgoń i Antoni Szymanowski. Oprócz Kasperczaka, w pomocy znaleźli się Kazimierz Deyna i Zbigniew Boniek. Napastnicy to Grzegorz Lato, Robert Lewandowski i Włodzimierz Lubański. Kapituła konkursu zadecydowała o uhonorowaniu mianem trenera stulecia Kazimierza Górskiego.</p>
      <p>
        <b>Tomasz Kowalczyk</b>
      </p>
    </article>
  </body>
</html>