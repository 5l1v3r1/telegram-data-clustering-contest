<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Odbojka/a317077-Vosa-rusi-Nemce-u-velikom-Spensu.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T14:42:00+00:00"/>
    <meta property="og:title" content="Voša ruši Nemce u velikom Spensu"/>
    <meta property="og:description" content="U utorak u veliki Spens stiže nemački Fridrihshafen, u 2. kolu grupne faze Lige šampiona."/>
  </head>
  <body>
    <article>
      <h1>Voša ruši Nemce u velikom Spensu</h1>
      <h2>U utorak u veliki Spens stiže nemački Fridrihshafen, u 2. kolu grupne faze Lige šampiona.</h2>
      <address><time datetime="2019-12-09T14:42:00+00:00">09 Dec 2019, 14:42</time> by <a rel="author">Igor Jagličić</a></address>
      <figure>
        <img src="https://sportklub.rs/Picture/171245/jpeg/OK-Vojvodina-NS-seme-konferencija"/>
        <figcaption>
          <cite>Foto: Sport Klub</cite>
        </figcaption>
      </figure>
      <p>Meč, koji počinje u 18 časova, uz direktan prenos na Sport Klubu 1, zapravo je prva šansa šampiona Srbije da upišu pobedu u E grupi.</p>
      <p>Nemci su redovni učesnici evropske elite, ekipa puna stranaca i ambicija. Stiče se utisak da su rival po meri, jer nisu u formi, pošto su izgubili tri od poslednja četiri meča.</p>
      <p>Opet, niko u taboru Novosađana ne misli da će lako doći do trijumfa.</p>
      <p>„<i>Fridrihshafen je tim s dugom tradicijom, a u Nemačkoj su stalno u vrhu i s Berlinom se bore za trofeje</i>”, počeo je priču na današnjoj konferenciji za novinare <b>Slobodan Boškan</b>, sportski direktor Vojvodine NS seme.</p>
      <p>„<i>Jedna od njihovih osobenosti jeste to što svake godine dovode dosta ne toliko poznatih stranaca i ukalupe ih u svoj sistem. Mislim da imaju svojih slabosti i da ćemo moći ravnopravno da igramo s njima, a kada na to dodamo da se igra na našem terenu, možemo i do pobede. Pomoć publike će nam biti neophodna i nadam se da će tribine biti pune, te da ćemo svi zajedno uživati u lepoj odbojkaškoj predstavi</i>”.</p>
      <p>Šef stručnog štaba srpskog šampiona, <b>Siniša Gavrančić</b>, dobro zna sutrašnjeg rivala i nada se da će njegova ekipa ponoviti igru iz prošlog meča u Poljskoj.</p>
      <p>„<i>Fridrihshafen uvek ima dobru ekipu, o tome svedoče i njihovi rezultati. Trenutno su drugi u Bundesligi sa osam pobeda i jednim porazom, a u ekipi imaju čak devet stranaca. Nemci su dva libera, drugi korektor i treći bloker. Imali smo priliku da odgledamo dosta njihovih utakmica i da se upoznamo sa njihovom igrom. Nadam se da ćemo biti na nivou borbenosti kao što je to bio slučaj u Poljskoj. Mislim da možemo da im pariramo, pa i da dođemo do pobede</i>”, istakao je Gavrančić.</p>
      <p>Sastav Fridrihshafena, u svojim redovima ima devet stranaca, a našoj odbojkaškoj javnosti dobro je poznat makedonski korektor Nikola Gjorgijev, koji je inostranu karijeru započeo u Radničkom iz Kragujevca, a posle igrao u Italiji, Turskoj, Francuskoj, Japanu i Poljskoj.</p>
      <p>Svi primači su stranci, Slovak Tomas Kriško, Austrijanac Anton Mener, Rumun Rareš Balean i iskusni Estonac Marti Juhkami.</p>
      <p>Dizači su Čeh Jakub Januš i Amerikanac Džoe Vorsli, a srednji blokeri Nijemaja Mout, reprezentativac Australije i Amerikanac Brendan Šmit.</p>
      <p>Trener je Austrijanac Mihael Varm, a u stručnom štabu je i Radomir Vemić, inače skaut selekcije Srbije, na poslednjem Evropskom prvenstvu, na kojem su Orlovi osvojili zlato.</p>
    </article>
  </body>
</html>