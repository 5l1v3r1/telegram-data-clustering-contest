<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Gradjani-Mostara-porucuju-da-ne-odustaju-oglasila-se-policija/572772?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T14:41:28+00:00"/>
    <meta property="og:title" content="Građani Mostara poručuju da ne odustaju, oglasila se policija"/>
    <meta property="og:description" content="MOSTAR - Jake snage MUP-a Hercegovačko-neretvanskog kantona su uz primjenu sile rano jutros deblokirale deponiju Uborak u Mostaru. Deponiji je prošle sedmice istekla ekološka dozvola, a građani okolnih naselja je drže blokiranom od srijede."/>
  </head>
  <body>
    <article>
      <h1>Građani Mostara poručuju da ne odustaju, oglasila se policija</h1>
      <address><time datetime="2019-12-09T14:41:28+00:00">09 Dec 2019, 14:41</time> by <a rel="author">Agencije</a></address>
      <p>MOSTAR - Jake snage MUP-a Hercegovačko-neretvanskog kantona su uz primjenu sile rano jutros deblokirale deponiju Uborak u Mostaru. Deponiji je prošle sedmice istekla ekološka dozvola, a građani okolnih naselja je drže blokiranom od srijede.</p>
      <p>Međutim, građani su poručili da neće odustati i da ne žele da dozvole, kako su rekli, "ovakvu anarhiju i samovolju ministra MUP-a HNK-a Slađana Bevande i niti bilo koga''.</p>
      <p>''Mi ostajemo ovdje. Čim se oni raziđu mi ćemo opet blokirati i tako u nedogled. Tako ćemo raditi sve dok se ne zatvor deponija Uborak'', rekao je za portal "Bljesak.info" Omer Hujdur jedan od predstavnika inicijative ''Jer nas se tiče''.</p>
      <p>Zbog akcije policije oštro su reagovali brojni političari i političke stranke, osuđujući "prekomjernu upotrebu sile".</p>
      <p>Iz Nezavisnog bloka saopštili su da je deponija Uborak "ogledalo vlasti SDA-HDZ."</p>
      <p>"Za ovo haotično stanje odgovorna je vlast SDA i HDZ-a BiH koja drži Mostar u potpunoj demokratskoj blokadi. Građani jedino mogu protestovati i to čine s punim pravom", rekao je Amer Obradović poslanik u Parlamentu FBiH.</p>
      <p>Demokratska fronta (DF) osudila je "svaki vid nasilja i upotrebu sile nad građanima", te dala podršku demonstrantima koji traže institucionalno rješenje za deponiju.</p>
      <p>"Da su gradske vlasti ispoštovale dogovor od prije šest mjeseci koji je postignut sa prosvjednicima, kada su se obavezali da će formirati stručnu radnu grupu te pokušati naći rješenje za deponiju Uborak, izbjegli bi ponovnu blokadu iste kao i nemile scene upotrebe sile pripadnika MUP-a HNK-a nad prosvjednicima", navodi se u saopštenju DF-a.</p>
      <p>Potpredsjednica Federacije Bosne i Hercegovine Melika Mahmutbegović oštro je osudila jutrošnju upotrebu specijalnih snaga Ministarstva unutrašnjih poslova Hercegovačko-neretvanskog kantona protiv građana Mostara prilikom deblokiranja deponije "Uborak".</p>
      <p>"Zahtijevamo da se provede istraga o načinu upotrebe specijalnih policijskih snaga, kao i okolnostima u kojima je više osoba povrijeđeno, te da oni koji su upotrijebili prekomjernu policijsku silu da rastjeruje građane koji već mjesecima mirno i nenasilno protestiraju, tražeći samo svoja prava, ponesu odgovornost", saopštila je Mahmutbegovićeva.</p>
      <p>Nekoliko stotina građana okupilo se rano jutros na ulazu u deponiju Uborak, kao podrška onima koji su tu neprekidno već danima. Sjeli su ispred kapije i formirali živi štit.</p>
      <p>Međutim, jake snage policije su uz upotrebu sile deblokirale deponije, a mediji su ranije prenijeli da je nekoliko građana povrijeđeno u sukobu s policijom.</p>
      <p>Deponija Uborak desetak godina je problem na koji upozoravaju mještani Vrapčića, Livča i drugih sjevernih mostarskih predgrađa, a stanje je posebno eskaliralo posljednje godine. Građani su je držali blokiranom i u junu ove godine, ali je nakon 11 dana postignut dogovor s gradskim vlastima, koji u najvećoj mjeri nije poštovan.</p>
      <p>
        <b>MUP HNK: Nismo diktatorska i politička policija</b>
      </p>
      <p>Nakon jutrošnje deblokade deponije Uborak saopštenjem za javnost oglasili su se iz MUP-a Hercegovačko-neretvanskog kantona.</p>
      <p>Kako su naveli, policijski službenici MUP-a HNK poduzeli su Zakonom propisane mjere i radnje i izvršili deblokiranje pristupa deponije, kojom upravlja JP ''Deponija'' Mostar.</p>
      <p>"Službene radnje su poduzete temeljem zahtjeva Grada Mostara od 2. 12. 2019. i 6. 12. 2019. i Zaključka Vlade BiH od 28. 11. 2019. u kojem, između ostalog, stoji da se, citiramo: ''…ne prekida odlaganje komunalnog otpada zbog javnog interesa do rješenja prethodnog pitanja i ishodovanje vodnog akta od strane Agencije za vodno područje Jadranskog mora i dopune zahtjeva te izdavanje okolišne dozvole''.</p>
      <p>Zakonom o unutrašnjim poslovima propisano je, naveli su, da je policija dužna pružiti pomoć radi rješavanja poslova i zadaća koji spadaju u nadležnost drugih državnih tijela, privrednih društava i pravnih lica koja vrše javna ovlaštenja, ako se prilikom vršenja tih poslova naiđe na fizički otpor ili se takav otpor može osnovano očekivati.</p>
      <p>Dakle, svi zakonom propisani uslovi za policijsko postupanje su bili ispunjeni, a zadaća je izvršena bez upotrebe sredstava prinude.</p>
      <p>"Rezolutno odbijamo bilo kakve insinuacije o 'policijskoj diktaturi', 'političkoj policiji' i sličnim terminima kojim su nas 'počastili' pojedine političke stranke i udruženja radi ostvarivanja svojih jeftinih političkih poena. Policija djeluje profesionalno na osnovu propisanih ovlasti i pravilima struke, a sve u cilju osiguranja imovine i osobne sigurnosti građana HNK te poštivanja i dosljednog provođenja Zakona iz svog djelokruga rada", iznijeli su iz MUP-a HNK.</p>
      <hr/>
      <figure>
        <iframe src="https://www.youtube.com/embed/GIh4HJqgmB0" width="640" height="360" data-service="Youtube" scrolling="no"/>
      </figure>
    </article>
  </body>
</html>