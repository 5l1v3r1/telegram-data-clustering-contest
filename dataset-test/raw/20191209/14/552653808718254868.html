<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3059868_utolag-krealt-indokot-a-gothar-ugybol-a-kormany-a-kulturalis-torveny-modositasahoz"/>
    <meta property="og:site_name" content="Népszava"/>
    <meta property="article:published_time" content="2019-12-09T14:53:00+00:00"/>
    <meta property="og:title" content="Utólag kreált indokot a Gothár-ügyből a kormány a kulturális törvény módosításához"/>
    <meta property="og:description" content="Az Emmi is a szexuális zaklatási botránnyal magyarázza a magyarázhatatlant, de a Népszava birtokában lévő iratok szerint már a Gothár-ügy előtt megvolt a koncepció."/>
  </head>
  <body>
    <article>
      <h1>Utólag kreált indokot a Gothár-ügyből a kormány a kulturális törvény módosításához</h1>
      <address><time datetime="2019-12-09T14:53:00+00:00">09 Dec 2019, 14:53</time> by <a rel="author" href="https://nepszava.hu/szerzo/pion-istvan/" target="_blank">Pion István</a></address>
      <p>
        <b>Az Emmi is a szexuális zaklatási botránnyal magyarázza a magyarázhatatlant, de a Népszava birtokában lévő iratok szerint már a Gothár-ügy előtt megvolt a koncepció.</b>
      </p>
      <p>Az MTI adta ki az Emberi Erőforrások Minisztériumának közleményét, amelyben a tárca hosszan magyarázza a bizonyítványát, már ami az előadóművészeti-törvénnyel és az NKA-val kapcsolatos törvénymódosítást illeti.</p>
      <p>Azon felül, hogy a közlemény úgy fogalmaz, "kristálytiszta, kiszámítható" helyzetet és felelősségi viszonyokat teremt az Országgyűlés előtt lévő kulturális törvényjavaslat a színházak fenntartásában, kiemeli azt is, hogy az Emmi szerint "a Gothár-féle szexuális zaklatási ügy nem maradhat következmények nélkül".</p>
      <p>"Önmagában az is indokolttá teszi a felelősségi viszonyok tisztázását, hogy az elmúlt időszakban köztörvényes, nem pénzügyi jellegű visszaélések gyanúja merült fel állami és önkormányzati forrásokból is működő színházakban" - áll a közleményben.</p>
      <p>A Népszava birtokában azonban olyan iratok vannak, amelyek bizonyítják, hogy már a Gothár-ügy kirobbanása előtt készen állt a kulturális törvénymódosítási javaslat összefoglaló anyaga. Ez az iratanyag tartalmazza mindazt, ami később az első törvénymódosítási javaslat formájában nyilvánosságra került, és ami elsőként <a href="https://nepszava.hu/3059374_igy-szuntetne-meg-a-kormany-az-nka-t">lapunkhoz jutott el</a>.</p>
      <p>Mint ismert, <a href="https://www.facebook.com/events/1276358002751857/">hétfőn 18 órától tüntetés lesz</a> a javaslatcsomag ellen.</p>
      <table bordered="">
        <tr>
          <th>Kirúgták Gothárt a Színművészetiről</th>
        </tr>
        <tr>
          <td>Közleményben tudatta hétfőn a Színház- és Filmművészeti Egyetem, hogy lezárult az oktatási intézmény etikai bizottságának vizsgálata. Az eljárást követően az etikai bizottság azt javasolta az egyetem vezetésének, hogy szüntessék meg Gothár Péter egyetemi oktatói szerződését. Upor László rektorhelyettes az Etikai Bizottság ajánlását elfogadta, Gothár Péter szerződését a hétfői nappal megszüntette.<br/>További részleteket <a href="https://nepszava.hu/3059878_kirugtak-gothar-petert-a-szinhaz-es-filmmuveszeti-egyetemrol">itt olvashat</a> a filmrendező kirúgásával kapcsolatban.</td>
        </tr>
      </table>
    </article>
  </body>
</html>