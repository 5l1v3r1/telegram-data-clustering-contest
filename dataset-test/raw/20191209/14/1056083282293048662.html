<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813633/%D9%85%D8%B9%D8%A7%D9%88%D9%86-%D9%88%D8%B1%D8%B2%D8%B4-%D8%A8%D8%A7%D9%86%D9%88%D8%A7%D9%86-%D9%88%D8%B2%D8%A7%D8%B1%D8%AA-%D9%88%D8%B1%D8%B2%D8%B4-%D9%88-%D8%AC%D9%88%D8%A7%D9%86%D8%A7%D9%86-%D8%B1%D8%A7%D9%87%DB%8C%D8%A7%D8%A8%DB%8C-%D8%A8%D8%A7%D9%86%D9%88%D8%A7%D9%86-%D8%A8%D9%87-%D8%A7%D9%84%D9%85%D9%BE%DB%8C%DA%A9"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:00:38+00:00"/>
    <meta property="og:title" content="معاون ورزش بانوان وزارت ورزش و جوانان: راهیابی بانوان به المپیک در نوع خود افتخار است"/>
    <meta property="og:description" content="معاون بانوان و زارت ورزش و جوانان با ابراز خرسندی از رشد کمی و کیفی ورزش بانوان گفت: انتظار ما از بانوان ابتدا کسب سهمیه برای حضور در بازی های المپیک است و سپس به کسب موفقیت در این رویداد مهم هم می‌اندیشیم."/>
  </head>
  <body>
    <article>
      <h1>معاون ورزش بانوان وزارت ورزش و جوانان: راهیابی بانوان به المپیک در نوع خود افتخار است</h1>
      <address>
        <time datetime="2019-12-09T14:00:38+00:00">09 Dec 2019, 14:00</time>
      </address>
      <p>معاون بانوان و زارت ورزش و جوانان با ابراز خرسندی از رشد کمی و کیفی ورزش بانوان گفت: انتظار ما از بانوان ابتدا کسب سهمیه برای حضور در بازی های المپیک است و سپس به کسب موفقیت در این رویداد مهم هم می‌اندیشیم.</p>
      <p>به گزارش ایسنا، مهین فرهادی‌زاد کسب سهمیه بانوان برای حضور در المپیک و سپس درخشش آن‌ها در این رویداد مهم را مورد توجه قرار داد و اظهار کرد: تفاوت این دوره با دوره‌های گذشته در این است که سهمیه گرفتن سخت‌تر شده است و این هم به دلیل تغییراتی است که در زمینه گرفتن سهمیه وجود دارد و باید ورزشکاران  در رنکینگ هم حائز رتبه شوند و رنکینگ هم بر اساس تعداد مسابقاتی است که در سفرهای مختلف باید بدست آید. در این زمینه هم فدراسیون ها با مشکلات زیادی دست و پنجه نرم می کنند اما خوشبختانه چهار ورزشکار بانوی تیرانداز ما توانستند سهمیه بگیرند و امیدوارم در این رشته که عملکرد بانوان بسیار قابل توجه بوده است در فرصت باقیمانده هم برای افزایش سهمیه تلاش کنند.</p>
      <p>معاون ورزش بانوان وزارت ورزش و جوانان گفت: در بقیه رشته‌ها مثل کاراته، قایقرانی، تکواندو و حتی بسکتبال سه نفره هم کسب سهمیه امکانپذیر است و در برخی دیگر از رشته ها هم هنوز امیدوار به کسب سهمیه و حتی درخشش در المپیک هستیم.</p>
      <p>وی ادامه داد: مسابقات برای کسب سهمیه همچنان تا خردادماه ادامه خواهد داشت و فدراسیون هایی که همچنان تصور می‌کنند، می‌توانند از فرصت‌ها بهره‌ ببرند، مورد حمایت وزارت ورزش و جوانان برای اعزام ها به منظور کسب سهمیه هستند.</p>
      <p>فرهادی‌زاد گفت: در جلسات نواب رییس بانوان فدراسیون‌ها و دیگر جلسات پیگیری‌های مستمر برای بهبود وضعیت ورزشکارانی که کسب سهمیه کردند یا آن‌ها که در آستانه کسب سهمیه هستند، وجود دارد. از طرفی هر چند که برخی نواب رییس بانوان فدراسیون‌ها تمام وقت در محل کار حضور ندارند، اما موظف و ملزم به پیگیری وظایفشان هستند از طرفی در  فدراسیون‌های المپیکی، نواب رییس بانوان کاملا بر امور مسلط و محیط هستند و خوشبختانه مشکلی  وجود ندارد.</p>
      <p>معاون ورزش بانوان اهمیت این حوزه در استان‌ها را هم مورد تاکید قرار داد و تصریح کرد: تاکید من این است که روسای فدراسیون ها در مجامع استانی هم از نظرات و نواب رییس هیات های استانی مطلع شوند و در جریان کامل مشکلات بانوان استان ها هم قرار گیرند که خوشبختانه در این فرایند گزارشات خوبی را دریافت کردیم.</p>
      <p>فرهادی‌زاد اساسنامه فدراسیون‌های ورزشی را هم مورد توجه قرار داد و توضیح داد: در اساسنامه فدراسیون ها هم جایگاه نایب رییس بانوان کاملا قانونی است و این مهم به اعتماد به نفس بهتر و پیگیری مستمر برای حل مشکلات ورزش بانوان منجر می شود.</p>
      <p>معاون ورزش بانوان وزارت ورزش وجوانان اهمیت ارتقا دانش فنی مربیان بانوان را هم مورد تاکید قرار داد و با بیان اینکه از  برگزاری رویدادهای آموزشی با هدف توانمندسازی مربیان بانوان برای دراختیارگرفتن هدایت تیم‌های ملی حمایت می‌کنیم، افزود: در زمینه برگزاری کلاس‌های سولیداریتی و آموزشی برای مدیران بانوان هم مورد تاکید ما قرار دارد تا با رشد متوازن ارتقا دانش در سطح مربیان و مدیران زمینه های پیشرفت بهتر به وجود آید.</p>
      <p>فرهادی‌زاد در پایان گفت: آنچه مسلم استف مدال‌آوری برای بانوان ایران در بازی های المپیک بسیار عالی و افتخارآفرین است اما نباید از نظر دور داشت که  با توجه به سطح بازی های المپیک، راهیابی بانوان به این رویداد هم به نوعی یک حضور کیفی است و البته  هدف ورزشکاران ما قرار گرفتن روی سکو هم هست اما فراموش نکنید که سابقه بانوان  ایران در بازی های المپیک چندان زیاد نیست و حتی در سه دوره اول با واید کارت این حضور میسر شد ولی اکنون با توسعه کیفی در ورزش بانوان مواجه شده ایم.</p>
      <p>انتهای پیام</p>
    </article>
  </body>
</html>