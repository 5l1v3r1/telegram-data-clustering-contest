<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/ksiazki-world-of-warcraft-kronika.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T14:43:00+00:00"/>
    <meta property="og:title" content="Otwierasz księgę, a spomiędzy kart wyrasta Stormwind. World of Warcraft: Wielka Księga Pop-Up już w Polsce"/>
    <meta property="og:description" content="Na polski rynek właśnie trafiły dwie bardzo ciekawe publikacje: pełna detali książka World of Warcraft: Kronika (Tom 1) oraz efektowna Wielka Księga Pop-Up."/>
  </head>
  <body>
    <article>
      <h1>Otwierasz księgę, a spomiędzy kart wyrasta Stormwind. World of Warcraft: Wielka Księga Pop-Up już w Polsce</h1>
      <address><time datetime="2019-12-09T14:43:00+00:00">09 Dec 2019, 14:43</time> by <a rel="author" href="https://www.spidersweb.pl/author/szymon-radzewicz" target="_blank">Szymon Radzewicz</a></address>
      <p>
        <b>Dla fanów World of Warcraft nowy tydzień nie mógł się zacząć lepiej. W ofercie wydawcy Insignis Media pojawiły się dwie bardzo ciekawe publikacje: pełna detali książka World of Warcraft: Kronika (Tom 1) oraz efektowna, wykorzystująca papierowe makiety Wielka Księga Pop-Up.</b>
      </p>
      <p>World of Warcraft: Kronika (Tom 1) to oficjalne, pełne szczegółów, tworzone razem z twórcami gier źródło wiedzy na temat świata i bohaterów World of Warcraft. Z kolei World of Warcraft: Wielka Księga Pop-Up to bardzo efektowna publikacja zawierająca papierowe konstrukcje inspirowane popularnymi miejscami w fikcyjnym Azeroth. Otwierasz księgę i <i>puff</i> – wyrastają przed tobą ruiny Lordaeronu albo masywny Teldrassil. Pierwsza publikacja cieszy rozum, druga cieszy serce. Do tego obie radują oczy, bo zostały świetnie przygotowane.</p>
      <h3>World of Warcraft: Kronika (Tom 1) to źródło wiedzy o świecie MMORPG.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/World-of-Warcraft-Kronika-Tom-1-1.jpg"/>
      </figure>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/World-of-Warcraft-Kronika-Tom-1-2.jpg"/>
      </figure>
      <p>Mitologia Warcrafta jest znacznie bogatsza niż można początkowo sądzić. Historia uwzględniająca rozmaite planety, plany oraz wymiary jest pisana przy pomocy działań dziesiątek, jeśli nie setek ciekawych postaci. Wszystkie te wydarzenia zostały zebrane, skatalogowane i świetnie opisane w oficjalnej kronice World of Warcraft. Materiału źródłowego jest tak wiele, że Kronika została podzielona na części. Pierwszy tom właśnie wylądował w księgarniach.</p>
      <p>World of Warcraft: Kronika (Tom 1) to nie tylko bogate opisy, ale również świetne ilustracje. Do tego Insignis podkreśla, że gracze otrzymają najbardziej aktualną, odświeżoną i poprawioną wersję historii uniwersum. Tom pierwszy rozpoczyna się od czasów najdawniejszych, tytanów i samego początku świata, a kończy na narodzinach Medivha – zdradzieckiego maga, którego poznaliśmy w pierwszym Warcrafcie.</p>
      <p>Pierwszy tom Kroniki jest już do nabycia w polskich księgarniach. Książka została wydana w twardej okładce, składa się z 166 stron i można ją dostać w cenie wynoszącej około 60 – 70 zł.</p>
      <h3>World of Warcraft: Wielka Księga Pop-Up to prezent nie tylko dla najmłodszych.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/World-of-Warcraft-Wielka-Ksi%C4%99ga-Pop-Up-3.jpg"/>
      </figure>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/World-of-Warcraft-Wielka-Ksi%C4%99ga-Pop-Up-2.jpg"/>
      </figure>
      <p>Gdy myślę o papierowych konstrukcjach wyrastających między kartami otwieranych książek, pierwsze co przychodzi mi do głowy to kolorowe publikacje dla dzieci. Matthew Reinhart – konstruktor odpowiedzialny za Wielką Księgę Pop-Up – wynosi jednak papierowe konstrukcje na zupełnie nowy poziom. Jego ruiny Lordaeronu czy Stormwind zrobią wrażenie również na starszych czytelnikach. Modele wyglądają bardzo efektownie, a do tego opowiadają ciekawe historie.</p>
      <p>Reinhart twierdzi, że to jeden z jego najbardziej wymagających projektów. Twórca konstrukcji pracował nad Księgą Pop-Up przez kilka miesięcy, na każdym kroku konsultując swoje makiety z Blizzardem. W ten sposób powstało sześć rozkładówek z wielkimi modelami, planszami tekstowymi oraz dodatkowymi elementami interaktywnymi. Warto dodać, że wszystko zostało przełożone na język polski, łącznie z napisami na trójwymiarowych elementach.</p>
      <p>World of Warcraft: Wielka Księga Pop-Up składa się z sześciu głównych plansz i wielu dodatkowych konstrukcji. Książkę można nabyć za około 160 zł. Jej polski nakład wynosi zaledwie 1000 egzemplarzy.</p>
    </article>
  </body>
</html>