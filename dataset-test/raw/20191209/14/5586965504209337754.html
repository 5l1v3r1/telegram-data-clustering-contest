<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/ministrul-muncii-daca-pensia-e-mai-mica-decat-salariul-minim-ea-ar-putea-fi-cumulata-cu-salariul-de-stat-18660448"/>
    <meta property="og:site_name" content="Gândul"/>
    <meta property="article:published_time" content="2019-12-09T14:25:59+00:00"/>
    <meta property="og:title" content="Ministrul Muncii: Dacă pensia e mai mică decât salariul minim, ea ar putea fi cumulată cu salariul de stat"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Ministrul Muncii: Dacă pensia e mai mică decât salariul minim, ea ar putea fi cumulată cu salariul de stat</h1>
      <h2>Ministrul Muncii, Violeta Alexandru, a explicat, luni, pentru MEDIAFAX, că ia în calcul varianta ca o persoană care are pensia sub nivelul salariului minim brut să poată cumula veniturile obţinute din pensie şi salariul provenit de la stat.</h2>
      <address><time datetime="2019-12-09T14:25:59+00:00">09 Dec 2019, 14:25</time> by <a rel="author" href="https://www.gandul.info/autor/otilia-ciocan-serescu" target="_blank">Otilia Ciocan Serescu</a></address>
      <p>„Eu o să urc în consultare proiectul şi nu vreau să afectez persoanele care au venituri mici şi atunci îmi propun să mă gândesc în consultare cu partenerii sociali la o soluţie care să nu îi afecteze pe aceştia. De exemplu, o variantă este să ne gândim la o soluţie ca acolo unde pensia nu depăşeşte salariul minim brut să nu afecteze această reglementare persoana respectivă şi să poată să le cumuleze. Ne gândim la mai multe scenarii. Nu am luat o decizie în acest sens. Ne mai gândim să ne raportăm şi la salariul mediu”, a spus ministrul, pentru MEDIAFAX.</p>
      <p>Violeta Alexandru a adăugat că în următoarele zile ar putea veni cu o propunere legislativă în acest sens.</p>
      <p>„După consultările cu partenerii voi avansa o idee care să întrunească adeziunea mai multor părţi”, a conchis demnitarul.</p>
      <p>Ministrul Muncii a scris, duminică seara, pe pagina sa de Facebook, că peste tot în lume sistemul de pensii este gândit să ajute pe cei care nu mai pot lucra.</p>
      <p>„Lucrez la un proiect de lege pentru interzicerea cumulului pensiei cu salariul din sistemul public. Celor vizaţi, celor apţi de muncă, nu le interzice nimeni dreptul la muncă. Li se cere să opteze între salariu la stat şi pensie. Sau, după pensionare, dacă sunt apţi de muncă, pot completa veniturile în privat. Oricum, pe legislaţia actuală (şi sunt persoane), cei la limita vârstei de pensionare îşi pot prelungi puţin activitatea. În toată Europa se simte o tendinţă de creştere a vârstei de pensionare, atunci când oamenii doresc şi pot să mai rămână în activitate. Respectul meu sincer pentru toţi cei care vor să muncească. Propunerea va ţine cont de situaţia celor cu pensii mici, chiar sub salariul minim brut. Problema trebuie pusă în mod transparent şi corect. Să nu sufere cei cu venituri mici”, mai scris ministrul.</p>
      <p>Violeta Alexandru a dat asigurări că o asemenea măsură va respecta deciziile Curţii Constituţionale care a cerut să nu se afecteze drepturi.</p>
      <related>
        <h4>Citeşte şi</h4>
        <a href="https://www.gandul.info/stiri/legea-prin-care-padurarii-vor-putea-fi-dotati-cu-armament-de-serviciu-letal-promulgata-de-iohannis-18660434?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/dezvaluirile-prietenei-luizei-melencu-aceleasi-vorbe-ma-intreaba-aceleasi-vobe-le-spun-si-eu-18660411?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/psd-ironii-la-adresa-ambasadei-suediei-cu-ocazia-zilei-internationale-a-luptei-impotriva-coruptiei-18660371?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>