<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2028176/filistinli-hristiyanlar-noel-kutlamalar%C4%B1na-ba%C5%9Flad%C4%B1lar"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="Filistinli Hristiyanlar Noel kutlamalarına başladılar"/>
    <meta property="og:description" content="Phantina Sholi Noel kutlamaları Aralık ayının gelişiyle beraber başta Ramallah ve Hz. İsa'nın doğum yeri olan Beytüllahim olmak üzere tüm Filistin’de başladı. 30 Kasım gecesi dünyanın dört bir yanından gelen Hristiyanlar Doğuş Meydanı’nda toplanıp No"/>
  </head>
  <body>
    <article>
      <h1>Filistinli Hristiyanlar Noel kutlamalarına başladılar</h1>
      <address>
        <time datetime="2019-12-09T14:45:00+00:00">09 Dec 2019, 14:45</time>
      </address>
      <p><b>Phantina Sholi</b><br/><br/>Noel kutlamaları Aralık ayının gelişiyle beraber başta Ramallah ve Hz. İsa'nın doğum yeri olan Beytüllahim olmak üzere tüm Filistin’de başladı.<br/><br/>30 Kasım gecesi dünyanın dört bir yanından gelen Hristiyanlar Doğuş Meydanı’nda toplanıp Noel ağacını aydınlattı.<br/><br/>Filistin’deki Noel kutlamaları, Vatikan Katolik Kilisesi "Kutsal Topraklar Muhafızı/Temsilcisi" Keşiş Francesco Patton’un Beytüllahim’e gelişiyle başladı.<br/><br/>Ramallah'taki Rum Ortodoks Kilisesi sorumlusu Peder İlyas Avvad ise kutlamaların Beytüllahim'de başlamasını Doğuş Kilisesi'ndeki doğum mağarasının varlığına bağlıyor.<br/><br/><b>Ramallah'taki ikinci Noel ağacı</b><br/><br/>Yüzlerce kişi Noel ağacını aydınlatmak için Ramallah’ta da bir araya gelerek ilahiler ve İncil’den ilahiler okudu. Daha sonra ise yıldızlar, çanlar ve ışıklarla bezenmiş olan Noel ağacını aydınlatmak için geri sayım başladı. Noel Baba şapkası giyen büyükler ve çocuklar, ellerinde çan tutanlar ya da ağacın önünde fotoğraf çekilenler, hepsi o akşam Ramallah’taydı.<br/><br/>Peder İlyas, bu kutlamaların gizlice kılık değiştirip sırtlarında çantalar taşıyarak yoksul evlere, ihtiyaç sahiplerine, çocuklara ve yetimlere yardım ve hediyeler dağıtan Aziz Nicholas ve arkadaşlarını anmak amacıyla yapıldığını ifade ediyor. Zirâ 25 Aralık gecesi çocukların kendisinden hediye bekledikleri Noel Baba fikri buradan geliyor.<br/><br/>Bu ay boyunca cadde ve meydanlar genellikle insanlarla doluyor. Bunlardan bazıları ise resmi ziyaretler sebebiyle trafiğe kapanıyor. Aynı zamanda kutlamalar sırasında güvenliğin sağlanması için her yerde polis memurları bulunuyor.<br/><br/><b>Kutlamalardan önce oruç</b><br/><br/>Şarku'l Avsat'ın Independent Arabia'dan aktardığı habere göre kutlamaların içerisinde aynı zamanda manevi ritüeller de yatıyor. Mahkumlar, yetimler ve muhtaçlarla manevi olarak yakınlaşmak için Noel’den önce 40 gün boyunca oruç tutuluyor. Bu süre zarfında yabancı ziyaretçiler ve turist grupları, dua etmek ve diğer dini törenler için Doğuş Kilisesi ve Beytüllahim’deki Süt Mağarası'nı ziyaret ediyor. Filistin Turizm Bakanlığı ise turist ziyaretlerini organize etmek, ziyaretlerin zaman çizelgesini belirlemek için cep telefonlarında elektronik bir uygulama geliştirdi.<br/><br/>Noel zamanı otellerin kapasitesinin Beytüllahim’e gelen turistleri artık almıyor oluşu ve fiyatların pahalılığı, Beytüllahim halkından birçok kişinin evlerini kiralayarak kar elde etmelerini sağlıyor.<br/><br/><b>Doğum köyü ve kafile</b><br/><br/>Yiyecek ve içecekler, süslemeler, Noel Baba kıyafetleri ve diğer Noel ürünlerinin satıldığı fuarların yanı sıra, ziyaretçiler Ramallah’taki Doğum Köyü’ne de yönleniyor. Aynı zamanda Noel kutlamaları kapsamında konserler, debke halk oyunu ve çeşitli yarışmalar da dört gün boyunca devam ediyor.  <br/><br/>Roma Katolik Gençlik Koordinatörü Raymond Sabbağ, Noel kutlamalarında tatlı olarak çikolata, kek ve birkaç farklı tatlının bir arada olduğu “İyilik Tabağı” öne çıktığını ifade etti. “İyilik tepsisi”, düşük fiyata satılıp ihtiyaç sahiplerine dağıtılıyor.<br/><br/>Aynı zamanda Noel Baba gibi giyinen insanlardan, geyiklerden ve Noel arabasından oluşan karavanın hazırlıkları her yıl yapılıyor. Bu karavan bu sene de Beytüllahim’den yola çıkarak Ramallah, El-Bire, Eriha, Zababdeh ve Cenin şehirlerine uğrayacak.<br/><br/><b>Azize Barbara tatlısı</b><br/><br/>Aralık ayının ilk haftasında aynı zamanda haşlanmış buğday, çeşitli bakliyatlar, kuruyemişler ve şekerden yapılan Azize Barbara tatlısı yeniyor. Bu tatlı, 4 Aralık’ta Ramallah'ın batısındaki Aboud köyündeki bir mağarada hapsedilip öldürülen Azize Barbara'yı anmak için hazırlanıyor.<br/><br/>İsrail işgal kuvvetleri, direniş savaşçıları tarafından kullanıldığı bahanesiyle 2002 yılında bu mağarayı yıkmıştı.<br/><br/>Filistin topraklarında, çoğunlukla 50 bini Batı Şeria'da, 3 bini Gazze Şeridi'nde olmak üzere 53 bin Hristiyan Filistinli yaşıyor. Ayrıca İsrail içerisinde de 150 bin civarında Filistinli Arap Hristiyan yaşıyor.</p>
    </article>
  </body>
</html>