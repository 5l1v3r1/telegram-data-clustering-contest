<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/a-miskolci-onkormanyzat-is-tiltakozik-a-szinhazi-elet-atszervezese-ellen"/>
    <meta property="og:site_name" content="444"/>
    <meta property="article:published_time" content="2019-12-09T14:25:07+00:00"/>
    <meta property="og:title" content="A miskolci önkormányzat is tiltakozik a színházi élet átszervezése ellen"/>
    <meta property="og:description" content="A Miskolci Nemzeti Színház nem csak nevében a városé - írják."/>
  </head>
  <body>
    <article>
      <h1>A miskolci önkormányzat is tiltakozik a színházi élet átszervezése ellen</h1>
      <address><time datetime="2019-12-09T14:25:07+00:00">09 Dec 2019, 14:25</time> by <a rel="author">Sarkadi Zsolt</a></address>
      <p>Még 12 millió forintot szeretnénk összegyűjteni az év végéig. Köszönjük, hogy összedobjátok. Akkor nem tartozunk majd senkinek, csak köszönettel - nektek.</p>
      <p>
        <a href="https://444.hu/tamogatas">Támogatok</a>
      </p>
      <p>Miskolc is tiltakozik a kultúrpolitika központosítása ellen - áll a miskolci önkormányzat Veres Pál, független polgármester és Varga Andrea Klára alpolgármester által aláírt közleményében, melynek szövegét egészben idézzük:</p>
      <p>„A Miskolci Nemzeti Színház nem csak nevében a városé. Az ország első kőszínháza a miskolciaké, Miskolcé. Ezt bizonyítja az is, hogy kevés olyan vidéki teátrum van, amelynek annyira lelkes közönsége lenne, mint amivel itt, Miskolcon találkoznak a művészek, színészek. Éppen ezért, nem hagyjuk, nem hagyhatjuk, hogy a Miskolci Nemzeti Színház sorsáról ne helyben döntsünk. </p>
      <p>Már a kampány alatt és azóta is a pártpolitikával szemben a várospolitika mellett köteleztük el magunkat. Ezért is kötelességünk tiltakozni a kultúrpolitika központosítása ellen, kötelességünk tiltakozni az ellen, hogy a városoktól, így Miskolctól is elvegyék a jogot, hogy saját maga döntsön arról, ki vezesse a színházát. A kormánypártok által beadott törvényjavaslat ugyanis egyik napról a másikra, egy tollvonással lehetetlenítené el a színházak önálló, szabad működését. </p>
      <p>Városvezetőként valljuk, a kultúra az egyik legfontosabb terület egy társadalom életében. Még fontosabb, hogy ez a terület szabadon, pártpolitikától függetlenül működhessen. A kultúra a szórakoztatáson túl tükröt is mutat a társadalomnak, kritikus hangként »szólal« meg. Ez így helyes, így kell működnie, ezért sem szabad elhallgattatni, nem szabad ellenőrzés alá vonni, nem szabad az autonómiáját felszámolni. </p>
      <p>Ebben hiszünk, és ezért is támogatjuk a mára több tízezresre nőtt tiltakozást, amely a kormány azon tervei ellen emeli fel a hangját, amely a színházak, a kultúra központosítására tesz kísérletet.”</p>
      <p>A kormány új, <a href="https://444.hu/2019/12/09/a-tiltakozasok-utan-atirta-a-kulturalis-torveny-tervezetet-a-kormany-az-nka-egyelore-megmenekul">a kulturális szférát komolyan átrendező törvényjavaslata</a> szerint minden esetben a fenntartó nevezné ki a színházak vezetőit, így az önkormányzatok csak a teljes egészében önkormányzati fenntartású színházak vezetőit nevezhetik ki. A valóságban azonban az önkormányzatok legtöbbjének nincsen pénze arra, hogy helyi színházakat támogathasson, maximum úgy, hogy az állammal együtt ad pénzt a működésbe az önkormányzat. Ezekben az estekben az önkormányzatoknak színházanként kell megtárgyalnia a kormánnyal, milyen arányban támogatják az adott intézményt, és hogy melyik félnek mekkora beleszólása lehet a vezetők kinevezésébe.</p>
    </article>
  </body>
</html>