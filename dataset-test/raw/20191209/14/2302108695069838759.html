<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ludovic-orban-dupa-adoptarea-motiunii-simple-impotriva-lui-citu-sa-accept-ca-ministrul-de-finante-sa-fie-judecat-de-cei-care-au-facut-praf-bugetul-ar-trebui-sa-ii-ridice-un-soclu.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:50:54+00:00"/>
    <meta property="og:title" content="Ludovic Orban, după adoptarea moțiunii simple împotriva lui Cîțu: Să accept ca ministrul de Finanțe să fie judecat de cei care au făcut praf bugetul? Voturile PSD nu fac decât să îi ridice un soclu"/>
    <meta property="og:description" content="Premierul Ludovic Orban a respins luni posibilitatea demiterii din guvern a ministrului de Finanțe, Florin Cîțu, după adoptarea de către Senat a moțiunii"/>
  </head>
  <body>
    <article>
      <h1> Ludovic Orban, după adoptarea moțiunii simple împotriva lui Cîțu: Să accept ca ministrul de Finanțe să fie judecat de cei care au făcut praf bugetul? Voturile PSD nu fac decât să îi ridice un soclu </h1>
      <address><time datetime="2019-12-09T14:50:54+00:00">09 Dec 2019, 14:50</time> by <a rel="author">Redacția</a></address>
      <p>Premierul Ludovic Orban a respins luni posibilitatea demiterii din guvern a ministrului de Finanțe, Florin Cîțu, după adoptarea de către Senat a moțiunii simple depuse de PSD împotriva acestuia.</p>
      <p>”Să accept ca ministrul de Finanțe să fie judecat de cei care au făcut praf bugetul? Ultimul partid care să vorbească despre finanțele publice este PSD. Teodorovici, inițiatorul moțiunii simple, ar trebui să dea explicații în altă parte (…) PSD a mințit cu nerușinare că PNL taie pensiile, dar ei nu au prevăzut în buget banii pentru pensii. Să nu prevezi bani pentru concediile de materniate, pentru ajutoarele de încălzire, pentru plata lucrărilor prin PNDL, asta a făcut PSD și acum vine să depună moțiune împotriva lui Florin Cîțu. Voturile lor nu fac decât să îi ridice un soclu”, a reacționat Ludovic Orban.</p>
      <p>”În ceea ce mă priveşte pe mine, sunt foarte mulţumit de colaborarea cu ministrul Finanţelor şi sub nicio formă nu am de gând să iau vreo decizie legată de domnul ministru”, a mai spus șeful guvernului.</p>
      <p>Moțiunea simplă a PSD împotriva ministrului Finanțelor, Florin Cîțu, a fost adoptată la limită de Senat, luni, cu 59 de voturi „pentru” și 56 de voturi „împotrivă”.</p>
      <p>După vot, Florin Cîțu a declarat că, dacă PNL îi va cere, va demisiona.</p>
      <p>„Dacă partidul îmi zice să fac un pas în spate, bineînțeles că demisionez”, a afirmat Cîțu.</p>
      <p>
        <i>Foto: Inquam Photos / Octav Ganea</i>
      </p>
      <p>
        <b>Citește integral: <a href="https://www.g4media.ro/motiunea-simpla-a-psd-impotriva-lui-florin-citu-a-fost-adoptata-la-limita-de-senat-citu-daca-partidul-imi-cere-demisionez.html">Moțiunea simplă a PSD împotriva lui Florin Cîțu a fost adoptată la limită de Senat / Cîțu: Dacă partidul îmi cere, demisionez</a></b>
      </p>
    </article>
  </body>
</html>