<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793428/%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A7%DB%8C%D8%B3%D8%AA%DA%AF%D8%A7%D9%87-%DA%A9%D9%88%D9%87%D8%B3%D9%86%DA%AF%DB%8C-%D9%82%D8%B7%D8%A7%D8%B1-%D8%B4%D9%87%D8%B1%DB%8C-%D8%A8%D8%A7-%D9%87%D8%B2%DB%8C%D9%86%D9%87-%DB%B1%DB%B5%DB%B0-%D9%85%DB%8C%D9%84%DB%8C%D8%A7%D8%B1%D8%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:01:12+00:00"/>
    <meta property="og:title" content="مدیرعامل شرکت قطار شهری مشهد اعلام کرد: بهره‌برداری از ایستگاه کوهسنگی قطار شهری با هزینه‌ ۱۵۰ میلیاردی"/>
    <meta property="og:description" content="مشهد - مدیرعامل شرکت قطارشهری مشهد گفت: فردا ۱۹ آذرماه ایستگاه کوهسنگی از خط دو قطار شهری با هزینه ۱۵۰ میلیارد تومانی به بهره برداری خواهد رسید."/>
  </head>
  <body>
    <article>
      <h1>مدیرعامل شرکت قطار شهری مشهد اعلام کرد: بهره‌برداری از ایستگاه کوهسنگی قطار شهری با هزینه‌ ۱۵۰ میلیاردی</h1>
      <address>
        <time datetime="2019-12-09T14:01:12+00:00">09 Dec 2019, 14:01</time>
      </address>
      <p>کیانوش کیامرز در گفتگو با <a href="https://www.mehrnews.com/">خبرنگار مهر</a> در خصوص افتتاح ایستگاه کوهسنگی خط دو قطار شهری مشهد، اظهار کرد: برای اتمام ایستگاه کوهسنگی که آخرین ایستگاه خط دو قطار شهری است، ۱۵۰ میلیارد تومان هزینه صرف شده است.</p>
      <p>مدیرعامل شرکت قطارشهری مشهد افزود:  با توجه به اینکه یکی از خروجی‌های این ایستگاه در پارک کوهسنگی قرار دارد، اولویت زیادی برای حمل و نقل مسافر مخصوصا در روزهای پنج‌شنبه و جمعه است.</p>
      <p>وی در خصوص واگن‌های خط دو، بیان کرد: واگن‌های خط دو قطار شهری، از انتهای طبرسی تا شهید کاوه به طور کامل تامین شده است؛ واگن‌های حداکثری که ظرفیت آن‌ها پنج واگن متصل است و در هر جابجایی، ظرفیت ۸۰۰ مسافر را دارد. زمان انتظار، هفت دقیقه است که بر اساس تعداد مسافر، این زمان بیشتر نیز خواهد شد. </p>
      <p>کیامرز درخصوص وضعیت خط سه قطار شهری، گفت: این مسیر، محدوده پایانه امام رضا (ع) تا ایستگاه میدان شهدا که حدودا ۵.۲ کیلومتر است را شامل می‌شود؛ تمام  فشار کاری را روی این قسمت گذاشته‌ایم و برای این محدوده، به بودجه‌ تقریبا سه هزار میلیارد تومانی نیاز داریم. </p>
      <p>وی افتتاح این پروژه را سال ۱۴۰۰ پیش‌بینی کرد و ادامه‌ داد: شهرداری مشهد به جد به‌دنبال تامین بودجه خط سه قطار شهری است و در حال حاضر نیز پیمانکار در این محدوده، در حال کار است. </p>
      <p>مدیرعامل شرکت قطارشهری مشهد با بیان اینکه ایستگاه کوهسنگی اولین ایستگاه مجهز به سازه تیر شیشه‌ای است، اظهار کرد: پارک کوهسنگی برای ما حالت نوستالژیک دارد و در این خصوص ورودی دسترسی به مترو را در این پارک، با طرح شیشه‌ای اجرا کردیم؛ تا به امروز در ایران تیر شیشه‌ای نداشتیم و این طرح هم زیبا و هم نوین است و تمام موارد استاندارد این سازه بررسی شده و بی‌خطر است.</p>
      <p>وی در خصوص تاثیر افتتاح ایستگاه کوهسنگی بر افزایش تعداد مسافران، گفت: با افتتاح این ایستگاه، خط دو قطار شهری و مجموعه خط یک و دو کامل تکمیل می‌شود. با این حساب حداقل افزایش ۱۰ درصدی مسافر را خواهیم داشت. </p>
      <p>کیامرز ضمن اشاره به وضعیت ازدحام در واگن‌های خط یک، ادامه داد: طراحی واگن‌ها برای خط یک، ۱۲۰ دستگاه بوده است و از این طراحی، ۶۰ دستگاه خریداری شد. همزمان با اینکه می‌خواستیم ۶۰ دستگاه باقی‌مانده را خریداری کنیم، در سال ۹۳ مصوبه‌ای در دولت اجرا شد که هیچ شهری اجازه خرید واگن ندارد و دولت باید مستقیما خریداری کند.</p>
      <p>کیامرز افزود: از سال گذشته با تلاش های  شورای شهر و شهرداری مشهد قرار بر آن شد تا ۶۰ دستگاه باقی مانده را از طرح خرید دولت جدا و خود برای خرید آن اقدام کنند، در این خصوص به نتایج خوبی رسیدیم و امیدواریم سال آینده خودمان بتوانیم این تعداد دستگاه را خریداری کنیم.</p>
    </article>
  </body>
</html>