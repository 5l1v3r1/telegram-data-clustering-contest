<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/prokuratura-przeprowadzono-sekcje-zwlok-bylego-posla-janusza-dzieciola/1zght4d"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T14:02:05+00:00"/>
    <meta property="og:title" content="Prokuratura: przeprowadzono sekcję zwłok byłego posła Janusza Dzięcioła"/>
    <meta property="og:description" content="Przeprowadzono sekcję zwłok byłego posła Janusza Dzięcioła, który w piątek zginął w wypadku na przejeździe kolejowym koło Grudziądza - poinformowała szefowa Prokuratury Rejonowej w Grudziądzu Agnieszka Reniecka. W najbliższych dniach zostanie przesłuchany świadek wypadku."/>
  </head>
  <body>
    <article>
      <h1>Prokuratura: przeprowadzono sekcję zwłok byłego posła Janusza Dzięcioła</h1>
      <h2>Przeprowadzono sekcję zwłok byłego posła Janusza Dzięcioła, który w piątek zginął w wypadku na przejeździe kolejowym koło Grudziądza - poinformowała szefowa Prokuratury Rejonowej w Grudziądzu Agnieszka Reniecka. W najbliższych dniach zostanie przesłuchany świadek wypadku.</h2>
      <address><time datetime="2019-12-09T14:02:05+00:00">09 Dec 2019, 14:02</time> by <a rel="author">PAP</a></address>
      <p>Były poseł PO <a href="https://wiadomosci.onet.pl/kraj/janusz-dzieciol-nie-zyje-zginal-w-wypadku-na-przejezdzie-kolejowym/nh3sjm3">Janusz Dzięcioł zginął w piątek rano w wypadku</a> na przejeździe kolejowym w Białym Borze koło Grudziądza.</p>
      <p>- Postępowanie w tej sprawie trwa. Dziś odbyła się sekcja zwłok. Nie znam jeszcze nawet wstępnych ustaleń płynących z opinii biegłego - podkreśliła dziś prokurator Reniecka.</p>
      <p>Szefowa grudziądzkiej prokuratury potwierdziła piątkowe informacje PAP, że jest świadek piątkowego wypadku. - Jego przesłuchanie ma nastąpić, ale na pewno nie odbędzie się to dzisiaj" - dodała Reniecka. Podkreśliła, że prokuratura wie o jednej osobie, która widziała zderzenie pociągu z samochodem osobowym na przejeździe koło Grudziądza, gdzie zginął były poseł PO.</p>
      <ul>
        <li><b>PRZECZYTAJ:</b> <a href="https://wiadomosci.onet.pl/kraj/janusz-dzieciol-nie-zyje-polityczne-drogi-zwyciezcy-big-brothera/sp0qlmb">Polityczne drogi Janusza Dzięcioła</a></li>
      </ul>
      <p>Z nieoficjalnych informacji przekazywanych przez media wynika, że jedną z hipotez, które biorą pod uwagę śledczy, jest oślepienie b. posła, kierującego citroenem C5, przez słońce. Widoczność mogła utrudniać także mgła.</p>
      <h3>Janusz Dzięcioł zginął w wypadku</h3>
      <p>- O godzinie 8.40 na przejeździe kolejowo-drogowym koło Grudziądza pod pociąg relacji Toruń Główny – Grudziądz pomimo czerwonych świateł wjechał samochód osobowy. Komisja ustali, co spowodowało, że pomimo sygnału zabraniającego wjazdu doszło do zdarzenia. W wypadku zginął kierowca samochodu. Nikt z pasażerów ani obsługi pociągu nie został ranny - poinformował w piątek Karol Jakubowski z zespołu prasowego PKP Polskie Linie Kolejowe SA.</p>
      <ul>
        <li>
          <b>Czytaj też: </b>
          <a href="https://kujawsko-pomorskie.onet.pl/janusz-dzieciol-nie-zyje-politycy-wspominaja-byl-porzadnym-czlowiekiem/heck96t">Politycy wspominają Dzięcioła: był porządnym człowiekiem</a>
        </li>
      </ul>
      <p>Jak podał sierż. sztab. Maciej Szarzyński z grudziądzkiej policji, w samochodzie jechał tylko b. poseł. Do wypadku doszło, gdy kierowca wykonywał skręt w lewo.</p>
      <p>Janusz Dzięcioł 11 grudnia skończyłby 66 lat. Posłem był w latach 2007-2015. W 2001 roku wygrał pierwszą polską edycję programu Big Brother. W karierze zawodowej był m.in. szefem straży miejskiej w Świeciu. W 2014 roku startował w wyborach na urząd prezydenta Grudziądza. W 2019 roku startował w wyborach do Sejmu jako bezpartyjny polityk z listy PSL.</p>
      <p>
        <a href="http://onet.tv/k/komercja/cerstve-zarty-odc-10-fragment-najlepszy-prezent-standuper-zdradza-sekret-babci/lchphg">Cerstve Żarty odc. 10 fragment Najlepszy prezent? Standuper zdradza sekret babci</a>
      </p>
    </article>
  </body>
</html>