<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/nav-lehetosegek-az-eva-utan"/>
    <meta property="og:site_name" content="hirado.hu"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="NAV: Lehetőségek az eva után"/>
    <meta property="og:description" content="Az egyszerűsített vállalkozói adó, közismertebb nevén az eva 2020. január 1-jén megszűnik. A vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti."/>
  </head>
  <body>
    <article>
      <h1>NAV: Lehetőségek az eva után</h1>
      <address>
        <time datetime="2019-12-09T14:15:00+00:00">09 Dec 2019, 14:15</time>
      </address>
      <p>
        <b>Az egyszerűsített vállalkozói adó, közismertebb nevén az eva 2020. január 1-jén megszűnik. A vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti.</b>
      </p>
      <figure>
        <img src="https://hirado.hu/wp-content/uploads/sites/7/2016/05/Stockphoto-ad%C3%B3z%C3%A1s-sz%C3%A1mla-k%C3%B6nyvel%C3%A9s.jpg"/>
        <figcaption>A kép illusztráció (Fotó: Shutterstock)</figcaption>
      </figure>
      <p>Az evások 2019. december 31-ig dönthetnek arról, milyen adózási formát választva folytatják jövőre tevékenységüket. Az egyéni vállalkozók az egyszerűsített adminisztrációt, és adóterhet képviselő katát, vagy az átalányadózást választhatják. A társas vállalkozási formában tevékenykedők is lehetnek a kata alanyai (a kft.-k kivételével), de dönthetnek a kiva vagy a társasági adó mellett is – írja sajtóközleményében a Nemzeti Adó- és Vámhivatal (NAV).</p>
      <p>
        <b>Érdemes az év végéig választani</b>
      </p>
      <p>Azok a gazdálkodók, akik év végéig nem élnek a választás lehetőségével, egyéni vállalkozóként a vállalkozói személyi jövedelemadó szabályai alá fognak tartozni, míg társas vállalkozásként a társasági adó alanyává válnak.</p>
      <p>Az eva megszűnésével egyidejűleg az érintettek áfaalannyá is válnak, de dönthetnek arról, hogy számukra az alanyi áfamentesség vagy az általános szabályok szerinti adózás a legmegfelelőbb. Ez a döntés azért is fontos, mert 2020. január 1-jétől már ez alapján kell kiállítani a számláikat is. Alanyi mentesség akkor választható, ha 2020-ban a várható bevétel nem haladja meg a 12 millió forintos értékhatárt. Az alanyi mentesség választását legkésőbb 2020. január 15-éig jelezni kell a NAV-nál.</p>
      <p>
        <b>A segítő kalkulátor megkönnyíti a döntést</b>
      </p>
      <p>Az adózási módokról részletes információ és a választást segítő kalkulátor elérhető az alábbi <a href="https://ngmszakmaiteruletek.kormany.hu/eva-tajekoztato">linken</a>. A döntéshez további segítség kérhető a NAV Infóvonalán, a 1819-es telefonszámon vagy az ügyfél-azonosító számmal hívható 06-80-20-21-22-es hívószámon.</p>
      <p>A vállalkozás a székhelye vagy telephelye szerinti önkormányzatnál tájékozódhat arról, hogy kell-e helyi iparűzési adót fizetnie.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>