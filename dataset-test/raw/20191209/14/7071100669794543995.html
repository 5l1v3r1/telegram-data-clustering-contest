<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/615007,firma-brak-zgody-przewiert-bracia-klotnia-robotnicy-szczegoly-tragedia-szczyrk.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T14:53:00+00:00"/>
    <meta property="og:title" content="Szczegóły tragedii w Szczyrku: Gdyby nie odwołali treningu, Szymon tego wieczoru byłby na nartach"/>
    <meta property="og:description" content="Na jaw wychodzą nowe fakty o tragedii w Szczyrku. Jak podaje &quot;Fakt&quot;, firma, której pracownicy mieli przewiercić gazociąg, nie miała zgody na takie prace."/>
  </head>
  <body>
    <article>
      <h1>Szczegóły tragedii w Szczyrku: Gdyby nie odwołali treningu, Szymon tego wieczoru byłby na nartach</h1>
      <h2>Na jaw wychodzą nowe fakty o tragedii w Szczyrku. Jak podaje "Fakt", firma, której pracownicy mieli przewiercić gazociąg, nie miała zgody na takie prace.</h2>
      <address>
        <time datetime="2019-12-09T14:53:00+00:00">09 Dec 2019, 14:53</time>
      </address>
      <figure>
        <img src="https://s6.dziennik.pl/pliki/12797000/12797539-akcja-ratunkoa-w-szczyrku-900-555.jpg"/>
        <figcaption>Akcja ratunkowa w Szczyrku / Polska Agencja Prasowa / Andrzej Grygiel</figcaption>
      </figure>
      <p>Redakcja Dziennik.pl</p>
      <p><a href="https://www.fakt.pl/wydarzenia/polska/slask/wybuch-gazu-w-szczyrku-przed-tragedia-bracia-klocili-sie-z-robotnikami/3ykdp7n">"Fakt" </a>dotarł do nowych szczegółów tragedii w Szczyrku. <i>Firma miała zgodę na zajęcie pasa drogowego, ale nie mieli zgody naszego urzędu na wykonanie prac związanych z przewiertem pod asfaltem. To <a href="https://auto.dziennik.pl/drogi">droga</a> prywatna</i> – mówi Antoni Byrdy, burmistrz Szczyrku. To podczas tych prac, jak sugerują pierwsze hipotezy, miało dojść do przebicia rurociągu, co doprowadziło do tragedii, w której zginęło osiem osób.</p>
      <p>Do tego, zdaniem gazety, tuż przed katastrofą mieszkańcy domu kłócili się z pracownikami firmy Aqua. Prosili ich o przerwanie prac bo jest już za ciemno i za późno na wiercenie pod drogą. Ci jednak nie posłuchali, a kilkanaście minut później wybuchł <a href="https://www.dziennik.pl/tagi/gaz">gaz</a>.</p>
      <h3>Splot zbiegów okoliczności</h3>
      <p>O godzinie 18.26 w wyniku wybuchu gazu runął i spłonął doszczętnie dom przy ulicy Leszczynowej 6, grzebiąc rodzinę Kaimów: Józefa i jego żonę Jolantę, wnuka ośmioletniego Szymona, siostrzeńca Wojciecha, jego żonę Annę i ich troje <a href="https://kobieta.dziennik.pl/dziecko">dzieci</a> - najmłodsze miało trzy lata - <a href="https://www.tvn24.pl/szczyrk-co-sie-dzialo-na-leszczynowej-6-tuz-przed-i-po-wybuchu,991797,s.html">opisuje tvn24.pl w reportażu</a>.</p>
      <p>Z domu na Leszczynowej 6 przetrwały tylko schody wejściowe. Ręczne odgruzowywanie zgliszczy trwało około 17 godzin, aż wydobyto ostatnią, ósmą ofiarę.</p>
      <p>W momencie wybuchu w domu nie było<b> 34-letniej Katarzyny</b>, córki Józefa i Jolanty, mamy Szymona. Była w pracy w Domu Dziecka w Bielsku-Białej i tylko ona ocalała. Na placu Kaimów zostali w swoich domach Tadeusz, brat Józefa i ich siostra Maria, matka Wojciecha. Został drewniany dom po ich rodzicach, którego nie naruszył <a href="https://www.dziennik.pl/tagi/wybuch">wybuch</a> ani ogień, mimo że stoi tuż obok zgliszczy. Prowadzili rodzinny interes, zaraz za placem mieli swój stok z wyciągiem, wypożyczalnię nart, szkółkę narciarską. Józef, Tadeusz i Maria zdobywali nagrody w narciarstwie, Wojciech kontynuował tradycję.</p>
      <p>Sąsiad zza płotu opowiada portalowi tvn24.pl:<i> nasze dzieci chodziły razem do <a href="https://www.dziennik.pl/tagi/szkola">szkoły</a>, Szymon był u nas tego dnia, żona odprowadzała go do domu.</i></p>
      <p>8-letni Szymon gdyby nie odwołali <a href="https://rozrywka.dziennik.pl/jegostrona/trening">treningu</a>, tego wieczoru byłby na nartach.</p>
      <p>Sąsiad z głównej drogi: <i>Ania, żona Wojtka była ze starszą córką na dniach otwartych szkoły. Jestem dyrektorem tej szkoły. Wyszła przed osiemnastą. Mówiła, że jadą do domu tylko na chwilę coś zjeść i zaraz na roraty. Młodsza córka miała być w tym czasie na basenie, ale zajęcia z pływania zostały przesunięte.</i></p>
    </article>
  </body>
</html>