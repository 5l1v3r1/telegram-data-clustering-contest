<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427396/s-drakos-h-nea-dhmotikh-arxh-sthrizei-th-monimh-katoikia-kai-thn-ygih-epixeirhmatikothta-entos-twn-teixwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T14:40:01+00:00"/>
    <meta property="og:title" content="Σ. Δράκος: Η νέα δημοτική αρχή στηρίζει τη μόνιμη κατοικία και την υγιή επιχειρηματικότητα εντός των τειχών"/>
    <meta property="og:description" content="Με αφορμή την ολοκλήρωση του πρώτου κύκλου επαφών μεταξύ της νέας δημοτικής αρχής του Αντώνη Β. Καμπουράκη και ειδικότερα του αντιδημάρχου Πολιτιστικώ...- Σ. Δράκος: Η νέα δημοτική αρχή στηρίζει τη μόνιμη κατοικία και την υγιή επιχειρηματικότητα εντός των τειχών - Η ΡΟΔΙΑΚΗ"/>
  </head>
  <body>
    <article>
      <h1>Σ. Δράκος: Η νέα δημοτική αρχή στηρίζει τη μόνιμη κατοικία και την υγιή επιχειρηματικότητα εντός των τειχών</h1>
      <address>
        <time datetime="2019-12-09T14:40:01+00:00">09 Dec 2019, 14:40</time>
      </address>
      <p>Με αφορμή την ολοκλήρωση του πρώτου κύκλου επαφών μεταξύ της νέας δημοτικής αρχής του Αντώνη Β. Καμπουράκη και ειδικότερα του αντιδημάρχου Πολιτιστικών Μνημείων και Υπηρεσίας Δόμησης Δρα. Στέφανου Ι. Δράκου, με κατοίκους και ελεύθερους επαγγελματίες της Μεσαιωνικής πόλης, ανακοινώνονται σήμερα αρμοδίως, οι δράσεις που υλοποιούνται προς αυτή την κατεύθυνση, σε πρώτη φάση.</p>
      <p>Σε ότι αφορά στη στήριξη της μόνιμης κατοικίας, αλλά και τη διατήρηση ενός «ζωντανού» Μνημείου καθ’ όλη τη διάρκεια του έτους, σύμφωνα με τον αντιδήμαρχο Δρ. Στέφανο Ι. Δράκο, σχεδιάζονται και υλοποιούνται τα ακόλουθα:</p>
      <p>Καταργείται το ωράριο εισόδου των αποδεδειγμένα μόνιμων κατοίκων εντός της Μεσαιωνικής πόλης. Η νέα δημοτική αρχή, αναγνωρίζει το αναφαίρετο δικαίωμα των πολιτών να φθάνουν στο σπίτι τους απρόσκοπτα ότι ώρα εκείνοι επιθυμούν και προτείνει την κατάργηση του επαίσχυντου μέτρου που ίσχυε μέχρι σήμερα και επέτρεπε την είσοδο των μόνιμων κατοίκων στη Μεσαιωνική πόλη μόνο από τις 10 το βράδυ έως και τις 9 το πρωί και από τη 1 το μεσημέρι έως και τις 5 το απόγευμα.</p>
      <figure>
        <img src="https://www.rodiaki.gr/medias/2019/12/09/ad88b986d68d66f35dbb670ecadf5f0d.jpg"/>
      </figure>
      <p>Οι μόνιμοι κάτοικοι θα εισέρχονται και θα εξέρχονται από τις οικίες τους, ότι ώρα εκείνοι το επιθυμούν (!) Στη Μεσαιωνική πόλη, όπως και στο σύνολο της Ρόδου, διαμένουν εργαζόμενοι που πρέπει να πηγαίνουν και να επιστρέφουν από την εργασία τους, πρέπει να πραγματοποιούν τα ψώνια τους κτλ., γονείς που πηγαινοέρχονται από τα φροντιστήρια για την εξυπηρέτηση των παιδιών τους, ηλικιωμένοι που έχουν ανάγκη άμεσης φροντίδας, άνθρωποι που επιχειρούν να πάνε στο σπίτι τους ενώ πχ. βρέχει καταρρακτωδώς. Όλοι αυτοί, οφείλεται να έχουν μία φυσιολογική ζωή.</p>
      <p>Υλοποιείται η δημιουργία λίστας δύο (2) ατόμων έκτακτης ανάγκης. Η λίστα θα περιλαμβάνει συγγενείς μόνιμων κατοίκων της Μεσαιωνικής πόλης Ρόδου, οι οποίοι σε περίπτωση έκτακτης ανάγκης, θα μπορούν να εισέλθουν απρόσκοπτα εντός των τειχών, προς παροχή βοήθειας, ενώ<br/>Σχεδιάζεται και υλοποιείται μία σειρά μέτρων, για την παραμονή των μόνιμων κατοίκων εντός των τειχών, αλλά και η σταδιακή αύξηση αυτών.</p>
      <figure>
        <img src="https://www.rodiaki.gr/medias/2019/12/09/d11333c3a242c32bc95f6666d99ecd1e.jpg"/>
      </figure>
      <p>Σε ότι αφορά στη στήριξη της υγιούς επιχειρηματικότητας, σχεδιάζονται τα κάτωθι:</p>
      <p>Η τήρηση της πεζοδρόμησης που προβλέπεται στον εμπορικό ιστό της Μεσαιωνικής πόλης, όπως στις οδούς Σωκράτους, πλατεία Εβραίων Μαρτύρων, πλατεία Ιπποκράτους κτλ.<br/>Η αναπροσαρμογή της παραχώρησης κοινοχρήστων χώρων με εξορθολογισμό αδικιών, όπου αυτές υπάρχουν και</p>
      <p>Ο σχεδιασμός κινήτρων για σταδιακή, ελεγχόμενη και βιώσιμη επιμήκυνση της περιόδου άσκησης της υγιούς επιχειρηματικότητας.</p>
      <p>Σε ότι αφορά στην προστασία και ανάδειξη του Μνημείου, υλοποιούνται τα ακόλουθα:</p>
      <p>Απαγορεύεται ρητά η είσοδος οχημάτων βαρέου τύπου άνω των 3,5 τόνων εντός των τειχών, με στόχο την προστασία των χαλικόστρωτων και πλακόστρωτων της περιοχής, που αποκαθίστανται ξανά και ξανά με χρήματα του Ροδιακού λαού.<br/>Δεν επιτρέπεται η διέλευση οχημάτων (αυτοκίνητα ή μηχανάκια) εντός του Μνημείου πέραν αυτών των μόνιμων κατοίκων.</p>
      <p>Σχεδιάζεται πλάνο περαιτέρω ανάδειξης και αποκατάστασής του Μνημείου (αποκατάσταση ετοιμόρροπων, προβλημάτων φωτισμού, καθαρισμών κτλ.), καθώς και</p>
      <p>Πλάνο διαμόρφωσης των πλατειών του.</p>
      <p>Όλα τα ανωτέρω θα υλοποιηθούν σταδιακά, με στόχο τη στήριξη της μόνιμης κατοικίας, της υγιούς επιχειρηματικότητας, της αδιαπραγμάτευτης προστασίας της εικόνας και της ιστορίας του Μνημείου, της προστασίας των πεζών (κατοίκων και επισκεπτών), της πρόσβασης των ΑμεΑ, αλλά και της απρόσκοπτης διέλευσης οχημάτων πρώτης ανάγκης, όπως του ΕΚΑΒ, της Πυροσβεστικής, της Αστυνομίας κτλ.</p>
      <p>Οι συναντήσεις με κατοίκους, ελεύθερους επαγγελματίες, δημοτικούς ή δημόσιους υπαλλήλους, Συλλόγους κτλ, που διαμένουν, δρουν ή δραστηριοποιούνται εντός των τειχών, θα συνεχιστούν, με στόχο την απόδοση στην πράξη της λάμψης που αναλογεί στη Μεσαιωνική πόλη.</p>
      <p>Τέλος, ο αντιδήμαρχος Πολιτιστικών Μνημείων και Υπηρεσίας Δόμησης, ευχαριστεί θερμά τους ανθρώπους της Εφορείας Αρχαιοτήτων Δωδεκανήσου, για την αγαστή συνεργασία.</p>
      <figure>
        <img src="https://www.rodiaki.gr/medias/2019/12/09/f44547329fe59246efb2ab01ce00fc90.jpg"/>
      </figure>
    </article>
  </body>
</html>