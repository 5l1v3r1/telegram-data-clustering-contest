<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/banat/i-opstina-plandiste-sadi-drvece_1074422.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T14:44:00+00:00"/>
    <meta property="og:title" content="И Општина Пландиште сади дрвеће"/>
    <meta property="og:description" content="Свеобухватној акцији пошумљавања прикључила се и Општина Пландиште, а стабла сибирског бреста посађена су данас у дворишту ОШ „Јован Стерија Поповић“ у Банатском Соколцу."/>
  </head>
  <body>
    <article>
      <h1>И Општина Пландиште сади дрвеће</h1>
      <h2>ПЛАНДИШТЕ - Свеобухватној акцији пошумљавања прикључила се и Општина Пландиште, а стабла сибирског бреста посађена су данас у дворишту ОШ „Јован Стерија Поповић“ у Банатском Соколцу.</h2>
      <address>
        <time datetime="2019-12-09T14:44:00+00:00">09 Dec 2019, 14:44</time>
      </address>
      <p>Двориште ОШ “Јован Стерија Поповић” у Банатском Соколцу, ускоро ће добити нови изглед, јер је одлучено да се, за почетак, баш овде посади неколико десетина садница. Како се садња одвија поред спортских терена, акцији су се, поред локалних функционера, врло радо прикључили и спортисти.</p>
      <figure>
        <img src="http://www.rtv.rs/sr_ci/vojvodina/banat/slike/2019/12/09/sadnja-pl.jpg"/>
        <figcaption>РТВ (Душан Стојановић)</figcaption>
      </figure>
      <p>Међу њима су и они чији су успеси одавно превазишли ниво општине, као нпр. вицешампион Србије у рвању.</p>
      <p>“Требало би заправо да подигнемо свест код младих људи да буду друштвено одговорни, да пазе на своју околину, и да им својим примером покажемо да и они треба све ово да раде”, поручује пландиштански рвач Страхиња Брекић, сада у Рвачком клубу Нови Сад.</p>
      <p>Садња дрвећа део је започете шире акције уређења општине, у којој учествују представници локалне самоуправе:</p>
      <p>“Јако је битно да водимо рачуна о нашој животној средини, а знамо сви да на територији Војводине нажалост нема довољно шума, и суштина је да се посади што више дрвећа које ће производити кисеоник. Садимо 150 сибирских брестова, то је дрво које брзо расте, па ће брзо оформити и крошње, а видећемо у будућем периоду да то буду и неке квалитетније врсте дрвећа”, објашњава председник Општине Пландиште Јован Репац.</p>
      <p>Након акције у овом месту, садња је настављена у Милетићеву и у самом Пландишту, а нове саднице добиће и друга пландиштанска села, наредне године. До тада, на териотрији општине, биће организоване и друге друштвено одговорне акције.</p>
    </article>
  </body>
</html>