<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/novy-mclaren-620r-je-zavodakem-tridy-gt4-na-silnice-dostal-vsak-porci-koni-navic"/>
    <meta property="og:site_name" content="AutoRevue.cz"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Nový McLaren 620R je závoďákem třídy GT4 na silnice. Dostal však porci koní navíc"/>
    <meta property="og:description" content="McLaren 570S se dočkal další ostré varianty. Tentokrát inženýři z Wokingu hleděli ještě rozsáhleji na využití na okruhu, ačkoliv silniční homologace novince 620R stále zůstává."/>
  </head>
  <body>
    <article>
      <h1>Nový McLaren 620R je závoďákem třídy GT4 na silnice. Dostal však porci koní navíc</h1>
      <h2>McLaren 570S se dočkal další ostré varianty. Tentokrát inženýři z Wokingu hleděli ještě rozsáhleji na využití na okruhu, ačkoliv silniční homologace novince 620R stále zůstává.</h2>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">Daniel Fuglevič</a></address>
      <p>Přestože se Mclaren 570S již dočkal oheň plivajících přiostřené <a href="https://www.autorevue.cz/novy-mclaren-600lt-oficialne-ma-vykon-481-koni-na-tunu">varianty 600LT</a>, nyní automobilka pracuje s myšlenkou „závoďáku na silnice“ ještě více do hloubky. Z výhradně závodního vozu 570S pro třídu GT4 tak nyní vzniká omezená série modelu 620R, která ze závodní techniky vychází, ale majitelé ji budou moci využít i na veřejných silnicích.</p>
      <related>
        <a href="https://www.autorevue.cz/mclaren-elva-oficialne-roadster-bez-celniho-okna-ma-815-koni-vznikne-jen-399-kusu"/>
      </related>
      <p>McLaren uvádí, že 620R si po stránce úprav podvozku či aerodynamiky udržuje DNA pravověrného závoďáku třídy GT4, ale bez nutnosti dodržovat pravidla série přináší další vylepšení, kterými svůj základ ještě převyšuje. Především, výkon přeplňovaného čtyřlitrového V8 byl zvýšen z původních 570 koní (419 kW) na příznačných 620 koní (456 kW).</p>
      <p>Dále se podařilo snížit hmotnost vozu o dalších 30 kg (pohotovostně 1386 kg). V kombinaci se zvýšeným výkonem tak 620R zvládne zrychlení z nuly na 100 km/h za 2,9 vteřiny, na 200 km/h za 8,1 vteřiny a maximálně se rozjede na bezpochyby dostatečných 322 km/h.</p>
      <related>
        <a href="https://www.autorevue.cz/gordon-murray-zvazuje-navrat-do-le-mans-uvidime-zavodit-nastupce-mclarenu-f1"/>
      </related>
      <p>Z vozu třídy GT4 si tedy 620R drží manuálně nastavitelný podvozek s tužšími pružinami a stabilizátory, zatímco samotné díly jsou mnohem lehčí (například každý tlumič je o 6 kg lehčí než u standardního 570S). Z továrny pak auto vyjíždí na semi-slickových pneumatikách Pirelli Trofeo R, ale McLaren uvádí, že auto lze samozřejmě nastavit i pro plnohodnotné slicky k využití na trati. Brzdy jsou karbon-keramické.</p>
      <p>Po stránce aerodynamiky zůstalo na autě i původní nastavitelné zadní křídlo (přibylo v něm ovšem třetí brzdové světlo), které dokáže generovat přítlak až 185 kg. Přední nárazník má výraznější splitter, větší přístupy vzduchu k brzdám, nesmí chybět winglety na stranách a kapota má rovněž dodatečné otvory proudění vzduchu.</p>
      <related>
        <a href="https://www.autorevue.cz/mclaren-ukazal-jeden-z-poslednich-kusu-600lt-s-priplatky-divize-mso-se-nesetrilo"/>
      </related>
      <p>S koupí závoďáku na silnice se nepochybně pojí absence klimatizace, navigace či audiosystému. Pokud ale budete chtít a nebudou vám vadit kilogramy navíc, McLaren vám tyto komfortní prvky bez příplatku nainstaluje zpět. Uvnitř najdete standardně karbonové skořepiny s šestibodovými pásy, kliky dveří vystřídaly jednodušší poutka a za volantem se středovou značkou jsou pak větší karbonová pádla řazení.</p>
      <p>McLaren vyrobí pouhých 350 kusů 620R, z čehož každý přijde na minimálně 250.000 liber (asi 7,5 milionu korun). Majitelé přitom k ceně dostanou i účast na okruhovém dni s lekcemi jízdy od profesionálních pilotů.</p>
      <related>
        <h4>Určitě si přečtěte</h4>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.auto.cz/slavne-motorky-ural-nadchly-i-hollywoodske-hvezdy-vypadaji-stejne-jsou-ale-zcela-jine-132344"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/nejotravnejsi-systemy-v-autech-bez-techto-pomocniku-se-obejdeme-132416"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
      </related>
    </article>
  </body>
</html>