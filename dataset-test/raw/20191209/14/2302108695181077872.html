<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/florin-citu-eu-sunt-pregatit-sa-vin-cu-proiectul-de-buget-in-parlament-sa-mergem-la-dezbateri-in-comisii-si-apoi-sa-il-votam.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:57:17+00:00"/>
    <meta property="og:title" content="Florin Cîțu: Eu sunt pregătit să vin cu proiectul de buget în Parlament, să mergem la dezbateri în comisii și apoi să îl votăm"/>
    <meta property="og:description" content="Ministrul FInanțelor, Florin Cîțu, a declarat, luni, la Parlament, că el este pregătit să vină cu proiectul de buget în Parlament, să meargă la dezbateri"/>
  </head>
  <body>
    <article>
      <h1> Florin Cîțu: Eu sunt pregătit să vin cu proiectul de buget în Parlament, să mergem la dezbateri în comisii și apoi să îl votăm </h1>
      <address><time datetime="2019-12-09T14:57:17+00:00">09 Dec 2019, 14:57</time> by <a rel="author">Redacția</a></address>
      <p>Ministrul FInanțelor, Florin Cîțu, a declarat, luni, la Parlament, că el este pregătit să vină cu proiectul de buget în Parlament, să meargă la dezbateri în comisii și apoi la vot. Întrebat despre varianta asumării răspunderii pe buget, Cîțu a spus că aceasta este o decizie politică pentru care nu are mandat să facă declarații.</p>
      <p>„Eu sunt pregătit să vin în Parlament cu bugetul de stat, să mergem la dezbateri în comisii și apoi să îl votăm în Parlament. Din punctul meu de vedere, suntem pregătiți să facem acest lucru”, a declarat Cîțu.</p>
      <p>Întrebat dacă este timp ca bugetul  să fie adoptat până la Crăciun, ministrul a replicat: „Bineînțeles, dacă vin parlamentarii și muncesc”.</p>
      <p>Florin Cîțu a mai precizat că parlamentarii USR știu variantele de buget la care se lucrează.</p>
      <p>„Acum cerem și responsabilitate de la parlamentarii români, pentru că este foarte ușor să arunci țara în aer, cum au făcut în ultimii 3 ani de zile, acum cerem responsabilitate”, a mai declarat ministrul Finanțelor.</p>
      <p>Întrebat despre varianta asumării răspunderii pe buget, Cîțu a răspuns că nu este mandat să facă declarații despre o astfel de decizie politică.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>