<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/snooker,442/uk-championship-ding-junhui-myslal-ze-juz-nic-nie-wygra,991824.html"/>
    <meta property="og:site_name" content="TVN24"/>
    <meta property="article:published_time" content="2019-12-09T14:21:00+00:00"/>
    <meta property="og:title" content="Myślał, że już nic nie wygra. Zgarnął drugi najważniejszy tytuł"/>
    <meta property="og:description" content="Wielki powrót Ding Junhuia. Chińczyk w wielkim stylu pokonał Stephena Maguire'a 10:6 i wygrał UK Championship. To jego trzeci tytuł w Yorku i pierwszy w zawodowym tourze od ponad dwóch lat."/>
  </head>
  <body>
    <article>
      <h1>Myślał, że już nic nie wygra. Zgarnął drugi najważniejszy tytuł</h1>
      <address>
        <time datetime="2019-12-09T14:21:00+00:00">09 Dec 2019, 14:21</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/82327040-e268-4863-b8d3-851c1b07baa2.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/87188df1-f09f-4a48-963a-6bdbaa5c56dd-480p.mp4" autoplay="" loop=""/>
          <figcaption>Ding wygrał UK Championship</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/645157b8-49fb-4965-816b-bfa9a2e680a7-480p.mp4" autoplay="" loop=""/>
          <figcaption>Ding: martwiłem się, że już nic więcej nie wygram</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/36ac8e558ac7690b6f44e2cb5ef93322/19572509-e9f2-410e-ba5e-f8e9f8acb16d-480p.mp4"/>
          <figcaption>Świetna partia w wykonaniu Dinga</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/a897516d-77d8-402e-b925-df6a4f1991f4-480p.mp4" autoplay="" loop=""/>
          <figcaption>Ding po raz trzeci zdobył puchar za triumf w UK Championship</figcaption>
        </figure>
        <figcaption>Ding Junhui po raz trzeci wygrał UK Championship Foto: Getty Images | Video: Eurosport</figcaption>
      </slideshow>
      <h3>Wielki powrót Ding Junhuia. Chińczyk w wielkim stylu pokonał Stephena Maguire'a 10:6 i wygrał UK Championship. To jego trzeci tytuł w Yorku i pierwszy w zawodowym tourze od ponad dwóch lat.</h3>
      <p>Ding zawsze uważany był za snookerzystę ze ścisłej czołówki. Do niedzieli miał na koncie 13 tytułów rankingowych, w 2016 roku grał w finale mistrzostw świata. W sierpniu 2017 roku w Preston wygrał jeszcze World Open i jego kariera wyhamowała.</p>
      <p>- Przez dwa lata nic nie osiągnąłem. Zadawałem sobie pytanie, czy jeszcze mogę coś wygrać - przyznał szczerze po zwycięstwie z Maguire'em. W trudnych chwilach Chińczyk znalazł oparcie w przyjaciołach i w rodzinie. Przed rokiem na świat przyszło jego pierwsze dziecko.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/v/03e7d2ebec1e820ac34d054df7e68f48/645157b8-49fb-4965-816b-bfa9a2e680a7/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Ding: martwiłem się, że już nic więcej nie wygram<cite>Wideo: Eurosport</cite></figcaption>
      </figure>
      <p>Ding przetrwał kryzys i do Yorku wrócił silniejszy. Wreszcie zagrał jak za najlepszych lat. Wszystkie mecze wygrał w przekonujący sposób, a w 1/8 finału odprawił z kwitkiem Ronniego O'Sullivana 6:4. Finał też był jego popisem.</p>
      <p> </p>
      <related>
        <a href="https://eurosport.tvn24.pl/snooker,442/sensacja-w-turnieju-uk-championship-19-latek-wyeliminowal-johna-higginsa,991301.html"/>
      </related>
      <p>Coś zaskoczyło</p>
      <p> </p>
      <p>Warunki dyktował od samego początku. Prowadził już 4:0. Maguire odrobił część strat, ale po pierwszej sesji i tak było 5:3 dla Chińczyka. Po przerwie wiele się nie zmieniło. Pojedynek w dalszym ciągu stał na wysokim poziomie. W sumie obaj wbili siedem brejków stupunktowych - Ding kolejno 105, 128, 131 i 103, Maguire 103, 103 i 124. Chińczyk zakończył mecz z przytupem, w dwóch ostatnich partiach popisując się dwiema setkami z rzędu.</p>
      <p>To jego trzeci tytuł w UK Championship (wcześniej 2005, 2009) i jeden z najbardziej prestiżowych w karierze. Impreza w Yorku uważana jest za drugą po mistrzostwach świata. Te dwa turnieje plus Masters tworzą potrójną koronę. Za sukces Chińczyk zainkasował czek na 200 tysięcy funtów. Wyżej wyceniany jest tylko triumf w mistrzostwach świata.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/03e7d2ebec1e820ac34d054df7e68f48/a897516d-77d8-402e-b925-df6a4f1991f4/S/005.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Ding po raz trzeci zdobył puchar za triumf w UK Championship<cite>Wideo: Eurosport</cite></figcaption>
      </figure>
      <p>Po zwycięstwie jak nigdy wydał z siebie okrzyk radości. Uśmiech nie schodził z jego twarzy. - W tym tygodniu grałem bardzo dobrze. Po prostu coś zaskoczyło. W drodze do finału ograłem Ronniego. Uwierzyłem, że jestem w stanie wygrać turniej, no i się udało - cieszył się Ding Junhui, który w tym tygodniu weźmie udział już w Scottish Open. W pojedynku otwarcia ma we wtorek zmierzyć się z Michaelem White'em.</p>
      <p>
        <i>
          <b>Scottish Open z udziałem Polaków Kacpra Filipiaka i Adama Stefanowa na żywo w Eurosporcie i Eurosport Playerze</b>
        </i>
      </p>
      <p>Autor: łup / Źródło: eurosport.pl</p>
    </article>
  </body>
</html>