<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/r-karbauskis-ragina-seimo-valdyba-vadovautis-stt-rekomendacijomis-943292"/>
    <meta property="og:site_name" content="Kauno diena"/>
    <meta property="article:published_time" content="2019-12-09T14:46:00+00:00"/>
    <meta property="og:title" content="R. Karbauskis ragina Seimo valdybą vadovautis STT rekomendacijomis"/>
    <meta property="og:description" content="Po skandalingo Seimo valdybos sprendimo grąžinti Seimo nariams privilegijas į Specialiųjų tyrimų tarnybą (STT) kreipęsis Lietuvos valstiečių ir žaliųjų sąjungos (LVŽS) frakcijos seniūnas Ramūnas Karbauskis ragina atsisakyti kenksmingų valstybei veiksmų, vadovautis STT rekomendacijomis ir priiminėti skaidrumą Seimo veikloje užtikrinančius sprendimus."/>
  </head>
  <body>
    <article>
      <h1>R. Karbauskis ragina Seimo valdybą vadovautis STT rekomendacijomis</h1>
      <address><time datetime="2019-12-09T14:46:00+00:00">09 Dec 2019, 14:46</time> by <a rel="author" href="https://kauno.diena.lt/autoriai/jadvyga-bieliavska" target="_blank">Jadvyga Bieliavska, ELTA</a></address>
      <p>
        <b>Po skandalingo Seimo valdybos sprendimo grąžinti Seimo nariams privilegijas į Specialiųjų tyrimų tarnybą (STT) kreipęsis Lietuvos valstiečių ir žaliųjų sąjungos (LVŽS) frakcijos seniūnas Ramūnas Karbauskis ragina atsisakyti kenksmingų valstybei veiksmų, vadovautis STT rekomendacijomis ir priiminėti skaidrumą Seimo veikloje užtikrinančius sprendimus.</b>
      </p>
      <p>„Mums neramu, kad Seimo valdyboje daugiau balsų turint opozicijai, priiminėjami neskaidrūs sprendimai, galimai siekiant pakenkti LVŽS ir diskredituoti valdančiąją daugumą visuomenės akyse. Tokius kelius ir priemones vertiname kaip sąmoningą kenkimą šaliai, diskredituojant ne mūsų frakciją, o visą Seimą, kuriuo pasitikėjimas žmonių akyse akivaizdžiai senka. Kad tai naudinga opozicijai artėjant rinkimams, tikriausiai niekam nekyla abejonių“, – gavęs STT vertinimą, sako R. Karbauskis.</p>
      <p>Pasak jo, tokių priemonių, kaip Seimo narių gerbūvio gerinimas be aiškių taisyklių ne tik mažina pasitikėjimą Seimu, bet ir rodo visuomenei pavyzdį, kad neskaidrūs sprendimai šioje valstybėje gali būti toleruojami.</p>
      <p>Atsižvelgdami į LVŽS frakcijos šių metų lapkričio 18 d. prašymą, STT atliko spalio 23 d. Seimo valdybos priimto sprendimo vertinimą.</p>
      <p>„Parlamentinių lėšų skyrimas, naudojimas ir atsiskaitymas už jas visuomenei turi būti aiškiai reglamentuojamas. Niekuo nepateisinamas šios Seimo valdybos sprendimas suteikti Seimo nariams galimybes mokesčių mokėtojų pinigus naudoti be jokios atsakomybės ir atskaitomybės“, – sako LVŽS frakcijos seniūnas R. Karbauskis, komentuodamas STT antikorupcinio vertinimo išvadą. Pasak jo, siekdami aiškaus bei skaidraus Seimo narių lėšų su parlamentine veikla susijusioms išlaidoms skyrimo, naudojimo ir atsiskaitymo proceso teisinio reguliavimo, LVŽS frakcija STT pastabas ir pasiūlymus persiųs Seimo valdybai, tikėdamasi, jog tai padės skaidrinti joje priimamus sprendimus.</p>
      <p>Beje, lapkričio 5 d. LVŽS frakcijos seniūnas R. Karbauskis frakcijos vardu kreipėsi į Seimą, prašydamas pripažinti neteisėtu ir atšaukti šių metų spalio 23 d. Seimo valdybos sprendimą dėl Seimo narių parlamentinei veiklai skiriamų lėšų panaudojimo.</p>
      <p>R. Karbauskis pabrėžia, kad sudaryti sąlygas Seimo nariams privilegijoms ir savo reikmėms leisti mokesčių mokėtojų lėšas yra apgailėtinas, žemas ir neteisingas veiksmas prieš visus Lietuvos žmones.</p>
      <p>Kaip ELTA skelbė lapkričio 6 d., Seimo valdyba panaikino savo spalio 23 d. priimtą privilegijas parlamentarams grąžinantį sprendimą dėl Seimo narių parlamentinei veiklai skiriamų lėšų panaudojimo.</p>
      <p>Pasak Seimo pirmininko Viktoro Pranckiečio, Seimo valdyba nutarė kreiptis į Seimo frakcijas ir paprašyti jų pateikti savo siūlymus. Seimo valdyba, gavusi juos, ketina kreiptis į Etikos ir procedūrų komisiją, kad ji suformuluotų naują siūlymą dėl parlamentinių lėšų panaudojimo tvarkos.</p>
      <p>Seimo pirmininkas V. Pranckietis yra sakęs, kad Seimo valdybos sprendimas buvo panaikintas dėl to, kad neatitiko įstatymo reikalavimų.</p>
      <p>ELTA primena, kad spalio 23 d. Seimo valdyba pritarė Seimo Etikos ir procedūrų komisijos sudarytos darbo grupės siūlymui pakeisti 2016 m. patvirtintą „Seimo narių lėšų su parlamentine veikla susijusioms išlaidoms skyrimo, naudojimo ir atsiskaitymo už jas tvarkos aprašą“.</p>
      <p>Seimo valdybos sprendime, kuris jau yra atšauktas, buvo numatyta, kad Seimo nariai galės parlamentinei veiklai naudoti savo automobilį ar jį nuomotis, tačiau be galimybės išsipirkti. Automobilio nuomai buvo leidžiama skirti ne daugiau kaip 30 procentų visų parlamentinei veiklai skirtų mėnesio lėšų.</p>
      <p>Buvo numatyta, kad iš šių lėšų parlamentarai taip pat galės apmokėti automobilio trumpalaikės nuomos, dalijimosi transporto priemonėmis paslaugų išlaidas.</p>
    </article>
  </body>
</html>