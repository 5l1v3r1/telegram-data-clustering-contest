<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/brno-samalova-ulice-evakuace-chemikalie-pyrotechnik-uzavrena-ulice_1912091406_aur"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T14:06:00+00:00"/>
    <meta property="og:title" content="Policisté našli v brněnském bytě mrtvého muže a podezřelé chemikálie. Evakuovali 25 lidí"/>
    <meta property="og:description" content="Policisté nalezli v brněnském bytě na mrtvého muže a velké množství chemikálií. Dvacet pět lidí bylo kvůli tomu evakuováno. Na místo dorazil pyrotechnik."/>
  </head>
  <body>
    <article>
      <h1>Policisté našli v brněnském bytě mrtvého muže a podezřelé chemikálie. Evakuovali 25 lidí</h1>
      <address><time datetime="2019-12-09T14:06:00+00:00">09 Dec 2019, 14:06</time> by <a rel="author">ČTK</a></address>
      <p>
        <b>Mrtvého muže a velké množství chemikálií nalezli v pondělí policisté v bytě v brněnské Šámalově ulici. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. V pondělí to řekl mluvčí policie Bohumil Malášek.</b>
      </p>
      <p>Policejní mluvčí Bohumil Malášek řekl, že o muže měli obavy sousedé. „Byt jsme otevřeli, soused byl bohužel nalezen bez známek života s tím, že v tom bytě je spousta chemikálií,“ řekl Malášek.</p>
      <p>Informace od pyrotechnika na místě policie vyhodnocuje. „Jeví se to jako nebezpečné. Ulice Šámalová je pro pěší i dopravu uzavřena. Celkem 25 lidí z okolních dvou domů jsme z bezpečnostních důvodů evakuovali,“ uvedl mluvčí.</p>
      <figure>
        <iframe data-src="https://twitter.com/Berankova_CT/status/1204018823587913730?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na místo dorazila také chemická laboratoř hasičů. „Policie provádí pyrotechnický průzkum v bytě jednoho z domů, my jí asistujeme, máme na místě chemickou laboratoř. Evakuováno je 25 lidí z okolí,“ uvedl mluvčí hasičů Jaroslav Mikoška.</p>
      <p>Dodal, že pro místní přistavili autobus, ten ale zatím zůstal prázdný, protože evakuovaní se rozešli do okolí.</p>
      <p>Záchranáři zatím nikoho ošetřovat nemuseli. „Byli jsme požádáni Policií České republiky, abychom tady byli v případě potřeby schopni poskytnout první pomoc zasahujícím složkám, pokud by se někdo zranil. Měli jsme tu lékařskou posádku, kterou vystřídal inspektor provozu,“ řekla mluvčí jihomoravských záchranářů Michaela Bothová.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d31252.31212225896!2d16.612201764491644!3d49.1948299104966!2m3!1f0!2f0!3f0!3m2!1i1024!2i768!4f13.1!3m3!1m2!1s0x471294edf3d73535%3A0xc3f08f8f5d35cc47!2zxaDDoW1hbG92YSwgNjE1IDAwIEJybm8txb1pZGVuaWNl!5e0!3m2!1scs!2scz!4v1575896704460!5m2!1scs!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/hasici-pardubicky-kraj-policie-mrtvi-sovolusky-pozar_1912081433_dok"/>
        <a href="https://www.irozhlas.cz/zpravy-svet/presov-vybuch-slovensko_1912080923_zit"/>
        <a href="https://www.irozhlas.cz/zpravy-svet/presov-vybuch-plynu-pricina-velitel-hasicu_1912071114_zit"/>
        <a href="https://www.irozhlas.cz/zpravy-domov/hasici-praha-unik-vody-starostresovicka-vodojem-vodovod-kanalizace_1912062305_jgr"/>
      </related>
    </article>
  </body>
</html>