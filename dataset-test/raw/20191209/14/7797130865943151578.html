<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550872/Tunberg-Posvetiti-vise-paznje-deci-koja-su-pogodjena-klimatskim-promenama.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="Tunberg: Posvetiti više pažnje deci koja su pogođena klimatskim promenama"/>
    <meta property="og:description" content="Švedska tinejdžerska aktivistkinja Greta Tunberg pozvala je svetske lidere da se manje fokusiraju na njenu priču i..."/>
  </head>
  <body>
    <article>
      <h1>Tunberg: Posvetiti više pažnje deci koja su pogođena klimatskim promenama</h1>
      <address>
        <time datetime="2019-12-09T14:40:00+00:00">09 Dec 2019, 14:40</time>
      </address>
      <p>Švedska tinejdžerska aktivistkinja Greta Tunberg pozvala je svetske lidere da se manje fokusiraju na njenu priču i da više pažnje posvete pričama dece koja su pogođena aktuelnim klimatskim promenama.</p>
      <p>Tunbergova je u obraćanju na samitu UN o klimi u Madridu rekla da su ona i njena saradnica iz pokreta "Petkom za budućnost" Luisa Nojbauer iz Nemačke "privilegovane" i da su svi čuli njihove priče mnogo puta.</p>
      <p>"Potrebno je da svoje priče ispričaju ljudi sa globalnog juga i iz starosedelačkih zajednica, zato što klimatsko vanredno stanje nije samo nešto što će nas pogoditi u budućnosti, to je nešto što već vrši uticaj na decu koja žive danas", rekla je mlada Šveđanka.</p>
      <p>Posle njenog obraćanja, dečak iz nizijske oblasti Maršalskih ostrva u centralnom Pacifiku održao je govor o teškoj situaciji u svojoj zemlji, prenela je agencija DPA.</p>
      <p>Stručnjaci i predstavnici iz blizu 200 zemalja okupili su se pre sedam dana u Madridu da bi utvrdili pravila za ostvarenje cilja da globalno zagrevanje planete bude ograničeno, kako je definisano Pariskim sporazumom iz 2015. godine. Samit traje do petka, 13. decembra, i predstavlja priliku da ljudi koji utiču na kreiranje politike pokažu da uvažavaju pozive na stupanje u akciju, koje predvodi šesnaestogodišnja Tunbergova.</p>
      <p>Pre tri dana u Madridu su održane velike demonstracije sa zahtevom da svetski političari preduzmu brze i konkretne mere.</p>
    </article>
  </body>
</html>