<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91736"/>
    <meta property="og:site_name" content="Denník politika"/>
    <meta property="article:published_time" content="2019-12-09T14:35:14+00:00"/>
    <meta property="og:title" content="Ramsay so Šatanom museli urobiť zmeny v nominácii Slovenska na Švajčiarsky pohár"/>
    <meta property="og:description" content="9.12.2019 (Webnoviny.sk) – Tréner slovenskej hokejovej reprezentácie Craig Ramsay a prezident Slovenského zväzu ľadového hokeja (SZĽH) Miroslav Šatan, ktorý zastáva pozíciu generálneho manažéra, museli pred blížiacim sa turnajom o Švajčiarsky pohár urobiť v nominácii štyri zmeny."/>
  </head>
  <body>
    <article>
      <h1>Ramsay so Šatanom museli urobiť zmeny v nominácii Slovenska na Švajčiarsky pohár</h1>
      <address><time datetime="2019-12-09T14:35:14+00:00">09 Dec 2019, 14:35</time> by <a rel="author">Webnoviny</a></address>
      <p>9.12.2019 (Webnoviny.sk) – Tréner slovenskej hokejovej reprezentácie Craig Ramsay a prezident Slovenského zväzu ľadového hokeja (SZĽH) Miroslav Šatan, ktorý zastáva pozíciu generálneho manažéra, museli pred blížiacim sa turnajom o Švajčiarsky pohár urobiť v nominácii štyri zmeny.</p>
      <h3>Šišovský má zlomený prst</h3>
      <p>Do Vispu napokon nepocestujú obranca moskovského Dinama Michal Čajkovský a tiež trojica útočníkov Michal Krištof, Ján Sýkora a Peter Šišovský. Namiesto nich do reprezentácie povolali trio hráčov Slovana Bratislava Martina Štajnocha, Tomáša Matouška, Tomáša Ziga a tiež trenčianskeho útočníka Mareka Hecla.</p>
      <p>Produktívny útočník Ján Sýkora chýbal pre zdravotné problémy aj na Nemeckom pohári v Krefelde. Jeho tímový spoluhráč Peter Šišovský prišiel o miestenku v reprezentácii pre zlomeninu palca na nohe.</p>
      <p><i>„Počas zápasu v Poprade sa mi prihodilo nepríjemné zranenie. Vo vzdialenosti asi pol metra od mantinelu som bol postrčený a v rýchlosti doň narazil. Zrážke som sa nedokázal vyhnúť,“</i> vyjadril sa 28-ročný rodák z Dubnice nad Váhom pre web hockeyslovakia.com.</p>
      <h3>Krištof musí rehabilitovať</h3>
      <p>Na poslednú chvíľu sa pre zranenie ospravedlnil aj Michal Krištof, ktorý momentálne oblieka dres lídra fínskej najvyššej súťaže Kärpät Oulu.</p>
      <p><i>„Do reprezentácie som sa veľmi tešil. Vždy sa teším a som hrdý, keď môžem prísť. Aj klub ma bez problémov uvoľnil, keďže vyslal niekoľkých hráčov aj do fínskej reprezentácie. Tešil som sa aj na krátky čas strávený doma, ale čo sa dá robiť. Musím rehabilitovať,“</i> prezradil sa Krištof.</p>
      <p>Vo Vispe odohrá slovenská reprezentácia dve stretnutia. Vo štvrtok 12. decembra nastúpili proti olympijskému tímu Ruska a v prípade víťazstva si o celkové prvenstvo zahrá v piatkovom dueli s Nórskom alebo domácim výberom. Z minulého roku obhajujú Slováci tretie miesto, keď podľahli ruskému mužstvu tesne 1:2 a následne v súboji o umiestnenie zdolali Rakúšanov 6:1.</p>
      <h3>Nominácia Slovenska na Švajčiarsky pohár</h3>
      <p>hrá sa vo Vispe</p>
      <p><b>Brankári:</b> Matej Tomek (HK Dukla Trenčín/HK ’95 Považská Bystrica), Branislav Konrád (HC Olomouc/ČR)</p>
      <p><b>Obrancovia:</b> Marek Ďaloga (bez klubu), Ivan Ďatelinka (HC ’05 iClinic Banská Bystrica), Patrik Koch (HC Košice), Lukáš Kozák (HK Poprad), Adam Jánošík (HC Litvínov/ČR), Michal Ivan (HC Dynamo Pardubice/ČR), Peter Čerešňák (HC Škoda Plzeň/ČR), Martin Štajnoch (HC Slovan Bratislava)</p>
      <p><b>Útočníci:</b> Radovan Puliš, Tomáš Matoušek, Tomáš Zigo (všetci HC Slovan Bratislava), Peter Zuzin (HC 07 WPC Koliba Detva), Marcel Haščák (HC Košice), Andrej Kollár (HK Nitra), Michael Vandas (HK Poprad), Libor Hudáček (HC Bílí Tygři Liberec/ČR), Pavol Skalický (BK Mladá Boleslav/ČR), Filip Krivošík (HPK Hämmenlinna/Fín.), Adam Liška (Severstaľ Čerepovec/KHL, Rus.), Marek Hecl (HK Dukla Trenčín)</p>
      <p>Viac k témam: <a href="https://www.webnoviny.sk/tag/svajciarsky-pohar/"><u>Švajčiarsky pohár</u></a><br/>Zdroj: Webnoviny.sk – <a href="https://www.webnoviny.sk/ramsay-so-satanom-museli-urobit-zmeny-v-nominacii-slovenska-na-svajciarsky-pohar/"><u>Ramsay so Šatanom museli urobiť zmeny v nominácii Slovenska na Švajčiarsky pohár</u></a> © SITA Všetky práva vyhradené.</p>
    </article>
  </body>
</html>