<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sarec-in-pivceva-se-bosta-srecala-po-koncu-njene-b"/>
    <meta property="og:site_name" content="Primorske novice"/>
    <meta property="article:published_time" content="2019-12-09T14:39:08+00:00"/>
    <meta property="og:title" content="Šarec in Pivčeva se bosta srečala po koncu njene bolniške odsotnosti"/>
    <meta property="og:description" content="Premier Marjan Šarec je ob robu obiska slovenskih vojakov v BiH napovedal, da se bosta z ministrico za kmetijstvo Aleksandro Pivec o njeni nadaljnji usodi zaradi sodelovanja pri projektu SRIPT pogovorila, ko se Pivčeva vrne z bolniške. Kot je dejal, ni nujno, da bo srečanje že ta teden, saj ima tudi sam v prihodnjih dneh precej obveznosti v tujini."/>
  </head>
  <body>
    <article>
      <h1>Šarec in Pivčeva se bosta srečala po koncu njene bolniške odsotnosti</h1>
      <address><time datetime="2019-12-09T14:39:08+00:00">09 Dec 2019, 14:39</time> by <a rel="author">STA</a></address>
      <p>
        <b>Premier Marjan Šarec je ob robu obiska slovenskih vojakov v BiH napovedal, da se bosta z ministrico za kmetijstvo Aleksandro Pivec o njeni nadaljnji usodi zaradi sodelovanja pri projektu SRIPT pogovorila, ko se Pivčeva vrne z bolniške. Kot je dejal, ni nujno, da bo srečanje že ta teden, saj ima tudi sam v prihodnjih dneh precej obveznosti v tujini.</b>
      </p>
      <figure>
        <img src="https://static.primorske.si/foto/highres/gnweb/722941_pivecaleksandra.jpg"/>
        <figcaption>Aleksandra Pivec Foto: STA</figcaption>
      </figure>
      <p><b>SARAJEVO</b> &gt; Razlog za majanje stolčka <b>Aleksandri Pivec</b> je končno poročilo o preverjanju izvajanja druge faze projekta Strateško razvojno inovacijsko partnerstvo Turizem (SRIPT), ki ga je gospodarsko ministrstvo izdalo konec novembra. Poročilo med drugim kaže, da Pivčeva del, pri katerih je bila navedena kot avtorica, ni v celoti opravila sama ali pa pri njih ni sodelovala. Pomanjkljiva naj bi bila tudi dokazila, da je bilo njeno delo dejansko izvedeno.</p>
      <p>Ministrica je v začetku minulega tedna dejala, da želi svoje delo pri projektu SRIPT pojasniti premierju <b>Marjanu Šarcu</b>. Dejala je, da je pripravljena tudi odstopiti, Šarec pa je povedal, da revizije projekta še ni prebral, da pa Pivčeva na kmetijskem resorju sicer dobro dela.</p>
      <p>Termin srečanja naj bi bilo v tem tednu glede na že napovedane obveznosti težko uskladiti. Šarec se bo še v torek mudil na obisku pripadnikov Slovenske vojske na misiji, v četrtek in petek pa v Bruslju poteka vrh EU. Za sredo ima doma napovedano tradicionalno srečanje s predsedniki republike, državnega zbora in državnega sveta.</p>
      <p>Pivčeva pa je trenutno bolniško odsotna. V javnosti se je te dni ugibalo o njeni morebitni daljši odsotnosti zaradi težav s hrbtenico, ugibanja pa je v petek končala sama z objavo na twitterju. Kot je zapisala, zdravniki še opravljajo diagnostiko, čakajo pa jo še nevrološke preiskave, najbrž pa tudi operacija.</p>
      <p>Dodala je še, da je s svojo ekipo na kmetijskem ministrstvu v rednih stikih in da delo teče nemoteno.</p>
    </article>
  </body>
</html>