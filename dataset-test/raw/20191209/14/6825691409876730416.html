<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kaunas/menas-ir-pramogos/filmo-apie-kauno-tarpukario-architektura-konkursas-bus-skelbiamas-naujo-943288"/>
    <meta property="og:site_name" content="Kauno diena"/>
    <meta property="article:published_time" content="2019-12-09T14:33:00+00:00"/>
    <meta property="og:title" content="Filmo apie Kauno tarpukario architektūrą konkursas bus skelbiamas iš naujo"/>
    <meta property="og:description" content="Organizacija „Kaunas – Europos kultūros sostinė 2022” dar kartą skelbs filmo apie Kauno tarpukario architektūrą sukūrimo konkursą. Šiuo projektu siekiame supažindinti tarptautinę auditoriją su miesto tarpukario architektūros fenomenu. Būsimojo filmo premjera planuojama 2022 m., kai Kaunas taps Europos kultūros sostine."/>
  </head>
  <body>
    <article>
      <h1>Filmo apie Kauno tarpukario architektūrą konkursas bus skelbiamas iš naujo</h1>
      <address><time datetime="2019-12-09T14:33:00+00:00">09 Dec 2019, 14:33</time> by <a rel="author">Kauno.diena.lt inf.</a></address>
      <p>
        <b>Organizacija „Kaunas – Europos kultūros sostinė 2022” dar kartą skelbs filmo apie Kauno tarpukario architektūrą sukūrimo konkursą. Šiuo projektu siekiame supažindinti tarptautinę auditoriją su miesto tarpukario architektūros fenomenu. Būsimojo filmo premjera planuojama 2022 m., kai Kaunas taps Europos kultūros sostine.</b>
      </p>
      <p>„Tikimės aktyvesnio kūrėjų dalyvavimo ir kūrybiško, konceptualaus pasakojimo apie tarpukario architektūrą, kuris būtų aktualus ir intriguojantis ne tik Lietuvos, bet ir užsienio žiūrovui. Kvietime sąmoningai nepateikiame detalesnės informacijos apie istorinį kontekstą tam, jog dalyviai turėtų galimybę savarankiškai pasidomėti laikotarpio fenomenu ir patys atrasti siužeto „kabliuką“, kad ir kas tai būtų – asmenybės gyvenimo etiudas ar pastato elementas. Istorinis kontekstas yra svarbus, todėl tikimės, kad tai taps atspirties tašku apmąstyti ir pateikti įdomią interpretaciją“,– sako „Kaunas 2022“ programos „Modernizmas ateičiai“ kuratorė Viltė Migonytė – Petrulienė.</p>
      <p>Pasak jos, svarbu tai, jog filmas būtų įdomus šiuolaikinei auditorijai ir pristatytų Kauno tarpukario modernizmą kaip laikotarpį, įkvepiantį kurti ateities miestą.</p>
      <p>Šių metų rugsėjį skelbtas konkursas neįvyko, nes pateikti pasiūlymai, vertinimo komisijos narių nuomone, neatitiko keliamų reikalavimų bei lūkesčių dėl būsimo filmo kokybės, jo potencialo išpopuliarėti ar galimybių varžytis tarptautiniuose kino festivaliuose.</p>
      <p>Iš naujo skelbiamo konkurso sąlygos nesikeis. Atnaujintą konkursą planuojama paskelbti dar šiais metais. Filmų kūrėjai turės 2 mėn. pasiūlymams teikti.</p>
    </article>
  </body>
</html>