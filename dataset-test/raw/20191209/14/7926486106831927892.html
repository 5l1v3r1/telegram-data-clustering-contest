<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018150/%DA%AF%D9%84-%D9%85%D8%AD%D9%85%D8%AF%DB%8C-%D8%A8%D8%B1%D8%A7%DB%8C-%D8%AF%D8%A7%D9%88%D8%B1-%D8%A8%D8%A7%D8%B2%DB%8C-%D9%85%D8%AA%D8%A7%D8%B3%D9%81%D9%85-%D8%A7%D8%B3%D9%85-%D8%B1%D9%81%D8%AA%D8%A7%D8%B1%D9%87%D8%A7%DB%8C-%D8%AF%D8%A7%D9%88%D8%B1-%D8%A7%D8%B4%D8%AA%D8%A8%D8%A7%D9%87-%D9%86%D8%A8%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T14:16:38+00:00"/>
    <meta property="og:title" content="گل‌محمدی: برای داور بازی متاسفم/ اسم رفتارهای داور اشتباه نبود"/>
    <meta property="og:description" content="سرمربی تیم فوتبال شهر خودرو می‌گوید تیم داوری پنالتی‌های آن‌ها را برابر سپاهان ندیدند و حق تیمش را ضایع کردند."/>
  </head>
  <body>
    <article>
      <h1>گل‌محمدی: برای داور بازی متاسفم/ اسم رفتارهای داور اشتباه نبود</h1>
      <address>
        <time datetime="2019-12-09T14:16:38+00:00">09 Dec 2019, 14:16</time>
      </address>
      <p>
        <i>سرمربی تیم فوتبال شهر خودرو می‌گوید تیم داوری پنالتی‌های آن‌ها را برابر سپاهان ندیدند و حق تیمش را ضایع کردند.</i>
      </p>
      <p><b>به گزارش مشرق، یحیی گل‌محمدی</b>، سرمربی تیم فوتبال<b> شهر خودرو</b>، عصر دوشنبه در نشست خبری بعد از تساوی تیمش برابر <b>سپاهان </b>بیان کرد: واقعا دردناک است. من این‌جا جا دارد از هواداران تشکر کنم. فوتبال خوبی را دیدند ولی این اتفاقات باعث شد که نتوانند برد تیم‌شان را ببینند. به خاطر حمایت خوب‌شان تشکر می‌کنم. ورزشگاه می‌توانست پر باشد ولی یک سری مسائل از دست ما خارج است. مسوولان شهری هم خیلی علاقه ندارند این تیم موفق باشد. تیمی مثل استقلال بهای بلیتش را به یک سوم کاهش می‌دهد برای این که بازی برابر ما تماشاگران زیادی به ورزشگاه بروند.</p>
      <p>او ادامه داد: می‌توانم بگویم این بازی تقریبا یک طرفه بود. حریف دو، سه بار توانست با پاسکاری به دروازه ما نزدیک شود. دو، سه بار هم کرنر زدند که یکی از آن‌ها گل شد. بازی خیلی خوب، روان و هدفمندی را انجام دادیم. در هر صورت توانستیم بعد از دریافت گل متمرکز باشیم و با حفظ توپ و با حوصله زیاد به گل برسیم. می‌توانستیم بازی را خیلی راحت ببریم و در هر صورت یک سری اتفاقات در بازی میفتد که از دست ما خارج است. این همه تمرین می‌کنیم و زحمت می‌کشیم و تیم را برای یک مسابقه بزرگ آماده می‌کنیم، خوب بازی می‌کنیم و گل می‌زنیم، پنالتی می‌گیریم اما آن را اعلام نمی‌کنند. این واقعا دردآور است. برای تیم داوری متاسف هستم که پنالتی‌های واضح ما را ندیدند. برای آقای حیدری متاسف هستم. من اسم این ندیدن را اصلا اشتباه نمی‌گذارم و باید از او بازخواست کنند که چرا حق یک تیم را به این راحتی ضایع کرد. شکایت خودمان را صد درصد به کمیته داوران می‌فرستیم و از تیم داوری باید شکایت کنیم و باید جوابگو باشند که چرا حق این بازیکنان و تیمی را که در بخش خصوصی هزینه می‌کند، ضایع کردند. واقعا جای تاسف دارد.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1018143/%D8%AF%D8%B1%DA%AF%DB%8C%D8%B1%DB%8C-%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D8%A7-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D9%BE%D8%A7%D8%B3%D8%AE-%D9%87%D8%A7%DB%8C-%D8%B3%D8%B1%D8%A8%D8%A7%D9%84%D8%A7%DB%8C-%D8%B3%D8%B1%D9%85%D8%B1%D8%A8%DB%8C-%D8%B3%D9%BE%D8%A7%D9%87%D8%A7%D9%86">درگیری قلعه‌نویی با خبرنگاران/ پاسخ‌های سربالای سرمربی سپاهان</a>
        </b>
      </blockquote>
      <p>وی درباره حمایت مسوولان شهری از تیمش هم توضیح داد: جای تاسف دارد برای مسوولان شهری. این مسائل بی‌انگیزگی به وجود می‌آورد. ما در این شهر زحمت می‌کشیم. این انتظار را داریم که از طرف مسوولان حمایت شویم. باید کاری کنند که هوادار ورزشگاه را پر کند نه این که تعدادشان کم‌تر شود. واقعا جای تاسف دارد. نمی‌دانم چه بگویم و اسم این مسائل را چه بگذارم.</p>
      <p>در ادامه خبرنگاری به گل‌محمدی گفت که بهترین چیزی که درمورد این بازی می‌توان گفت این است که کمیته داوران برای این بازی از داوران نابینا استفاده کرده بود که گل‌محمدی پاسخ داد: باید در صحبت‌های‌تان‌ شان و شخصت داوران را هم حفظ کنید. ما نمی‌خواهیم به آن‌ها توهین کنیم ولی از حق‌مان باید دفاع کنیم. بازی قبلی ما با استقلال دو بازیکن حریف باید اخراج می‌شدند ولی در هیاهوی برد استقلال گم شد. ولی این‌جا همین اتفاقاتی که امروز افتاد اگر در آزادی یا اصفهان می‌افتاد کدام داوری جرات می‌کرد این صحنه را پنالتی نگیرد؟ همین خود آقای حیدری امکان نداشت از این صحنه بگذرد. من فقط یک کلمه توضیح می‌دهد که واقعا برای خودش متاسف هستم. او به صحنه‌های پنالتی خیلی نزدیک بود. نمی‌دانم، اسم این را هیچ‌وقت اشتباه نمی‌گذارم. این یک انتخاب برای نگرفتن پنالتی است.</p>
      <p>سرمربی شهر خودرو ادامه داد: دوست ندارم تمرکزم از روی تیم برداشته شود و به مسائل غیر از فوتبال فکر کنم. خیلی چیزها امروز مشخص بود. بیش‌تر نمی خواهم تجزیه و تحلیل کنم چون بار حقوقی دارد؛ دست به نقد هم هستند و سریع حکم صادر می‌کنند و مشکل برای تیم به وجود می‌آید.</p>
      <p>منبع: ایسنا</p>
    </article>
  </body>
</html>