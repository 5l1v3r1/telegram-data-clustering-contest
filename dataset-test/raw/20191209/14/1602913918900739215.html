<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/florin-citu-ministrul-finantelor-anunta-perioada-in-care-bugetul-statului-va-fi-prezentat-in-parlament-acesta-este-construit-pe-un-deficit-de-3-5-din-pib-18660412"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:23:36+00:00"/>
    <meta property="og:title" content="Florin Cîţu, Ministrul Finanţelor, anunţă perioada în care bugetul statului va fi prezentat în Parlament: Acesta este construit pe un deficit de 3,5% din PIB"/>
    <meta property="og:description" content="Bugetul pentru 2020 va fi prezentat în Parlament între 15 şi 20 decembrie, a anunţat, luni, ministrul Finanţelor Publice, Florin Cîţu. El a spus că bugetul este construit pe un deficit de 3,5% din PIB."/>
  </head>
  <body>
    <article>
      <h1>Florin Cîţu, Ministrul Finanţelor, anunţă perioada în care bugetul statului va fi prezentat în Parlament: Acesta este construit pe un deficit de 3,5% din PIB</h1>
      <address><time datetime="2019-12-09T14:23:36+00:00">09 Dec 2019, 14:23</time> by <a rel="author">Mihai Gongoroi, Mediafax</a></address>
      <p>Bugetul pentru 2020 va fi prezentat în Parlament între 15 şi 20 decembrie, a anunţat, luni, ministrul Finanţelor Publice, Florin Cîţu. El a spus că bugetul este construit pe un deficit de 3,5% din PIB.</p>
      <p>"Între 15 şi 20 decembrie venim cu bugetul în Parlament. Mâine, sper, în şedinţa de guvern, să aprobăm legea plafoanelor şi apoi să mergem mai departe. (…) Încă analizăm impactul eliminării supra-accizei la combustibil, dar încă nu este promulgată legea şi atunci este o decizie dacă să o includem în buget sau nu. Ştim care este impactul, dar este o decizie de a o include sau nu în buget", a spus, luni, ministrul Finanţelor Florin Cîţu, într-o conferinţă de presă.</p>
      <p>El a spus că a discutat la întâlnirea de luni cu preşedintele Klaus Iohannis despre situaţia economiei şi "puţin despre buget", precum şi despre discuţiile purtate la reuniunea ECOFIN, a miniştrilor de finanţe din UE, de săptămâna trecută, despre demersurile de reducere a deficitului. Acesta a purtat discuţii cu comisarul European pentru economie Valdis Dombrovskis.</p>
      <p>Cîţu a mai precizat că a discutat cu Comisia şi despre faptul că Guvernul nu va putea respecta anul acesta recomandarea de a reduce cheltuielile bugetare primare nete la un ritm de creştere de doar 4%.</p>
      <p>"Acolo este vorba de cheltuieli primare, cheltuieli primare, asta înseamnă că din cheltuielile totale trebuie să scoţi anumite cheltuieli şi apoi să elimini şi influenţă fondurilor europene. Aceea este o recomandare pe o execuţie bugetară de anul acesta, pentru a ne duce spre un deficit structural de 1%. Recomandări care au fost ignorate de guvernele precedente în ultimii ani, în fiecare an. Vă spun că nu vom putea să mergem acolo în acest moment şi discuţia mea cu Comisia Europeană (a fost) în acest sens, că asta ar însemna să continuăm cu o politică fiscală prociclică şi nu vom face acest lucru. Dar vom încerca să fim cât mai aproape de acea măsură, acea limita de creştere de 4% nu va fi respectată în acest an", a arătat Florin Cîţu.</p>
      <p>El a mai declarat că avansul cheltuielilor nu va mai fi dublu faţă de avansul PIB în termeni nominali în 2020.</p>
      <p>"Încercăm să fim mai responsabili. Toată filosofia bugetului este construită pe eliminarea risipei şi alocarea banului public doar în, cu prioritate, acele sectoare unde vedem productivitate şi o valoare adăugată", a spus ministrul.</p>
      <p>Cîţu a notat că nu este nevoie de reducerea cheltuielilor sub nivelul din acest an, ci doar ca acestea să nu mai crească în dinamica anterioară.</p>
      <p>"Nu reducem cheltuielile, doar că nu le creştem la fel ca înainte", a precizat Florin Cîţu.</p>
      <p>Proiectul de buget va fi publicat pe site-ul ministerului în câteva zile, a mai spus acesta.</p>
      <p>Totodată, el a anunţat că va face un anunţ în următoarele zile cu privire la schimbarea conducerii ANAF.</p>
    </article>
  </body>
</html>