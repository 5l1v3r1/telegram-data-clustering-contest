<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/egyetlen-egy-mondatat-nem-ismerem-el-tiltakozom-ragalmazasnak-es-becsuletsertesnek-tartom-mondta-mihalyi-gyozo-az-ot-szexualis-zaklatassal-vadolo-levelrol"/>
    <meta property="og:site_name" content="444"/>
    <meta property="article:published_time" content="2019-12-09T14:52:09+00:00"/>
    <meta property="og:title" content="Egyetlen egy mondatát nem ismerem el, tiltakozom, rágalmazásnak és becsületsértésnek tartom - mondta Mihályi Győző az őt szexuális zaklatással vádoló levélről"/>
    <meta property="og:description" content="Szerinte a bejelentő sértett ember, akinek Dörner posztjára fájt a foga."/>
  </head>
  <body>
    <article>
      <h1>Egyetlen egy mondatát nem ismerem el, tiltakozom, rágalmazásnak és becsületsértésnek tartom - mondta Mihályi Győző az őt szexuális zaklatással vádoló levélről</h1>
      <address><time datetime="2019-12-09T14:52:09+00:00">09 Dec 2019, 14:52</time> by <a rel="author">Sarkadi Zsolt</a></address>
      <p>Még 12 millió forintot szeretnénk összegyűjteni az év végéig. Köszönjük, hogy összedobjátok. Akkor nem tartozunk majd senkinek, csak köszönettel - nektek.</p>
      <p>
        <a href="https://444.hu/tamogatas">Támogatok</a>
      </p>
      <p>„Iromány, fogalmazás” - így nevezte Mihályi Győző, az Újszínház színésze <a href="http://www.atv.hu/belfold/20191209-mihalyi-gyozo-liberalis-tamadast-sejt-az-ot-megvadolo-level-mogott/hirkereso">az ATV-nek nyilatkozva</a> a levelet, amiben egy korábbi ügyben szexuális zaklatással vádolták meg. „Elítélem magam is a zaklatást” – mondta, és hozzátette, hogy</p>
      <blockquote>nagyra tartja a női nemet,</blockquote>
      <p>és, hogy a levél „egyetlen egy mondatát nem ismerem el, tiltakozom, rágalmazásnak és becsületsértésnek tartom.”</p>
      <p>Szombaton számolt be arról a magyar média, hogy az Újszínházat irányító Dörner György pénteken <a href="https://444.hu/2019/12/07/a-katona-utan-az-uj-szinhazban-vizsgalnanak-egy-szexualis-zaklatasi-ugyet">levelet kapott</a> a fenntartó Fővárosi Önkormányzattól, melyben azonnali tájékoztatást kértek egy, a színházban 2016-ban történt állítólagos szexuális visszaélésről, amiben a társulat egyik vezető színésze érintett. Az ügy sértettje a Színházi Dolgozók Szakszervezeténél is jelentkezett, a szervezet pedig ezután közölte: etikai vizsgálatot indít a saját elnöke ellen. Ekkor derült ki, hogy Mihályi Győző az ügy érintettje, ő ugyanis a Színházi Dolgozók Szakszervezetének elnöke.</p>
      <p>Mihályi azt mondta, ő maga is támogatta az etikai vizsgálatot, 2016-ban pedig semmilyen ügy nem volt az Újszínházban. Azt mondta, az ügy mögött „nagyon erős politikai, liberális támadást érez”, arra utalt, hogy a főváros új vezetése nem akarja, hogy Dörner György, az Újszínház igazgatója kitöltse a mandátumát. A színész szerint a bejelentést egy színházi ügyelő tette, aki korábban középiskolai végzettséggel megpályázta a színház vezetői posztját, amit nem ő, hanem Dörner kapott. Mihályi szerint ráadásul a bejelentőlevél homályosan fogalmaz, és a szöveg legvégén azt írja, valójában mégsem zaklatta Mihályi az öltöztetőjét.</p>
    </article>
  </body>
</html>