<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/12/09/reagalt-oroszorszag-a-wada-sulyos-dontesere"/>
    <meta property="og:site_name" content="infostart"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="Reagált Oroszország a WADA súlyos döntésére"/>
    <meta property="og:description" content="Az illetékes orosz szerveknek át kell gondolniuk annak a döntésnek a megfellebbezését, amellyel a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot az olimpiai és világbajnoki részvételtől, a laboratóriumi eredmények manipulálása címén - jelentette ki Dmitrij Medvegyev orosz miniszterelnök hétfőn Moszkvában."/>
  </head>
  <body>
    <article>
      <h1>Reagált Oroszország a WADA súlyos döntésére</h1>
      <address><time datetime="2019-12-09T14:49:00+00:00">09 Dec 2019, 14:49</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/12/10/tiszeker-agnes-2015-ota-elhulve-figyeljuk-hogy-milyen-csontvazak-hullanak-ki-a-szekrenybol"/>
      </related>
      <h3>Az illetékes orosz szerveknek át kell gondolniuk annak a döntésnek a megfellebbezését, amellyel a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot az olimpiai és világbajnoki részvételtől, a laboratóriumi eredmények manipulálása címén - jelentette ki Dmitrij Medvegyev orosz miniszterelnök hétfőn Moszkvában.</h3>
      <p>"Úgy gondolom, hogy azok az orosz szervezetek, amelyek ezért felelősek, amelyek kompetenciájához ezek a kérdések tartoznak, át kell gondolniuk azt a kérdést, hogy az ilyen jellegű határozatot megfellebbezzék" - fogalmazott az orosz kormányfő.</p>
      <p>Moszkva a lausanne-i nemzetközi Sportdöntőbíróságnál (CAS) feltétlenül meg fogja fellebbezni a WADA végrehajtó bizottságának határozatát - ezt Szvetlana Zsurova, az orosz parlament alsóháza külügyi bizottságának első elnökhelyettese, olimpiai bajnok mondta újságíróknak. Zsurova "politikailag motiváltnak" minősítette a döntést és közölte, hogy azt először az Orosz Doppingellenes Ügynökség (RUSADA) megfigyelő bizottsága fogja megvitatni december 19-én.</p>
      <p>"Száz százalék, hogy Oroszország bírósághoz fordul, mert küzdenünk kell a sportolókért" - mondta a volt gyorskorcsolyázó.</p>
      <p>Jurij Ganusz, a RUSADA vezérigazgatója a Moszkva 24 tévécsatornának nyilatkozva azt hangoztatta, hogy az orosz sportnak olyan új vezetőkre van szüksége, akik kivezetik a válságból és akikben megbíznak a sportolók. Ganusz rámutatott, hogy a WADA szerint a RUSADA moszkvai laboratóriumának adatbázisát 2018 decemberében és 2019 januárjában manipulálták, ezért "tarthatatlanok" azok az ellenérvek, hogy a beavatkozás külföldről történt.</p>
      <p>A RUSADA vezetője felhívta a figyelmet arra, hogy a WADA lerövidítheti a szankciók hatályát, ha pozitív tendenciát tapasztal a helyzet normalizálódása terén.</p>
      <p>"Minden siralmasan, de a várakozásoknak megfelelően ért véget. A WADA elfogadta az összes javaslatot (az eltiltást kezdeményező megfelelési bizottságtól), egyhangúlag döntött, egyetlen ember sem volt, aki mellénk állt volna vagy ne értett volna egyet" - mondta Margarita Pahnockaja, a RUSADA második embere a RIA Novosztyi hírügynökségnek</p>
      <p>A WADA végrehajtó bizottságának döntése nem befolyásolja az 2020-as labdarúgó Európa-bajnokság mérkőzéseinek és a Bajnokok Ligája 2021-es döntőjének szentpétervári megrendezését - mondta Vjacseszlav Kolozkov, az Orosz Labdarúgó Szövetség tiszteletbeli elnöke az Interfax hírügynökségnek.</p>
      <p>Vaszilij Tyitov, a Nyári Olimpiai Sportágak Összoroszországi Egyesületének (VALOVSZ) a TASZSZ által megszólaltatott elnöke kifejezte meggyőződését, hogy a nemzetközi sportszövetségek vezetői "kiegyensúlyozott" döntést hoznak majd azzal kapcsolatban, hogy megfosszák-e Oroszországot a nemzetközi versenyek megrendezésének jogától. Mint mondta, az általa várt forgatókönyv "nehéz" lesz, de "nem apokaliptikus".</p>
    </article>
  </body>
</html>