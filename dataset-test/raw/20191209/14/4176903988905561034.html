<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/drzava-nezaposlenima-delila-po-1-000e-ali-ogled-propao/"/>
    <meta property="og:site_name" content="Krstarica"/>
    <meta property="article:published_time" content="2019-12-09T14:44:21+00:00"/>
    <meta property="og:title" content="Država nezaposlenima delila po 1.000€, ali ogled PROPAO"/>
    <meta property="og:description" content="Bespovratna pomoć nije pravo rešenje"/>
  </head>
  <body>
    <article>
      <h1>Država nezaposlenima delila po 1.000€, ali ogled PROPAO</h1>
      <address><time datetime="2019-12-09T14:44:21+00:00">09 Dec 2019, 14:44</time> by <a rel="author" href="https://www.krstarica.com/author/marina/" target="_blank">M. P.</a></address>
      <figure>
        <img src="https://www.krstarica.com/wp-content/uploads/2017/09/evro-750x430.jpg"/>
        <figcaption>Foto: Pixabay/PublicDomainPictures</figcaption>
      </figure>
      <p>Dve godine nakon što je Finska pokrenula ogled u kom je skoro 2.000 nezaposlenih dobijalo redovnu mesečnu pomoć, mnogi od njih ostajali su nezaposleni.</p>
      <p>Mnogi istraživači su istakli ozbiljne nedostatke, koji su pomutili rezultate ogleda.</p>
      <p>Mada su ovi ljudi rekli da su uopšteno srećniji i zdraviji od ostalih nezaposlenih stanovnika, eksperiment je proglašen neuspešnim.</p>
      <p>„Ovo je obeshrabrujuće za zajednicu s garantovanim dohotkom, ali rezultati ankete nisu baš korisni“, rekao je izvršni direktor neprofitnog Instituta Džejn femili Majkl Stajns.</p>
      <p>„Zanimalo ih je sledeće pitanje: Ako zamenite naknade za uslovnu nezaposlenost bezuslovnim naknadama za nezaposlene, da li će se zaposlenost povećati“, dodao je on.</p>
      <p>Naučni saradnik u instituciji Brukings Džimi O’Donel označio je nekoliko velikih problema:</p>
      <p>Prvo se promenio stav prema socijalnoj pomoći u Finskoj. Mnogi političari i njihovi zastupnici počeli su da posmatraju garantovani dohodak kao način za podsticanje loše radne etike.</p>
      <p>To je doprinelo drugoj stvari: Kabinet premijera bio je spreman da ponudi samo ograničen budžet od 20 miliona evra (oko 22 miliona dolara) za eksperiment. Osim toga, želeli su da se ova politika brzo sprovede, prisiljavajući istraživače da požure sa dizajnom eksperimenta.</p>
      <p>Istraživači koji stoje iza ogleda, prvobitno su planirali da uključe 10.000 ljudi, i da im isplaćuju 1.000 evra mesečno.</p>
      <p>Mali budžet, mali odziv</p>
      <p>To nije bilo moguće s budžetom od 22 miliona dolara. Kratak rok koji im je bio zadat takođe je prisilio tim da ograniči učesnike samo na nezaposlene stanovnike, jer su već imali administrativne podatke za tu društvenu grupu.</p>
      <p>Zbog temeljnog dizajna ogleda, garantovani dohodak bio je samo mali deo usluga koje su se pružale ljudima. Finska je postala prva evropska zemlja koja je testirala bezuslovni garantovani dohodak, gde osoba prima redovnu pomoć, a nema nikakve obaveze prema državi.</p>
      <p>Još jedan problem bio je mali odziv – samo 25 odsto učesnika je dalo vladi povratne informacije. To rezultatima eksperimenta dodaje još jednu dimenziju sumnje.</p>
      <p>„Teško da je ovo bio test garantovanog dohotka“, rekao je Stajns.</p>
      <p>„U najboljem slučaju, bio je test veoma ograničenog dohotka, u veoma specifičnom kontekstu, za veoma specifičnu grupu ljudi“, zaključio je Stains.</p>
      <p>(B92)</p>
    </article>
  </body>
</html>