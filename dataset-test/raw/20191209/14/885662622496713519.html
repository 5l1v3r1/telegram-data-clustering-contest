<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/ergasia/126805/500-theseis-ergasias-gia-ellines-toy-exoterikoy"/>
    <meta property="og:site_name" content="Insider"/>
    <meta property="article:published_time" content="2019-12-09T14:16:00+00:00"/>
    <meta property="og:title" content="«ΕΛΛΑΔΑ ΞΑΝΑ»: Ανοίγουν 500 θέσεις εργασίας για Έλληνες του εξωτερικού με μισθό 3.000 ευρώ"/>
    <meta property="og:description" content="Ευκαιρία εργασίας στην Ελλάδα για 500 Έλληνες του εξωτερικού που μετανάστευσαν στα χρόνια της κρίσης, δίνει ο νεοσύστατος φορέας REBRAIN GREECE."/>
  </head>
  <body>
    <article>
      <h1>«ΕΛΛΑΔΑ ΞΑΝΑ»: Ανοίγουν 500 θέσεις εργασίας για Έλληνες του εξωτερικού με μισθό 3.000 ευρώ</h1>
      <h2>Ευκαιρία εργασίας στην Ελλάδα για 500 Έλληνες του εξωτερικού που μετανάστευσαν στα χρόνια της κρίσης, δίνει ο νεοσύστατος φορέας REBRAIN GREECE.</h2>
      <address><time datetime="2019-12-09T14:16:00+00:00">09 Dec 2019, 14:16</time> by <a rel="author">Αγγελική Μαρίνου</a></address>
      <p>Ευκαιρία εργασίας στην Ελλάδα για 500 Έλληνες του εξωτερικού που μετανάστευσαν στα χρόνια της κρίσης, δίνει ο νεοσύστατος φορέας<b> REBRAIN GREECE</b> που εποπτεύεται από το υπουργείο Εργασίας.</p>
      <p>Με την πρωτοβουλία <b>ΕΛΛΑΔΑ… ΞΑΝΑ!</b> το υπουργείο στοχεύει ευθέως στη δημιουργία περιβάλλοντος επαναπατρισμού Ελλήνων της διασποράς, οι οποίοι την περίοδο της κρίσης αναζήτησαν εργασία και την προοπτική μιας καλύτερης ζωής σε χώρες του εξωτερικού.</p>
      <p>To πιλοτικό πρόγραμμα στοχεύει αρχικά σε πρώτη φάση στον<b> επαναπατρισμό 500 Ελλήνων εργαζομένων του εξωτερικού, ηλικίας 25-40 ετών</b>, με υψηλού επιπέδου διεθνή επιστημονική και επαγγελματική εμπειρία (τουλάχιστον ενός έτους) και μεταπτυχιακό τίτλο σπουδών.</p>
      <p>Τα άτομα αυτά, εφόσον εκδηλώσουν το ενδιαφέρον τους μέσω ειδικής διαδικτυακής πλατφόρμας, θα μπορούν να εργαστούν ως πρόσθετο προσωπικό σε επιχειρήσεις δραστηριοποιούμενες στην Ελλάδα, με έμφαση στους τομείς των νέων επαυξημένων τεχνολογιών, όπου παρατηρείται σχετική έλλειψη.</p>
      <p>Η ελάχιστη <b>αμοιβή τους καθορίζεται στις 3.000 ευρώ</b>, με χρηματοδότηση της επιχείρησης στο 70% περίπου της ελάχιστης αμοιβής για ένα χρόνο (2.000 ευρώ), με υποχρέωση διατήρησης του εργαζόμενου με την ίδια αμοιβή για άλλους 12 τουλάχιστον μήνες.</p>
      <p>Οι επιχειρήσεις που θα συμμετάσχουν στο ΕΛΛΑΔΑ…ΞΑΝΑ!, θα αναγνωριστούν με ειδική διαδικασία ως πρωτοπόροι –πρεσβευτές υψηλής εταιρικής κοινωνικής ευθύνης.</p>
      <p>«Η δράση αυτή φέρνει μαζί επιχειρήσεις του ιδιωτικού τομέα και εργαζόμενους Έλληνες στο εξωτερικό με τεχνογνωσία, υψηλότατα τυπικά προσόντα αλλά και ευρωπαϊκή και διεθνή εργασιακή εμπειρία, όπου σε συνεργασία με τους Έλληνες εργαζόμενους θα δημιουργήσουν τις συνθήκες για υψηλότερο επίπεδο των αμοιβών στην Ελλάδα», ανέφερε χαρακτηριστικά ο υπουργός Εργασίας<b> Γιάννης Βρούτσης</b>.</p>
      <p>Άμεσα θα ανοίξει <b>στο ΠΣ ΕΡΓΑΝΗ Ειδική Φόρμα Εκδήλωσης Ενδιαφέροντος</b>, την οποία θα συμπληρώνουν οι επιχειρήσεις, ώστε το υπουργείο να καταγράψει τις ζητούμενες από τις επιχειρήσεις ειδικότητες που θεωρούνται κρίσιμες για την ανάταξη του παραγωγικού μοντέλου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/ergasia/126648/doro-hristoygennon-apo-deytera-i-kataboli-apo-ton-oaed-eos-tis-20"/>
        <a href="https://www.insider.gr/hristika/ergasia/126490/apo-2020-i-apofasi-toy-ste-gia-tis-trieties"/>
        <a href="https://www.insider.gr/hristika/ergasia/126053/epidomata-kai-doro-hristoygennon-apo-oaed"/>
      </related>
    </article>
  </body>
</html>