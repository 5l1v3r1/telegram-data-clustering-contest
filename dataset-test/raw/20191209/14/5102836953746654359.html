<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/12/09/wallin-funnet-skyldig-i-a-ha-aerekrenket-virtanen/"/>
    <meta property="og:site_name" content="Document"/>
    <meta property="article:published_time" content="2019-12-09T14:27:32+00:00"/>
    <meta property="og:title" content="Wallin funnet skyldig i å ha ærekrenket Virtanen"/>
    <meta property="og:description" content="­"/>
  </head>
  <body>
    <article>
      <h1>Wallin funnet skyldig i å ha ærekrenket Virtanen</h1>
      <address><time datetime="2019-12-09T14:27:32+00:00">09 Dec 2019, 14:27</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/12/fredrik-virtanen-tore-meek-1024x683.jpg"/>
        <figcaption>
          <i>Fredrik Virtanen har skrevet boken «Uten nåde» om å bli fanget i Metoo-vinden i Sverige.</i>
          <br/>
          <i>Foto: Tore Meek / NTB scanpix</i>
        </figcaption>
      </figure>
      <p>
        <b>Tingretten i Stockholm har funnet medieprofilen Cissi Wallin skyldig i å ha ærekrenket journalisten Fredrik Virtanen da hun offentlig anklaget ham for voldtekt.</b>
      </p>
      <p>34 år gamle Wallin politianmeldte Virtanen i 2012, men etterforskningen ble henlagt på grunn av mangel på bevis. Virtanen har selv benektet anklagene.</p>
      <p>Fem år senere navnga Wallin 48-åringen på Instagram og anklaget ham for å ha voldtatt henne i 2006.</p>
      <p>Innlegget fikk stor oppmerksomhet og førte til et stort press i mediene mot Virtanen, som blant annet måtte fratre som kommentator i Aftonbladet. Flere medier ble senere felt i svenske PFU for sin omtale av saken.</p>
      <p>
        <b>Bøter og oppreisning</b>
      </p>
      <p>Tingretten i Stockholm fant mandag Wallin skyldig i grov ærekrenkelse og fastsatte straffen til betinget fengsel og 100 dagbøter på 50 svenske kroner.</p>
      <p>Wallin er også dømt til å betale 90.000 kroner i oppreisning til Virtanen.</p>
      <p>– Hun har gjentatte ganger under lengre tid spredt informasjon om at mannen har gjort seg skyldig i en svært straffbar forbrytelse. Det har vært betydelig fare for at de som har fått denne informasjonen, har festet lit til den, slår dommer Malou Lindblom fast.</p>
      <p>
        <b>Ikke tatt stilling</b>
      </p>
      <p>Hun understreker at retten ikke har tatt stilling til sannhetsgehalten i voldtektsanklagen mot Virtanen, og at domfellelsen bygger på det faktum at man ikke ustraffet kan spre slike anklager i offentligheten.</p>
      <p>– Opplysningene har fått stor spredning og inneholder anklage om en svært alvorlig forbrytelse. De har også påført saksøker stor skade, både yrkesmessig og privat, slår Lindblom fast.</p>
      <p>Cissi Wallin fastholdt under rettssaken at hun var i sin fulle rett til å anklage Virtanen for voldtekt og omtalte seg selv som en «varsler som advarte mot en farlig person».</p>
      <p>
        <b>Metoo-frontfigur</b>
      </p>
      <p>Wallins forsvarer Percy Bratt advarte om at en fellende dom kan medføre at kvinner i fremtiden ikke tør å fortelle om overgrep de blir utsatt for. Han understreket Wallins rolle som frontfigur den svenske metoo-bevegelsen og fastholdt at offentliggjøringen av Virtanens navn var forsvarlig. Tingretten var ikke enig.</p>
      <p>– Spørsmål om seksuelle overgrep og trakassering har selvsagt stor samfunnsinteresse og må kunne diskuteres, heter det i dommen.</p>
      <p>– Det betyr imidlertid ikke at det uten videre kan ansees som forsvarlig at man i denne sammenhengen navngir enkeltpersoner, heter det i dommen.</p>
      <figure>
        <img src="https://www.document.no/wp-content/uploads/2019/12/aksjesalgsannonse.jpg"/>
      </figure>
      <related>
        <h4>Les også</h4>
        <a href="https://www.document.no/2017/04/25/tre-domt-for-direktesendt-facebook-voldtekt/"/>
        <a href="https://www.document.no/2011/05/31/dagbladet-tapte-mot-erik-schjenken/"/>
        <a href="https://www.document.no/2017/11/15/asylsoker-domt-for-a-ha-voldtatt-15-arig-gutt/"/>
        <a href="https://www.document.no/2018/03/17/tenaring-domt-etter-gruppeovergrep-mot-15-aring/"/>
        <a href="https://www.document.no/2018/11/26/et-lite-stykke-irak-i-norge/"/>
        <a href="https://www.document.no/2019/07/04/svein-ludvigsen-domt-til-fem-ars-fengsel/"/>
        <a href="https://www.document.no/2017/07/07/asylsoker-domt-for-voldtekt-av-barn/"/>
        <a href="https://www.document.no/2018/05/20/gruppevoldtok-bevisstlos-jente-16-i-flere-timer-nettavisen-tier-om-hvem-de-er/"/>
        <a href="https://www.document.no/2019/10/24/mann-47-domt-til-sju-ars-fengsel-for-drapsforsok-pa-datter/"/>
        <a href="https://www.document.no/2018/08/20/molde-spiller-frifunnet-for-voldtekt-men-ma-betale-erstatning-aktor-dommen-ankes/"/>
      </related>
    </article>
  </body>
</html>