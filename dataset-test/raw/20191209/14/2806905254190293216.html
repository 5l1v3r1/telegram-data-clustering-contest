<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://film.dziennik.pl/news/artykuly/615045,zlote-globy-2020-nominacje-boze-cialo.html"/>
    <meta property="og:site_name" content="film.dziennik.pl"/>
    <meta property="article:published_time" content="2019-12-09T14:29:00+00:00"/>
    <meta property="og:title" content="Złote Globy 2020. &quot;Boże Ciało&quot; Jana Komasy bez nominacji"/>
    <meta property="og:description" content="&quot;Boże Ciało&quot; Jana Komasy nie otrzymało w poniedziałek nominacji do Złotego Globu w kategorii najlepszy film zagraniczny. O statuetkę rywalizować będą m.in. &quot;Ból i blask&quot; Pedro Almodovara oraz tegoroczny zwycięzca Złotej Palmy &quot;Parasite&quot; Bonga Joon-ho."/>
  </head>
  <body>
    <article>
      <h1>Złote Globy 2020. "Boże Ciało" Jana Komasy bez nominacji</h1>
      <h2>"Boże Ciało" Jana Komasy nie otrzymało w poniedziałek nominacji do Złotego Globu w kategorii najlepszy film zagraniczny. O statuetkę rywalizować będą m.in. "Ból i blask" Pedro Almodovara oraz tegoroczny zwycięzca Złotej Palmy "Parasite" Bonga Joon-ho.</h2>
      <address>
        <time datetime="2019-12-09T14:29:00+00:00">09 Dec 2019, 14:29</time>
      </address>
      <figure>
        <img src="https://s3.dziennik.pl/pliki/12479000/12479942-kadr-z-filmu-boze-cialo.jpg"/>
        <figcaption>Kadr z filmu "Boże Ciało" / Kino Świat</figcaption>
      </figure>
      <p>Redakcja Dziennik.pl</p>
      <p>Finalistów 77. edycji Złotych Globów ogłoszono w poniedziałek w Los Angeles. Nazwiska nominowanych odczytali <a href="https://www.dziennik.pl/tagi/aktorzy">aktorzy</a> - <b>Tim Allen</b>, <b>Dakota Fanning</b> i Susan Kelechi Watson.</p>
      <p>Faworytem w wyścigu po statuetki została "<b><i>Historia małżeńska</i></b>" <b>Noaha Baumbacha</b>. To łącząca elementy dramatu i komedii opowieść o Nicole (w tej roli <b>Scarlett Johansson</b>) i Charliem (<b>Adam Drive</b>r) - pogrążonym w kryzysie małżeństwie, które rozpoczyna sądową batalię o prawa do opieki nad synem. Film ma szansę na nagrody w sześciu kategoriach: najlepszy dramat, najlepsza aktorka w dramacie, najlepszy aktor w dramacie, najlepsza aktorka drugoplanowa (<b>Laura Dern</b>), najlepszy scenariusz (<b>Baumbach</b>) i najlepsza <a href="https://www.dziennik.pl/tagi/muzyka">muzyka</a> (<b>Randy Newman</b>).</p>
      <p>Nominacje w pięciu kategoriach otrzymały "<i><b>Irlandczyk</b></i>"<b> Martina Scorsese</b> i "<b><i>Pewnego razu... w Hollywood</i></b>" <b>Quentina Tarantino</b>. Najnowszy <a href="https://www.dziennik.pl/tagi/film">film</a> twórcy "<b><i>Taksówkarza</i></b>" może zdobyć Złote Globy dla najlepszego dramatu, najlepszego aktora drugoplanowego (nominacje dla <b>Ala Pacino</b> i <b>Joe Pesciego</b>), najlepszego reżysera i za najlepszy scenariusz (<b>Steven Zaillian</b>). Z kolei obraz Tarantino może liczyć na nagrody w kategoriach: najlepszy film komediowy lub musical, najlepszy aktor w filmie komediowym lub musicalu (<b>Leonardo DiCaprio</b>), najlepszy aktor drugoplanowy (<b>Brad Pitt</b>), najlepszy reżyser i najlepszy scenariusz (<b>Tarantino</b>).</p>
      <p>Cztery nominacje - dla najlepszego dramatu, aktora w dramacie (<b>Joaquin Phoenix</b>), reżysera, a także za muzykę (<b>Hildur Guonadottir</b>) - uzyskał "<b><i>Joker</i></b>" <b>Todda Phillipsa</b>. Na tyle samo statuetek szanse ma film "<b><i>Dwóch papieży</i></b>" <b>Fernando Meirellesa</b> (najlepszy dramat, najlepszy aktor w dramacie - <b>Jonathan Pryce</b>, najlepszy aktor drugoplanowy - <b>Anthony Hopkins</b> i najlepszy scenariusz - <b>Anthony McCarten</b>).</p>
      <p>W kategorii najlepszy film komediowy lub musical w gronie nominowanych - obok "<b><i>Pewnego razu... w Hollywood</i></b>" - znaleźli się: "<b><i>Jojo Rabbit</i></b>" <b>Taika Waititiego</b>, "<b><i>Na noże</i></b>" <b>Riana Johnsona</b>, "<b><i>Nazywam się Dolemite</i></b>" <b>Craiga Brewera</b> oraz "<i><b>Rocketman</b></i>" <b>Dextera Fletchera</b>. Listę nominowanych w kategorii najlepszy dramat dopełnia "<b><i>1917</i></b>" <b>Sama Mendesa</b>.</p>
      <p>O Złoty Glob dla najlepszego <a href="https://film.dziennik.pl/">filmu</a> zagranicznego rywalizować będą: "<b><i>Kłamstewko</i></b>" <b>Lulu Wang</b>, "<b><i>Nędznicy</i></b>" <b>Ladja Ly</b>, "<b><i>Ból i blask</i></b>" <b>Pedro Almodovara</b>, "<b><i>Portret <a href="https://kobieta.dziennik.pl/">kobiety</a> w ogniu</i></b>" <b>Celine Sciammy</b> oraz tegoroczny zdobywca canneńskiej Złotej Palmy "<b><i>Parasite</i></b>"<b> Bonga Joon-ho</b>. Nominacji nie otrzymał polski kandydat do Oscara - "<b><i>Boże Ciało</i></b>" <b>Jana Komasy</b>.</p>
      <p>Na statuetki dla najlepszej aktorki w dramacie szanse mają: <b>Cynthia Erivo</b> ("<b><i>Harriet</i></b>"), <b>Saoirse Ronan </b>("<i><b>Małe kobietki</b></i>"), <b>Charlize Theron</b> ("<b><i>Gorący temat</i></b>") i <b>Renee Zellweger</b> ("<i><b>Judy</b></i>"). Nagrodą dla najlepszego aktora w dramacie może zostać wyróżniony m.in. <b>Christian Bale</b> ("<b><i>Le Mans '66</i></b>") lub <b>Antonio Banderas</b> ("<b><i>Ból i blask</i></b>").</p>
      <p>Złoty Glob dla najlepszej aktorki w filmie komediowym lub musicalu może otrzymać m.in. <b>Emma Thompson</b> ("<b><i>Late Night</i></b>") lub <b>Cate Blanchett</b> ("<b><i>Gdzie jesteś, Bernadette?</i></b>"), <b>Ana De</b> <b>Armas</b> ("<b><i>Na noże</i></b>"), <b>Awkwafina</b> ("<b><i>Kłamstewko</i></b>") oraz <b>Beanie Feldstein</b> ("<b><i>Szkoła melanżu</i></b>"). Wśród aktorów nominowanych do nagrody w tożsamej kategorii znaleźli się m.in. <b>Roman Griffin Davis</b> ("<b><i>Jojo Rabbit</i></b>"),<b> Taron Egerton </b>("<b><i>Rocketman</i></b>") i <b>Daniel Craig</b> ("<b><i>Na noże</i></b>").</p>
      <p>Statuetki za role drugoplanowe mogą otrzymać m.in. <b>Tom Hanks</b> ("<b><i>Cóż za piękny dzień</i></b>"), <b>Jennifer Lopez</b> ("<b><i>Ślicznotki</i></b>"), <b>Margot Robbie</b> ("<b><i>Gorący temat</i></b>") i <b>Kathy Bates</b> ("<b><i>Richard Jewell</i></b>").</p>
      <p>Nagroda w kategorii animacji może powędrować do: "<b><i>Krainy lodu 2</i></b>" <b>Jennifer Lee</b>, "<b><i>Toy Story 4</i></b>" <b>Josha Cooleya</b>, "<b><i>Króla Lwa</i></b>" <b>Jona Favreau</b>, "<b>Praziomka</b>" <b>Chrisa Butlera</b> lub "<b><i>Jak wytresować smoka</i></b>" <b>Deana DeBloisa</b>.</p>
      <p>W kategoriach serialowych i telewizyjnych najwięcej nominacji - po cztery - otrzymały: "<i><b>Czarnobyl</b></i>" (najlepszy miniserial lub film telewizyjny i kategorie aktorskie), "<b><i>The Crown</i></b>" (najlepszy <a href="https://www.dziennik.pl/tagi/serial">serial</a> dramatyczny oraz kategorie aktorskie) oraz "<i><b>Niewiarygodne</b></i>" (najlepszy miniserial lub film telewizyjny i kategorie aktorskie). Zaraz za nimi uplasowały się seriale "<b><i>Barry</i></b>", "<b><i>Wielkie kłamstewka</i></b>", "<b><i>Współczesna dziewczyna</i></b>", "<b><i>Fosse/Verdon</i></b>", "<b><i>The Kominsky Method</i></b>", "<b><i>The Morning Show</i></b>" oraz "<b><i>Sukcesja</i></b>", które otrzymały po trzy nominacje (m.in. najlepszy serial dramatyczny i kategorie aktorskie).</p>
      <p>Złote Globy to jedno z najważniejszych wyróżnień w świecie filmu i telewizji. Statuetki przyznawane przez Hollywoodzkie Stowarzyszenie Prasy Zagranicznej w 2020 r. zostaną wręczone po raz 77. Uroczysta gala, podczas której poznamy tegorocznych laureatów, odbędzie się 5 stycznia w Los Angeles.</p>
    </article>
  </body>
</html>