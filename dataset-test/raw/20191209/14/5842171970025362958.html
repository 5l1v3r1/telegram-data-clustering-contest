<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362096-aizdomas-par-laupisanam-latgale-aiztur-divus-seviski-bistamus-viriesus"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T14:23:00+00:00"/>
    <meta property="og:title" content="Aizdomās par laupīšanām Latgalē aiztur divus sevišķi bīstamus vīriešus"/>
    <meta property="og:description" content="Aizvadītajā nedēļā policija aizturējusi divus sevišķi bīstamus vīriešus, kuri Ludzā un Daugavpilī aplaupījuši divus cilvēkus, vienam no tiem sitot ar āmuru, bet otro teju diennakti atstājot sasietu bezpalīdzības stāvoklī, infromēja Valsts policijas Latgales reģiona pārvaldes pārstāve Lāsma Kursīte."/>
  </head>
  <body>
    <article>
      <h1>Aizdomās par laupīšanām Latgalē aiztur divus sevišķi bīstamus vīriešus</h1>
      <address><time datetime="2019-12-09T14:23:00+00:00">09 Dec 2019, 14:23</time> by <a rel="author">Jauns.lv / LETA</a></address>
      <p>
        <b>Aizvadītajā nedēļā policija aizturējusi divus sevišķi bīstamus vīriešus, kuri Ludzā un Daugavpilī aplaupījuši divus cilvēkus, vienam no tiem sitot ar āmuru, bet otro teju diennakti atstājot sasietu bezpalīdzības stāvoklī, infromēja Valsts policijas Latgales reģiona pārvaldes pārstāve Lāsma Kursīte.</b>
      </p>
      <p>Personas tiek turētas aizdomās par laupīšanas izdarīšanu novembra beigās, kad vīrieši ar maldu iekļuva kāda 1957.gadā dzimuša bijušā garīdznieka dzīvoklī Daugavpilī un, pielietojot vardarbību un vīrieti sasienot, aplaupīja dzīvokli, paņemot bankas karti, personu apliecinošus dokumentus un citas vīrieša mantas. Vīrieti atstāts bezpalīdzības stāvoklī, un tādā pavadījis gandrīz diennakti.</p>
      <p>Personas izsludinātas meklēšanā un veikta virkne operatīvo pasākumu, lai pēc iespējas ātrāk tās atrastu, norādīja Kursīte.</p>
      <p>Pēc pāris dienām 1979.gadā un 1982. gadā dzimuši vīrieši aizturēti, un izmeklēšanas gaitā noskaidrots, ka šīs personas, iespējams, ir veikušas nežēlīgu laupīšanu Ludzā, Rundēnu pagastā. </p>
      <p>Proti, kādā vakarā novembra nogalē aizdomās turamās personas izsauca taksometru un brauciena laikā auto vadītājam sejā iepūta gāzi, kā arī četras reizes iesita ar āmuru pa galvu. 1961.gadā dzimušajam taksometra vadītājam no uzbrucējiem izdevās aizbēgt un izsaukt mediķus.</p>
      <p>No automašīnas nolaupītas vadītāja privātās mantas, bet vīrietis nogādāts Rēzeknes slimnīcā ar vairākiem galvas sasitumiem un vaļējām brūcēm. Pēc izdarītā nozieguma uzbrucējiem no noziegumu vietas izdevās aizbēgt. </p>
      <p>Policija uzsver, ka aizturētie jau iepriekš bija nonākuši policijas redzeslokā un sodīti par analoģiskiem noziegumiem. Pašlaik abām personām ir piemērots drošības līdzeklis - apcietinājums. </p>
      <p>Policija sākusi kriminālprocesu par laupīšanu, ja to izdarījusi personu grupa pēc iepriekšējas vienošanās un tā izdarīta, iekļūstot transportlīdzeklī, dzīvoklī. Par šādu noziegumu soda ar brīvības atņemšanu uz laiku līdz astoņiem gadiem, konfiscējot mantu vai bez mantas konfiskācijas un ar probācijas uzraudzību uz laiku līdz trim gadiem.</p>
    </article>
  </body>
</html>