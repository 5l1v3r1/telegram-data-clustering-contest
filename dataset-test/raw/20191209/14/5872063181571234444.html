<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1562387/prosferoun-spiti-kai-ergasia-se-astegous/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T14:23:54+00:00"/>
    <meta property="og:title" content="Προσφέρουν σπίτι και εργασία σε άστεγους"/>
    <meta property="og:description" content="Πρόγραμμα του δήμου Ηρακλείου για δεκάδες άστεγους"/>
  </head>
  <body>
    <article>
      <h1>Προσφέρουν σπίτι και εργασία σε άστεγους</h1>
      <address>
        <time datetime="2019-12-09T14:23:54+00:00">09 Dec 2019, 14:23</time>
      </address>
      <p>
        <b>Πρόγραμμα του δήμου Ηρακλείου για δεκάδες άστεγους</b>
      </p>
      <p>Yποστήριξη σε 60 αστέγους ως προς τη στέγασή τους και ως προς την ένταξή τους στην αγορά εργασίας, προσφέρει ο δήμος Ηρακλε'ιου. </p>
      <p>Ο δήμος σε συνεργασία με τη Δημοτική Κοινωφελή Επιχείρηση Ηρακλείου, υλοποιεί από τα τέλη του 2018 το σχέδιο «Επανένταξη», στο πλαίσιο του προγράμματος «Στέγαση και Εργασία για τους Αστέγους», το οποίο χρηματοδοτείται σύμφωνα με το ΑΠΕ-ΜΠΕ από το υπουργείο Εργασίας και Κοινωνικών Υποθέσεων και έχει διαχειριστή φορέα το Ε.Ι.Ε.Α.Δ.</p>
      <p>Σύμφωνα με την ανακοίνωση του δήμου, μέχρι σήμερα δεν έχουν βρεθεί όλα τα ακίνητα που απαιτούνται για τη στέγαση του συνόλου των ωφελούμενων του προγράμματος, παρά τις συστηματικές ενέργειες των υπηρεσιών. Γίνεται έκκληση σε ιδιοκτήτες ακινήτων που έχουν κατοικίες προς ενοικίαση, να τις διαθέσουν στους αστέγους ωφελούμενους του προγράμματος, το ενοίκιο των οποίων θα επιδοτείται για διάστημα έως 18 μήνες. Πιο συγκεκριμένα, αναζητούνται 13 μονόχωρες ή δίχωρες γκαρσονιέρες, 1 δυάρι, 4 τριάρια και 1 τεσσάρι, με την προϋπόθεση ηλεκτρονικού ενοικιαστηρίου.</p>
      <p>Επιπροσθέτως, όπως αναφέρεται στην ανακοίνωση, στο πλαίσιο της εργασιακής επανένταξης μέρους των ωφελούμενων του σχεδίου, αναζητούνται τοπικές επιχειρήσεις, οι οποίες θα επιθυμούσαν να απασχολήσουν ωφελούμενους του προγράμματος για διάστημα έως 11 μήνες. Επισημαίνεται ότι το πρόγραμμα καλύπτει τη μισθοδοσία, καθώς επίσης τις ασφαλιστικές και εργοδοτικές εισφορές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/parapolitika/1561848/lotzia-pano-miloun-gia-lefta-kai-kato-o-astegos-koimatai-katahama/"/>
      </related>
    </article>
  </body>
</html>