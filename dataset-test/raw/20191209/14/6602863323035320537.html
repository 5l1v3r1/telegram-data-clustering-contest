<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4949441/ns-station-reclamebord-jcdecaux-aanbesteding-rechtszaak"/>
    <meta property="og:site_name" content="Bright.nl"/>
    <meta property="article:published_time" content="2019-12-09T14:32:14+00:00"/>
    <meta property="og:title" content="Duizenden reclameborden NS-stations op wit na blunder met aanbesteding"/>
    <meta property="og:description" content="De NS heeft de vijfduizend reclameborden en -posters op alle NS-stations leeg moeten halen omdat het zich niet aan de Europese aanbestedingsregels heeft gehouden. Ook moet het spoorwegbedrijf een schadevergoeding betalen aan het Franse reclamebedrijf JCDecaux, dat werd buitengesloten."/>
  </head>
  <body>
    <article>
      <h6 class="kicker">Nieuws</h6>
      <h1>Duizenden reclameborden NS-stations op wit na blunder met aanbesteding</h1>
      <address><time datetime="2019-12-09T14:32:14+00:00">09 Dec 2019, 14:32</time> by <a rel="author" href="https://www.bright.nl/tags/personen/chris-koenis" target="_blank">Chris Koenis</a></address>
      <p>
        <b>De NS heeft de vijfduizend reclameborden en -posters op alle NS-stations leeg moeten halen omdat het zich niet aan de Europese aanbestedingsregels heeft gehouden. Ook moet het spoorwegbedrijf een schadevergoeding betalen aan het Franse reclamebedrijf JCDecaux, dat werd buitengesloten.</b>
      </p>
      <p>Het was veel treinreizigers de afgelopen weken al opgevallen: de vele witte borden en zuilen op NS-stations, waar normaal gesproken reclames worden getoond.</p>
      <h3>Alle advertenties weg </h3>
      <p>Sinds vorige week zijn de vijfduizend advertentieruimten, digitale schermen en ook analoge posters, zelfs allemaal leeg. De reclame-uitingen werden tot voor kort grotendeels geëxploiteerd door het Nederlandse bedrijf Exterion Media en deels door Ngage Media, dat enkele digitale schermen op grote NS-stations verzorgde.</p>
      <figure>
        <iframe data-src="https://twitter.com/harmjob/status/1201511379099930624" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Martinkollaard/status/1201557147093544960" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nu blijkt dat de NS zich bij het gunnen van deze miljoenencontracten niet aan de Europese aanbestedingsregels heeft gehouden. Het Franse reclamebedrijf JCDecaux spande hierom een rechtszaak aan, die het in eerste instantie nog verloor.</p>
      <p>Maar op 1 oktober kreeg JCDecaux in hoger beroep bij het Gerechtshof Arnhem-Leeuwarden <a href="https://www.uitspraken.nl/uitspraak/gerechtshof-arnhem-leeuwarden/civiel-recht/civiel-recht-overig/hoger-beroep/ecli-nl-gharl-2019-7958">alsnog grotendeels gelijk</a>: het bedrijf had mee mogen dingen naar de lucratieve reclamecontracten.</p>
      <h3>Schadevergoeding</h3>
      <p>Daarop kreeg de NS van de rechter twee maanden de tijd om alle borden leeg te halen. Bovendien moet het spoorwegbedrijf de aanbesteding in zijn geheel overdoen en een schadevergoeding betalen aan JCDecaux. Ook moet de NS het Franse bedrijf inzage geven in de contracten die het met Exterion en Ngage sloot.</p>
      <related>
        <a href="https://www.bright.nl/nieuws/artikel/4904311/buitenreclame-marketing-exterion-media-demo-festival-amsterdam"/>
      </related>
      <p>Uit het vonnis blijkt dat het gaat om langdurige contracten met een looptijd van 2011 tot 2027. Volgens de Fransen ligt de totale waarde hiervan op ongeveer 155 miljoen euro. Het gerechtshof gaat echter uit van een bedrag tussen de 50 en 100 miljoen euro in het geval van Exterion, plus 15,7 miljoen voor het contract met Ngage.</p>
      <p>Hoeveel de NS in totaal misloopt aan inkomsten door het leeghalen van de advertentieruimte wil het niet zeggen. Ook de hoogte van het schadevergoeding moet nog worden vastgesteld, zo laat de advocaat van JCDecaux, Frederik van Nouhuys, weten aan RTL Z. Volgens hem zijn er twee opties: de NS en JCDecaux schikken op korte termijn of er volgt een schadeprocedure bij de rechter, die maanden kan duren.</p>
      <h3>Nog weken leeg</h3>
      <p>Intussen is duidelijk dat de reclameborden en posters zeker de rest van het jaar nog leeg blijven. De NS werkt namelijk achter de schermen nog aan het opzetten van de nieuwe aanbesteding. "Wij verwachten dat we hiervoor nog enkele weken nodig hebben. Dat gaat dit jaar niet meer lukken", aldus een woordvoerder.</p>
      <p>Overigens kan de NS na het hoger beroep nog tot 2 januari in cassatie gaan bij de Hoge Raad. Het bedrijf heeft hierover nog geen besluit genomen, maar verwacht dit ergens in de komende twee weken te doen.</p>
    </article>
  </body>
</html>