<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3998586661337314385/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AA%D8%B1%D8%A7%D9%85%D9%BE-%D8%B1%D8%A7-%D9%BE%DB%8C%D8%B1%D9%85%D8%B1%D8%AF-%D8%AF%D9%85%D8%AF%D9%85%DB%8C-%D9%85%D8%B2%D8%A7%D8%AC-%D8%AE%D9%88%D8%A7%D9%86%D8%AF"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T14:45:15+00:00"/>
    <meta property="og:title" content="کره شمالی ترامپ را «پیرمرد دمدمی مزاج» خواند!"/>
    <meta property="og:description" content="کره شمالی در بیانیه‌ای در پاسخ به تهدید اخیر رئیس جمهور آمریکا علیه پیونگ یانگ ترامپ را پیرمردی دمدمی مزاج خواند."/>
  </head>
  <body>
    <article>
      <h1>کره شمالی ترامپ را «پیرمرد دمدمی مزاج» خواند!</h1>
      <address>
        <time datetime="2019-12-09T14:45:15+00:00">09 Dec 2019, 14:45</time>
      </address>
      <pre> کره شمالی در بیانیه‌ای در پاسخ به تهدید اخیر رئیس جمهور آمریکا علیه پیونگ یانگ ترامپ را پیرمردی دمدمی مزاج خواند.  </pre>
      <p>به گزارش <a href="http://jamejamonline.ir/">جام جم آنلاین</a> از فارس، کره شمالی در واکنش به اظهارات اخیر دونالد ترامپ رئیس جمهور آمریکا تاکید کرد که پیونگ یانگ چیزی برای از دست دادن ندارد.</p>
      <p>خبرگزرای رسمی کره شمالی روز دوشنبه با انتشار بیانیه‌ای از کیم یونگ چول رئیس کمیته صلح آسیا-پاسیفیک در این کشور ترامپ را «پیرمردی بی ملاحظه و دمدمی مزاج» خوانده و گفته است که کیم جونگ اون رهبر کره شمالی تا کنون عبارات تحریک آمیزی علیه ترامپ نداشته است اما اکنون درک وی از ترامپ ممکن است تغییر کند.</p>
      <p>در ادامه این بیانیه آمده است؛ او (ترامپ) باید درک کند که فریبکاری و دورویی وی برای ما غیرطبیعی و غیرواقعی است چرا که ما چیزی برای از دست دادن نداریم.</p>
      <p>«دونالد ترامپ» رئیس‌جمهور آمریکا روز یکشنبه با اشاره به ادعای احتمال دخالت کره شمالی در انتخابات ریاست‌جمهوری سال آینده آمریکا، به تهدید «کیم جونگ اون» رهبر کره شمالی پرداخت و گفت اگر پیونگ یانگ رفتاری «خصمانه» داشته باشد، «همه‌ چیز» را از دست می‌دهد.</p>
      <p>وی در توییتر نوشته بود: «کیم جونگ اون فوق‌العاده باهوش است و [می‌داند] اگر خصمانه رفتار کند، خیلی چیزها، در واقع همه چیزش را، از دست می‌دهد. او با من در سنگاپور توافق قدرتمندی برای خلع سلاح اتمی امضا کرد. او نمی‌خواهد روابط ویژه خود با رئیس‌جمهور ایالات متحده را از دست بدهد یا در انتخابات ریاست‌جمهوری ایالات متحده در ماه نوامبر مداخله کند.»</p>
      <p>در حالیکه ترامپ انتظار داشت گفت‌وگوهای مربوط به خلع سلاح اتمی میان واشنگتن و پیونگ یانگ دوباره آغاز شود و به نتایج ملموسی برسی مجموعه ای از عوامل طی ماه های گذشته باعث تشدید دوباره تنش در روابط دو کشور شده است.</p>
      <p>کره شمالی طی ماه های گذشته آمریکا را به ادامه رویکرد خصمانه خود علیه این کشور و به بن بست کشاندن مذاکرات متهم کرده است.</p>
      <p>رهبر کره شمالی قرار است روز اول ژانویه 2020 نیز به مناسبت آغاز سال نوی میلادی سخنرانی کند.</p>
    </article>
  </body>
</html>