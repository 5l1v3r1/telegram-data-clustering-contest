<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055285/article/epikairothta/ellada/to-tragiko-nayagio-poy-shmadeye-th-dhmioyrgia-ths-limnhs-plasthra"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T14:49:59+00:00"/>
    <meta property="og:title" content="Το τραγικό ναυάγιο που σημάδεψε τη δημιουργία της Λίμνης Πλαστήρα"/>
    <meta property="og:description" content="Άγνωστα στοιχεία της τραγωδίας του 1959, με αφορμή τη συμπλήρωση 60 χρόνων από το κλείσιμο του θυροφράγματος και τη δημιουργία της λίμνης."/>
  </head>
  <body>
    <article>
      <h1>Το τραγικό ναυάγιο που σημάδεψε τη δημιουργία της Λίμνης Πλαστήρα</h1>
      <address>
        <time datetime="2019-12-09T14:49:59+00:00">09 Dec 2019, 14:49</time>
      </address>
      <p> Άγνωστα στοιχεία της τραγωδίας του 1959  που σημάδεψε τη δημιουργία της Λίμνης Πλαστήρα παρουσιάστηκαν σε διημερίδα στο Νεοχώρι Καρδίτσας,  με αφορμή τη συμπλήρωση 60 χρόνων από το κλείσιμο του θυροφράγματος και τη δημιουργία της λίμνης.</p>
      <p>Ο λόγος για το ναυάγιο στα νερά της λίμνης, τον Δεκέμβριο του 1959 που στοίχισε τη ζωή σε 20 άτομα, εργάτες από το Νεοχώρι, βυθίζοντας στο πένθος την περιοχή.</p>
      <p>Το χρονικό της τραγωδίας του 1959, περιέγραψε με αναλυτικά στοιχεία, που βασίζονται σε προφορικές μαρτυρίες συγγενών των θυμάτων στον έντυπο τύπο της εποχής, ο κ. Γιώργος Καραντώνης, εκπαιδευτικός και Πρόεδρος του Πολιτιστικού Συλλόγου Νέων Νεοχωρίου, εγγονός ενός εκ των πνιγέντων.</p>
      <p>Το 1959 το μεγαλόπνοο έργο του φράγματος Ταυρωπού είχε αρχίσει να γεμίζει με νερό το οροπέδιο της Νεβρόπολης, ενώ τα νερά των έντονων βροχοπτώσεων πλημμύρισαν καλλιεργήσιμες εκτάσεις, βοσκοτόπια και δρόμους. Αυτό είχε ως αποτέλεσμα η σύνδεση των χωριών με την Καρδίτσα μέσω του Τσαρδακίου, να έχει διακοπεί.</p>
      <p>Εκείνο τον καιρό, ένας κάτοικος από το Νεοχώρι, αγόρασε μια βάρκα και άρχισε τα καθημερινά δρομολόγια Τσαρδάκι-Νεοχώρι, εξυπηρετώντας έτσι τους κατοίκους των γύρω περιοχών.</p>
      <p>«Είκοσι άνθρωποι, οι περισσότεροι εργάτες στα έργα της λίμνης, γεμάτοι πράγματα για τις οικογένειές τους, αποφάσισαν να ξεκινήσουν από την περιοχή «Τσαρδάκι» για να φτάσουν απέναντι, εκεί που βρίσκεται τώρα ο Βοτανικός Κήπος Νεοχωρίου, με σκοπό να περάσουν τη γιορτή του Αγίου Νικολάου στα σπίτια τους. Αυτή η διαδρομή δεν ολοκληρώθηκε ποτέ για κανέναν από τους επιβαίνοντες στη μοιραία βάρκα. Αν και η κακοκαιρία εκείνη τη μέρα ήταν μεγάλη» επισήμανε ο κ. Καραντώνης «και παρά τις προτροπές να μην μπουν στη βάρκα και να διανυκτερεύσουν στο Τσαρδάκι, εκείνοι δεν άκουσαν. Ξεκίνησαν».</p>
      <p>Πριν προλάβουν να φτάσουν στα μισά της διαδρομής, η υπερφορτωμένη βάρκα στην οποία επέβαιναν, δεν άντεξε στον δυνατό αέρα και στις άσχημες καιρικές συνθήκες που επικρατούσαν και ανατράπηκε με αποτέλεσμα και οι είκοσι επιβαίνοντες να πνιγούν.</p>
      <p>Σωσίβια ή άλλα μέτρα ασφαλείας δεν υπήρχαν και τα νερά ήταν παγωμένα. Μόνο ένας προσπάθησε να σωθεί αλλά μάταια. Βρέθηκαν όλοι πνιγμένοι στον πάτο της λίμνης μετά από πολύ καιρό και έρευνες ομάδων δυτών.</p>
      <p>«Τα άσχημα νέα συγκλόνισαν όλη την Ελλάδα και η περιοχή βυθίστηκε στο πένθος. Ήταν το μεγαλύτερο ναυτικό δυστύχημα σε γλυκό νερό έως τότε...».</p>
      <p>
        <sup>
          <i>Πηγή: ΑΠΕ - ΜΠΕ</i>
        </sup>
      </p>
      <p> </p>
    </article>
  </body>
</html>