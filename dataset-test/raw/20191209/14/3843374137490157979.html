<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/florbols/izlases/09122019-kludas_periodu_galotnes_nelauj_uzvaret_sl"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T14:30:00+00:00"/>
    <meta property="og:title" content="Višņevska: &quot;Prieks, ka jaunās meitenes progresē&quot;(1)"/>
    <meta property="og:description" content="Latvijas florbola sieviešu izlasei zaudējums pret Slovākiju"/>
  </head>
  <body>
    <article>
      <h1>Višņevska: "Prieks, ka jaunās meitenes progresē"(1)</h1>
      <address>
        <time datetime="2019-12-09T14:30:00+00:00">09 Dec 2019, 14:30</time>
      </address>
      <p>Pasaules florbola čempionātā sievietēm Latvijas izlase piedzīvojusi otro zaudējumu divās spēlēs, ar rezultātu 5:7 piekāpjoties Slovākijai. Mača izskaņā latvietes no 2:6 pietuvojās viena precīza metiena attālumā, taču kļūdas periodu izskaņās bija liels klupšanas akmens mūsu meitenēm. Par labāko spēlētāju Latvijas izlasē atzina Lauru Gaugeri.</p>
      <p><b>Ar katru gadu pret slovākietēm klājas arvien grūtāk</b><br/>Vēsturiski Latvijas un Slovākijas izlašu cīņas izvērtušās ļoti saistošas un neprognozējamas līdz pat spēles beigām. Ja pirmajos trijos mačos allaž pie panākuma tika latvietes, tad pēdējās četrās duelēšanās reizēs panākumi ir izpalikuši, latvietēm samierinoties vien ar diviem neizšķirtiem, no kuriem pēdējais pirms nepilniem diviem mēnešiem pārbaudes turnīrā Polijā. Šo turnīru Latvijas izlase sāka ar 2:14 neveiksmi pret Čehiju, kamēr slovākietes dabūja īstu mācību stundu no Zviedrijas, kapitulējot ar 1:23.</p>
      <p>Salīdzinot ar komandas pirmo spēli pret Čehiju, Latvijas izlases treneru korpuss bija diezgan pamatīgi veicis izmaiņas spēlētāju virknējumos. Vieta vārtos gan otro spēli pēc kārtas sākotnēji tika uzticēta Laumai Višņevskai. Rotācijas virknējumos gan cerēto rezultātu spēles ievadā nedeva, jo spēli aktīvāk sāka slovākietes, kuras trešajā minūtē arī izvirzījās vadībā. Ja ar pirmo metienu lieliskā veidā galā tika Višņevska, tad atkārtots raidījums pretinieču līderes Mihaelas Šponiarovas izpildījumā bija izcili precīzs, bumbiņai ielidojot vārtu augšējā devītniekā. Šī florboliste guva vienīgos vārtus arī pret zviedrietēm, turklāt tieši viņa ir rezultatīvākā spēlētāja savstarpējās spēlēs pret latvietēm. Patīkami, ka salīdzinoši ātri latvietes tomēr spēja līdzsvarot rezultātu uz tablo. Saņēmusi piespēli no Lauras Gaugeres pie laukuma apmales, gados jaunā Jūlija Rozīte ar māņkustību tika vaļā no sedzējas, izskrienot labā metiena pozīcijā un izdarīja netveramu metienu – 1:1.</p>
      <p><b>Spēle aizvārtē un pēdējās minūtes..</b><br/>Pirmajā spēlē par klupšanas akmeni Latvijai kļuva vāja spēle epizodēs, kad pretinieces spēlēja ar bumbiņu aiz mūsu vārtiem un koncentrēšanās spēlei periodu izskaņās. Diemžēl abas šīs problēmas pa dienu nebija nekur pazudušas. Tā, 17.spēles minūtē Jana Troskova no aizvārtes izdarīja piespēli mūsu vārtu priekšā, kur Kristina Hudakova ar atkārtotu metienu sarūgtināja Laumu Višņevsku. Savukārt perioda pēdējās sekundēs mūsu izlases florbolistes burtiski uzdāvināja konkurentēm vēl vienu vārtu guvumu. Brīdī, kad līdz pārtraukumam bija palikušas vien četras sekundes, Lība Daija Mikova pie saviem vārtiem izspēlēja stūra izspēli. Tā vietā, lai nospēlētu bez kļūdām, pieredzējusī florboliste burtiski uzlika bumbiņu uz nūjas lāpstiņas Paulinai Hudakovai, kura paspēja izdarīt rezultatīvu metienu, rezultātam kļūstot 3:1 Slovākijas labā.</p>
      <p><b>Noraidījumi neļauj "ieķerties" spēlē</b><br/>Ar aktīvu spēli latvietes centās uzsākt otro spēles trešdaļu un tas rezultātu deva perioda piektajā minūtē. Nopelnot soda izspēli diezgan patālu no pretinieču vārtiem, Elizabete Pavlovska ar piespēli šķērsām Slovākijas aizsardzības zonai atrada Simonu Grāpēnu un mūsu gados jaunā uzbrucēja izdarīja vārtsardzei netveramu metienu, panākot 2:3. Turpmāko ofensīvu patraucēja divi noraidījumi Madaras Adamanes un Klintas Mārtiņjēkabas izpildījumā. Slovākietes vairākumā darbojās gana kvalitatīvi, taču pirmo mazākumu latvietes spēja izturēt. Otro gan nē, kad kārtējā piespēle no aizvārtes un Denisa Ferencikova atjaunoja divu vārtu pārsvaru. Arī tas nebija viss, jo pēc pusminūtes zaudēti arī piektie vārti, kas tikai pastiprina skaudro realitāti par vājo spēli periodu izskaņās.</p>
      <p><b>"Rubenes" meitenes rada intrigu</b><br/>Kaut arī kaujnieciski noskaņotas latvietes atgriezās laukumā uz spēles noslēdzošo trešdaļu, Slovākijas izlase turpināja droši kontrolēt notikumu gaitu laukumā. Kaut arī ik pa laikam izdevās izveidot labas vārtu gūšanas iespējas, allaž pievīla momentu realizācija. Kā jāgūst vārti, nodemonstrēja slovākietes Šponiarokai sestajā minūtē gūstot jau sestos vārtus slovākietēm. Intrigu vismaz daļēji izdevās atjaunot pēc pāris minūtēm, kad Elizabete Pavlovska šķietami neveiksmīgi sākotnēji uztvēra partneres piespēli, taču pamanījās nokotrolēt bumbiņu, ar patālu metienu gūstot trešos vārtus Latvijas izlases labā – 3:6.</p>
      <p>Pēc divām minūtēm situācija kļuva vēl cerīgāka kad Simona Grāpēna pārtvēra bumbiņu pretinieču laukuma pusē un izdarīja zibenīgu piespēli Laurai Gaugerei, kura uzreiz izdarīja precīzu metienu. Līdz ar to ar vārtu guvumu atzīmējās jau ceturtā Kocēnu "Rubene" kluba audzēkne. Latvietes turpināja ofensīvu un 52.minūtē deficīts bija sadeldēts līdz minimumam. Grāpēna pretinieču pusē laukuma pusē stūrī atbruņoja sāncensi, bumbiņu savāca Gaugere, kura saviem spēkiem prata tikt līdz vārtu priekšai un izdarīja rezultatīvu metienu tālajā apakšējā stūrī, raidot bumbiņu sāncenšu vārtsardzei zem kājas.</p>
      <p><b>Video atkārtojums intrigu neatgriež</b><br/>Jurijs Fedulovs un pārējā Latvijas treneru brigāde nolēma izmantot 30 sekunžu pārtraukumu, lai norunātu sadarbības, kā atspēlēt vienu vārtu deficītu. Diemžēl jau pēc minūtes slovākietes savu pārsvaru dubultoja. Kaut arī atradās trīs spēlētāju ielenkumā, Kristina Hudakova pamanījās izdarīt rezultatīvu metienu. Pēc mirkļa latvietes varēja gavilēt, kad tiesnese fiksēja vārtu guvumu epizodē, kad pēc Simonas Grāpēnas metiena bumbiņa trāpīja pa vārtu pārliktni un atlēca tuvu vārtu līnijai. Slovākietes enerģiski protestēja un spēles tiesneses devās vērot video atkārtojumu, pēc kura tika konstatēts, ka bumbiņa tomēr nav šķērsojusi vārtu līniju un latvietēm joprojām bija jādomā kā atspēlēt divu vārtu deficītu.</p>
      <p>Atlikušajās divās minūtēs vārti vairs netika gūti, kas nodrošināja 7:5 uzvaru Slovākijai. Līdz ar to, neatkarīgi no rītdienas spēles ar Zviedriju, Latvijas izlase grupu turnīru noslēgs ceturtajā vietā un kvalifikācijas kārtā spēkosies ar C grupas labāko komandu Norvēģiju. Tikmēr Slovākijas izlase rīt aizvadīs spēli ar Čehiju un, uzvaras gadījumā nodrošinās automātisku ceļazīmi uz ceturtdaļfinālu.</p>
      <h3>Pasaules čempionāts florbolā sievietēm</h3>
      <p><b>Latvija – Slovākija 5:7 (1:3, 1:2, 3:2)</b><br/><u>Rezultatīvākās Latvijas izlasē:</u> Laura Gaugere 4 (2+2), Simona Grāpēna 3 (1+2), Elizabete Pavlovska 2 (1+1), Jūlija Rozīte 1 (1+0).</p>
      <h3>Pasaules florbola čempionāta B grupas spēļu kalendārs</h3>
      <hr/>
      <p>DatumsLaiksSpēleRezultāts</p>
      <hr/>
      <p>07.1219:15Slovākija – Zviedrija1:23 (1:8; 0:5; 0:10)</p>
      <hr/>
      <p>08.1211:30Latvija – Čehija2:14 (0:5; 0:2; 2:7)</p>
      <hr/>
      <p>09.1214:30Slovākija – Latvija7:5 (3:1; 2:1; 2:3)</p>
      <hr/>
      <p>09.1220:30Zviedrija – Čehija</p>
      <hr/>
      <p>10.1217:30Čehija – Slovākija</p>
      <hr/>
      <p>10.1220:30Zviedrija – Latvija</p>
      <hr/>
      <h3>Pasaules florbola čempionāta B grupas turnīra tabula</h3>
      <hr/>
      <p>VietaKomandaSpēlesUzvarasZaudējumiVārtiPunkti</p>
      <hr/>
      <p>1.Zviedrija11023:12</p>
      <hr/>
      <p>2.Čehija11014:22</p>
      <hr/>
      <p>3.Slovākija2118:282</p>
      <hr/>
      <p>4.Latvija2027:210</p>
      <hr/>
      <p>Pasaules florbola čempionātā piedalās 16 valstsvienības, kas atbilstoši pasaules rangam, sadalītas stiprāko pulka (A un B grupas), kā arī otrajā ešelonā (C un D grupa). Divas labākas komandas no A un B grupām automātiski kvalificējas ceturtdaļfinālam, bet trešo un ceturto vietu ieguvējas aizvada kvalifikācijas kārtu ar divām labākajām komandām no C un D grupām. Komandas, kas C un D grupās ieņem pēdējās divas vietas, sadala 13. -16. vietu pasaules čempionātā.</p>
    </article>
  </body>
</html>