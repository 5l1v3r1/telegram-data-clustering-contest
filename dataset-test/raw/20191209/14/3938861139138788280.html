<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/reportage/_stirayut-slidi-ukrayinskoyi-prisutnosti-nache-mi-tut-i-ne-zhili-reportazh-iz-polskogo-sela-de-mihajlo-verbickij-napisav-muziku-do-gimnu/942144"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T14:33:00+00:00"/>
    <meta property="og:title" content="&quot;Стирають сліди української присутності, наче ми тут і не жили&quot; - репортаж із польського села, де Михайло Вербицький написав музику до гімну"/>
    <meta property="og:description" content="У польському селі Млини Підкарпатського воєводства, неподалік українського кордону, 7 грудня вшанували памʼять отця Михайла Вербицького &amp;ndash; автора музики українського гімну. Цього дня минуло 149 років із дня його смерті. Зустріч влаштували організації закерзонців (землі на сході ..."/>
  </head>
  <body>
    <article>
      <h1>"Стирають сліди української присутності, наче ми тут і не жили" - репортаж із польського села, де Михайло Вербицький написав музику до гімну</h1>
      <address><time datetime="2019-12-09T14:33:00+00:00">09 Dec 2019, 14:33</time> by <a rel="author">Ігор ТИМОЦЬ</a></address>
      <p>У польському селі Млини Підкарпатського воєводства, неподалік українського кордону, 7 грудня вшанували памʼять отця <b>Михайла Вербицького</b> – автора музики українського гімну. Цього дня минуло 149 років із дня його смерті.</p>
      <p>Зустріч влаштували організації закерзонців (землі на сході Польщі, де до депортацій 1944-1947 років більшість населення були українцями. – Gazeta.ua). Зібралися до 300 учасників, частина із навколишніх сіл, близько 110 приїхали з України.</p>
      <p>У селі, де Вербицький провів останні роки життя, провели панахиду. Відвідали Перемишль, де вперше виконали патріотичну пісню "Ще не вмерла Україна".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history-newspaper/_mihajla-verbickogo-dvichi-viganyali-iz-seminariyi/366220"/>
      </related>
      <figure>
        <img src="https://static2.gazeta.ua/img2/cache/gallery/942/942144_1_w_1200.jpg?v=0"/>
        <figcaption>Церква, в якій служив отець Михайло Вербицький<cite>Автор: Ігор Тимоць</cite></figcaption>
      </figure>
      <p>"У Млинах близько 50 хат і 320 жителів. З них 7 родин – українські. З приходом до влади "Права і справедливості" в 2015-му нас стараються залякати, аби не надто себе показували. Щоб сполонізувалися. А ви там, в Україні, полякам усе дозволяєте", – каже місцевий 55-річний Богдан.</p>
      <figure>
        <img src="https://static2.gazeta.ua/img2/cache/gallery/942/942144_7_w_1200.jpg?v=0"/>
        <figcaption>Панахида до 149-річчя від дня смерті Михайла Вербицького<cite>Автор: Ігор Тимоць</cite></figcaption>
      </figure>
      <p>Cтоїть із другом-українцем 53-річним Юрієм на панахиді за отцем Михайлом Вербицьким. Композитор був греко-католицьким священиком у Млинах, у 1863-му написав тут мелодію до вірша "Ще не вмерла Україна".</p>
      <figure>
        <img src="https://static2.gazeta.ua/img2/cache/gallery/942/942144_5_w_1200.jpg?v=0"/>
        <figcaption>Село Млини нагадує хутір<cite>Автор: Ігор Тимоць</cite></figcaption>
      </figure>
      <p>Село виглядає, як хутір, хати розташовані далеко одна від одної. У суботу на вулицях - порожньо. Лише група українців порушують тишу. Охороняє їх дві машини поліції.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_mihajlo-verbickij-pohovav-dvoh-druzhin/824091"/>
      </related>
      <p>На урочистості зібралися українці з навколишніх польських сіл. Їхніх рідних вислали звідси у 1946-1947 роках під час акції "Вісла" на захід Польщі. Дозволили повернутися на рідні терени у 1960-х.</p>
      <p>"У нас не тільки руйнують могили. Стараються стирати сліди української присутності, наче ми тут ніколи не жили. Це свідома політика Варшави", – каже Юрко. Стоїть, спираючись на паличку під час панахиди.</p>
      <p>У 2015-2017-му на сході Польщі було 15 актів вандалізму проти українських надгробних памʼяток, переважно щодо могил членів ОУН і УПА, які в Польщі вважаються винними за геноцид поляків у 1940-х. За жоден випадок наруги над могилами ніхто не покараний. Місцева влада не відновлює памʼяток і не дає дозволу зробити це українцям.</p>
      <figure>
        <img src="https://static2.gazeta.ua/img2/cache/gallery/942/942144_2_w_1200.jpg?v=0"/>
        <figcaption>Могила-меморіал автора музики українського гімну Михайла Вербицького у польському селі Млини Підкарпатського воєводства<cite>Автор: Ігор Тимоць</cite></figcaption>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history-journal/_gimn-yakij-pislya-pershogo-vikonannya-prosili-na-bis/611953"/>
      </related>
      <p>"Я не звідси, оженився і приїхав із сусіднього села. На початку трохи були замішання з поляками, років 15-20 тому, але з року в рік вони далися на спокій. Тутейші не підтримують наруг над могилами. Може, хто в серці має хто зло на нас, але не виносять на світло. Не спіткав давно нехотті (негативного ставлення. - Gazeta.ua)", – каже польсько-українським суржиком 59-річний Михайло, був сільським головою Млинів до лютого минулого року. Прийшов на панахиду у потертій куртці. Руки мозолисті від роботи.</p>
      <p>У Млинах є два торгові центри "Зал Львівський" і "Зал Київський", в яких працює лише кілька магазинів. Решта – порожні приміщення. Там здебільшого закуповуються українці, польської мови у крамницях практично не чути. Село – неподалік пункту пропуску "Краківець-Корчова".</p>
      <figure>
        <img src="https://static2.gazeta.ua/img2/cache/gallery/942/942144_3_w_1200.jpg?v=0"/>
        <figcaption>Меморіал на могилі Михайла Вербицького встановили у 2005 році<cite>Автор: Ігор Тимоць</cite></figcaption>
      </figure>
      <p>"Мене би знову обрали главою села, якби не поїхав на заробітки. Грошей немає де заробити, треба щось вимисляти, – каже Михайло. - Село вмирає – старі відходять, а молоді виїжджають у великі міста. Немає жадних перспектив, фабрик, нічего не діє. Був би спокій на Україні, більший рух через кордон, працювали б торгові мережі, місто би тут виросло. Інвестори не певні, чи вигідно будувати великі торгові центри. 40 гектарів викупили біля сусідньої Корчови, але після початку війни в Україні всі проекти заморозили. Має зарадити влада в Києві, у Варшаві, бо ми ту пішаки".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_muziku-se-ne-vmerla-ukrayina-spershu-napisali-dlya-gitari-10-faktiv-pro-derzhavnij-gimn/671676"/>
      </related>
      <p>На окраїні – церква Покрови Богородиці, де останні 14 років життя служив отець Вербицький. Зараз тут костел, але час від часу відбуваються і греко-католицькі богослужіння. Поруч могила-пантеон композитору, споруджені за президентства Ющенка у 2005-му.</p>
      <figure>
        <img src="https://static2.gazeta.ua/img2/cache/gallery/942/942144_4_w_1200.jpg?v=0"/>
        <figcaption>Могила-меморіал Михайла Вербицького в Млинах<cite>Автор: Ігор Тимоць</cite></figcaption>
      </figure>
      <p>"Поляки – як москалі, два єднакові народи у ставлені до нас. По історії – брехуни, по житті – колоністи наших земель. Москаль і поляк – два брати. Хочуть іти на чужоє, всьо присвоювати собі, - каже місцевий українець, 63-річний Славко, після панахиди, сідає в авто з родиною. – Ми з поляками тіко сусіди. Колєгами нігди не будемо. Україна мусить стати на ноги, щоб захищати своїх у Польщі".</p>
      <p>"Ставлення до нас залежить, як пропагує це місцева влада і ксьондз. Як добрий отець, не підбурює, то місцеві добре ставляться, а як ні, то зле, – каже тутешній українець 60-річний Володимир. – У деяких селах наші ся боять, щоб не ображали. Руйнування могил, то не робили тутейші, то приїздили націоналісти з Перемишля чи далі, з Варшави. Місцевим - байдуже".</p>
      <p>Панахида триває півгодини. Члени закерзонських організацій дорогою додому обговорюють ціни в польських супермаркетах та знижки. Деякі товари вдвічі дешевші . Скуповуються в мережах Вiedronka та Tesco. Організатори стараються, щоб всі учасники вчасно зібралися в автобусах- двох великих і одному малому. Дорогою додому співають десятки фольклорних пісень – знаних і не дуже. Приїздять сюди з 1990-го - на день народження та смерті Вербицького, а також у село Явірник Руський неподалік Перемишля, де народився автор музики гімну.</p>
      <p>"Перше вшанування Вербицького відбулося в червні 1990-го в Пикуличах і Млинах. Могила композитора тоді була в кущах, все поросло хабаззям. За сприянням товариства "Надсяння", створеного 1989-го, на чолі з його тодішнім головою Володимиром Середою, місцевість біля могили впорядкували", - каже теперішня керівниця громадської організації "Надсяння" <b>Соломія Риботицька</b>.</p>
      <figure>
        <img src="https://static2.gazeta.ua/img2/cache/gallery/942/942144_6_w_1200.jpg?v=0"/>
        <figcaption>Село Млини, де провів останні 14 років життя отець Михайло Вербицький. Тут була написана музика до українського гімну<cite>Автор: Ігор Тимоць</cite></figcaption>
      </figure>
      <p>Закерзонці відвідують рідні краї батьків десятки разів на рік, мандрують, прибирають цвинтарі, видають путівники та інші книги, популяризують в Україні втрачену малу батьківщину – Підляшшя, Любачівщину, Надсяння, Лемківщину, західну Бойківщину.</p>
      <blockquote>Михайло Вербицький народився 4 березня 1815-го в селі Явірник Руський, що біля Перемишля. У 10 років помер батько, а мати вдруге вийшла заміж і відмовилась від прав на сина. Ним і його братом опікувався родич — перемиський владика Української греко-католицької церкви Іван Снігурський. Той заснував у Перемишлі хор, згодом музичну школу, в яких вчився Михайло. Побачивши талант хлопця, владика запросив викладачів, які дали ґрунтовну музичну освіту. У 1850-му закінчив Львівську семінарію і висвятився на священника. 1856-го осів у Млинах, де прожив решту життя. Там же в 1863-му написав музику до вірша Павла Чубинського "Ще не вмерла Україна". Перше виконання твору відбулося 10 березня 1865-го у Перемишлі на концерті, присвяченому Тарасові Шевченку. Помер композитор від раку язика в Млинах в 1870-му.</blockquote>
    </article>
  </body>
</html>