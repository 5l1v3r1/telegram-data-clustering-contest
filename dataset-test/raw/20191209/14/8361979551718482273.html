<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/eksdruzhina-truhanova-maye-pistolet-i-300-tisyach-dolariv-novini-odesi-50058269.html"/>
    <meta property="og:site_name" content="НВ"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="У ексдружини Труханова знайшли пістолет і 300 тисяч доларів — ЦПК"/>
    <meta property="og:description" content="Під час обшуків у квартирі екс-дружини мера Одеси Геннадія Труханова правоохоронці знайшли 300 тисяч доларів і пістолет, повідомляє Центр протидії корупції."/>
  </head>
  <body>
    <article>
      <h1>У ексдружини Труханова знайшли пістолет і 300 тисяч доларів — ЦПК</h1>
      <h2>Під час обшуків у квартирі екс-дружини мера Одеси Геннадія Труханова правоохоронці знайшли 300 тисяч доларів і пістолет, повідомляє Центр протидії корупції.</h2>
      <address>
        <time datetime="2019-12-09T14:49:00+00:00">09 Dec 2019, 14:49</time>
      </address>
      <p>Відповідне відео прокурори показали на засіданні у Вищому антикорупційному суді.</p>
      <p>У ЦПК заявили, що неофіційно все вказує на те, що Труханов розлучився з дружиною фіктивно, щоб не декларувати численне майно.</p>
      <p>"Отже, судячи з відео НАБУ, у сейфі знайшли пістолет Труханова і 300 тисяч доларів, які начебто належать матері мера", - сказано в повідомленні.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fantac.ua%2Fvideos%2F852423258519322%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Сам Труханов пояснив наявність свого пістолета у ексдружини ремонтом і перевезенням речей. За його словами, мама довіряє їй більше, ніж йому, тому й тримає гроші в її будинку.</p>
      <p>11 березня Спеціалізована антикорупційна прокуратура оголосила підозру Труханову. Як стверджує САП, мер Одеси не задекларував квартиру, два паркомісця, елінг, дачу, нежитлову нерухомість, дві машини, частки в компаніях, відсотки за вкладами в банках.</p>
      <p>У декларації за 2015 рік незадекларовані статки мера, визначені за допомогою експертиз, оцінюються на суму 33,5 млн грн, а за 2016 рік - на 18,7 млн грн.</p>
      <p>Все згадане майно належить колишній дружині Труханова, з якою він був в офіційному шлюбі в 1985-1997 роках. Проте, як вважають слідчі, він як і раніше пов'язаний з нею «спільним побутом». Крім того, одна з двох дочок пари народилася вже після офіційного розлучення.</p>
      <p>Труханов назвав справу стосовно себе «методом тиску» на нього і членів його сім'ї.</p>
    </article>
  </body>
</html>