<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/india/2019/12/09/injustice-to-unnao-girl-died-in-attack.html"/>
    <meta property="og:site_name" content="Manoramanews"/>
    <meta property="article:published_time" content="2019-12-09T14:39:11+00:00"/>
    <meta property="og:title" content="16 മണിക്കൂർ അനീതി; ഉന്നാവ് യുവതിയുടെ മൃതദേഹം വെറും ഐസ്പാളിക്ക് മുകളിൽ"/>
    <meta property="og:description" content="മൊബൈൽ മോർച്ചറി പോലുമുണ്ടായിരുന്നില്ല. വെറും ഐസ് പാളിക്കുമേലെ നീതിനിഷേധത്തിന്റെ പൊള്ളലടങ്ങാതെ ഉന്നാവ് യുവതി കിടന്നു, 16 മണിക്കൂർ. ''സർക്കാർ ജോലി കാത്തിരുന്നവളാണിത്. മുഖ്യമന്ത്രി വരാതെ സംസ്കാരം നടത്തില്ല. യോഗി ആദിത്യനാഥിനോട് എനിക്കു നേരിട്ടു സംസാരിക്കണം'' – മൂത്ത സഹോദരിയുടെ രോഷം അണപൊട്ടി. രാവിലെ. Uttar Pradesh. Social Media. Rape."/>
  </head>
  <body>
    <article>
      <h1>16 മണിക്കൂർ അനീതി; ഉന്നാവ് യുവതിയുടെ മൃതദേഹം വെറും ഐസ്പാളിക്ക് മുകളിൽ</h1>
      <address><time datetime="2019-12-09T14:39:11+00:00">09 Dec 2019, 14:39</time> by <a rel="author">റൂബിൻ ജോസഫ്</a></address>
      <p>മൊബൈൽ മോർച്ചറി പോലുമുണ്ടായിരുന്നില്ല. വെറും ഐസ് പാളിക്കുമേലെ നീതിനിഷേധത്തിന്റെ പൊള്ളലടങ്ങാതെ ഉന്നാവ് യുവതി കിടന്നു, 16 മണിക്കൂർ. ‘‘സർക്കാർ ജോലി കാത്തിരുന്നവളാണിത്. മുഖ്യമന്ത്രി വരാതെ സംസ്കാരം നടത്തില്ല. യോഗി ആദിത്യനാഥിനോട് എനിക്കു നേരിട്ടു സംസാരിക്കണം’’ – മൂത്ത സഹോദരിയുടെ രോഷം അണപൊട്ടി. രാവിലെ ഏഴിനു തിരക്കിട്ടു സംസ്കാരം നടത്താനിരുന്ന പൊലീസ് ഉത്തരംമുട്ടി നിന്നു. മുഖ്യമന്ത്രിയെ ലക്നൗവിൽ പോയി കാണാൻ സൗകര്യമൊരുക്കാമെന്ന വാഗ്ദാനം ആ രോഷത്തിന്റെ ചൂടിൽ ചാമ്പലായി. മുഖ്യമന്ത്രിക്കു പകരമെത്തിയതു ലക്നൗ ഡിവിഷനൽ കമ്മിഷണർ.</p>
      <p>കഴിഞ്ഞ ദിവസം പ്രഖ്യാപിച്ച 25 ലക്ഷം രൂപയ്ക്കു പുറമേ പ്രധാനമന്ത്രി ആവാസ് യോജന വഴി വീട്, കുടുംബത്തിൽ ഒരാൾക്കു സർക്കാർ ജോലി, സ്വയംരക്ഷയ്ക്കായി ആവശ്യമെങ്കിൽ തോക്ക് തുടങ്ങിയവയ്ക്കു നടപടി സ്വീകരിക്കുമെന്നും വരെ പറഞ്ഞിട്ടും സഹോദരി നിലപാടിൽ ഉറച്ചുനിന്നു.</p>
      <p>16 മണിക്കൂറായി ഐസ് പാളിക്കു മുകളിൽ വച്ചിരിക്കുന്ന മൃതദേഹമാണെന്നും സമയം വൈകുന്നതു ശരിയല്ലെന്നും പറ‍ഞ്ഞ് പൊലീസ് വീണ്ടും സമ്മർദം ചെലുത്തിയപ്പോൾ ഉച്ചയ്ക്കു പന്ത്രണ്ടരയോടെ കുടുംബം നിസ്സഹായം വഴങ്ങി.</p>
      <p>അന്ത്യകർമങ്ങൾക്കു ചന്ദനത്തിരി പോലുമുണ്ടായിരുന്നില്ല. സങ്കടങ്ങൾക്കിടയിലും സ്വന്തം കീശയിൽനിന്ന് 20 രൂപ നൽകി അച്ഛൻ മകനെ പറഞ്ഞുവിടുമ്പോൾ മാത്രമാണു പൊലീസിന്റെ സഹായമനസ്സുണർന്നത്. കുട്ടിയെ തിരികെവിളിച്ചു രണ്ടു പൊലീസുകാരെ വിട്ടു സാധനങ്ങളെത്തിച്ചു.</p>
      <p>നാട്ടുകാരൊന്നടങ്കം ഒഴുകിയെത്തിയ സംസ്കാരച്ചടങ്ങിൽ സർക്കാരിനെ പ്രതിനിധീകരിച്ചു മന്ത്രിമാരായ സ്വാമി പ്രസാദ് മൗര്യയും കമൽ റാണി വരുണും പങ്കെടുത്തു. വീടിനോടു ചേർന്ന പാടത്തെ മണ്ണോടു ചേരുമ്പോഴും അവൾ ഉന്നയിക്കുന്ന ചോദ്യം നവ ഇന്ത്യയുടെ ഉള്ളുപൊള്ളിക്കുന്നു– ‘എവിടെ സ്ത്രീസുരക്ഷ ?’</p>
      <p>
        <b>കടപ്പാട്: മലയാള മനോരമ</b>
      </p>
    </article>
  </body>
</html>