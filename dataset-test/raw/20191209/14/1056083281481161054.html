<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813665/%D8%AA%D8%B3%D8%A7%D9%88%DB%8C-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%BE%DB%8C%DA%A9%D8%A7%D9%86-%D8%AF%D8%B1-%D9%86%DB%8C%D9%85%D9%87-%D9%86%D8%AE%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:46:45+00:00"/>
    <meta property="og:title" content="تساوی استقلال و پیکان در نیمه نخست"/>
    <meta property="og:description" content="دیدار استقلال و پیکان با تساوی یک بر یک در نیمه نخست خاتمه یافت."/>
  </head>
  <body>
    <article>
      <h1>تساوی استقلال و پیکان در نیمه نخست</h1>
      <address><time datetime="2019-12-09T14:46:45+00:00">09 Dec 2019, 14:46</time> by <a rel="author">مرتضی یعقوبی</a></address>
      <p>دیدار استقلال و پیکان با تساوی یک بر یک در نیمه نخست خاتمه یافت.</p>
      <p>به گزارش ایسنا، از هفته چهاردهم لیگ برتر فوتبال ایران، پیکان از ساعت ۱۷:۳۰ میزبان استقلال بود که نیمه نخست این بازی برنده نداشت و با تساوی یک بر یک خاتمه یافت.</p>
      <p>مهدی قائدی در دقیقه ۷ برای استقلال و فراز امامعلی در دقیقه ۳۳ برای پیکان گل زدند. همچنین در دقیقه ۴۴ شهریار مغانلو پنالتی پیکان را از دست داد.</p>
      <p>
        <b>موقعیت‌های حساس</b>
      </p>
      <p>در دقیقه، وریا غفوری جدی‌ترین موقعیت بازی را خلق کرد. ضربه او از پشت محوطه جریمه در آستانه ورود به دروازه توسط وحید شیخ ویسی به کرنر رفت.</p>
      <p><b>گل</b>: در دقیقه ۷، علی کریمی با پاس در عمق، مهدی قائدی را در موقعیت تک به تک قرار داد و این بازیکن با ضربه جیپ توانست دروازه پیکان را باز کند.</p>
      <p>در دقیقه ۱۶، فرصت خوب گلزنی برای پیکان ولی سعید واسعی در مصاف تک به تک با حسینی موفق نبود و در نهایت خطر از روی دروازه استقلال دور شد.</p>
      <p>در دقیقه ۱۹، عارف غلامی با حرکتی خوب در زمین پیکان، مهدی قائدی را صاحب موقعیت گلزنی کرد اما ضربه این بازیکن با برخورد به پای مدافع حریف راهی کرنر شد.</p>
      <p>در دقیقه ۳۰، شهریار مغانلو فرصت بسیار خوبی باری گشودن دروازه استقلال داشت اما ضربه سر او دقیق نبود و توپ از فاصله بسیار اندک نسبت به تیرک دروازه بیرون رفت.</p>
      <p><b>گل</b>: پیکان در ضد حملات بسیار زهردار ظاهر شد و توانست در دقیقه ۳۳ توسط فراز امامعلی که سید حسین حسینی را دریبل زده بود، به گل برسد.</p>
      <p>در دقیقه ۳۸، پیکان روی غافلگیری مدافعان استقلال، توسط شهریار مغانلو صاحب موقعیت تک به تک شد که این مهاجم از موقعیتش استفاده نکرد و توپ با عملکرد خوب حسینی دفع شد.</p>
      <p>استقلال در دقیقه ۴۲ روی ارسال کرنر صاحب موقعیت گل شد اما واکنش شیخ ویسی موجب دور شدن توپ از روی دروازه پیکان شد. توپ در بازگشت تبدیل به موقعیت خطرناک برای پیکان شد که روزبه جشمی در داخل محوطه جریمه روی شهریار مغانلو مرتکب خطای پنالتی شد.</p>
      <p><b>گل: </b>شهریار مغانلو پشت ضربه پنالتی قرار گرفت و سید حسین حسینی با واکنش خوبی ضربه او را دفع کرد. توپ در بازگشت به مقابل محوطه شش قدم ارسال شد که چشمی شوت مغانلو را برای دومین مرتبه دفع کرد.</p>
      <p>این دیدار در نیمه نخست با تساوی یک بر یک خاتمه یافت.</p>
      <p><b>ترکیب استقلال: </b>سید حسین حسینی، محمد دانشگر، روزبه چشمی، عارف غلامی، وریا غفوری، مسعود ریگی، علی کریمی، میلیچ، فرشید اسماعیلی، مهدی قائدی و آرش رضاوند.</p>
      <p><b>ترکیب پیکان: </b>وحید شیخ‌ویسی، حجت حق‌وردی، سید مهران موسوی، علی حمودی، سید محمد ستاری، ماهان رحمانی، امیرحسین کریمی، سعید واسعی، جلال‌الدین علی‌محمدی، فراز امامعلی و شهریار مغانلو.</p>
      <p>انتهای پیام</p>
    </article>
  </body>
</html>