<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/hotel-mileseva-prodat-preduzecu-mali-kucni-aparati-iz-bg/"/>
    <meta property="og:site_name" content="Krstarica"/>
    <meta property="article:published_time" content="2019-12-09T14:51:00+00:00"/>
    <meta property="og:title" content="Hotel „Mileševa“ prodat preduzeću „Mali kućni aparati“ iz BG"/>
    <meta property="og:description" content="PRIJEPOLJE - Odbor poverilaca firme &quot;Putnik&quot; iz Prijepolja prihvatio je ponudu od 18,5 miliona dinara beogradskog preduzeća &quot;Mali kućni aparati&quot;, za"/>
  </head>
  <body>
    <article>
      <h1>Hotel „Mileševa“ prodat preduzeću „Mali kućni aparati“ iz BG</h1>
      <address><time datetime="2019-12-09T14:51:00+00:00">09 Dec 2019, 14:51</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524272-750x430.jpg"/>
        <figcaption>Foto: Tanjug/video, ilustracija</figcaption>
      </figure>
      <p>PRIJEPOLJE – Odbor poverilaca firme „Putnik“ iz Prijepolja prihvatio je ponudu od 18,5 miliona dinara beogradskog preduzeća „Mali kućni aparati“, za prodaju hotela „Mileševa“ u Prijepolju, što je za oko 88 miliona dinara manje od procenjene vrednosti.</p>
      <p>Kako se navodi na portalu Glas zapadne Srbije, sada su se stekli uslovi da već tokom sedmice beogradska kompanija preuzme gazdovanje nekada renomiranim ugostiteljsko turističkim preduzećem.</p>
      <p>Firma iz Beograda postala je vlasnik zgrade dvospratnog hotela površine 4.770 metara kvadratnih, bazena i sportskih terena koji se uz njega nalaze, ali ne i placa od dva hektara koji će i dalje ostati državna svojina.</p>
      <p>Portal podseća da su na nedavno završenom tenderu koji je objavila Agencija za licenciranje stečajnih upravnika za kupovinu firme „Putnik“ iz Prijepolja stigle tri ponude, međutim kako nijedna od njih nije prelazila polovinu procenjene vrednosti od 106,5 miliona dinara, Odbor poverilaca morao je da se sastane i da poslednju reč.</p>
      <p>Osim firme „Mali kućni aparati“, za kupovinu hotela zainteresovana su bila i preduzeća „Zig Gradnja“ iz Beograda, koje je ponudilo 15 miliona i Građevinsko preduzeće „Stabil – Pro“ DOO Užice, koje je nudilo 12,1 milion dinara.</p>
      <p>„Putnik” iz Prijepolja je u stečaju bio od 2010. godine.</p>
      <p>(Tanjug)</p>
    </article>
  </body>
</html>