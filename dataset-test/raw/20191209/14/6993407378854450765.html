<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/spalni-ta-lazni-akhmetova/30316108.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T14:30:27+00:00"/>
    <meta property="og:title" content="Влада анексованого Криму хоче продати «Газпрому» історичну садибу, раніше придбану Ахметовим"/>
    <meta property="og:description" content="На садибу Ріната Ахметова претендують бізнес-структури «Газпрому». Крим.Реалії з'ясували як це сталося."/>
  </head>
  <body>
    <article>
      <h1>Влада анексованого Криму хоче продати «Газпрому» історичну садибу, раніше придбану Ахметовим</h1>
      <address><time datetime="2019-12-09T14:30:27+00:00">09 Dec 2019, 14:30</time> by <a rel="author" href="https://www.radiosvoboda.org/author/%D0%B2%D1%96%D0%BA%D1%82%D0%BE%D1%80%D1%96%D1%8F-%D0%B2%D0%B5%D1%81%D0%B5%D0%BB%D0%BE%D0%B2%D0%B0/j--_qy" target="_blank">Вікторія Веселова</a></address>
      <p>
        <b>Підконтрольна Росії кримська влада продає садибу «Новий Кучук-Кой» у селищі Паркове між Форосом та Сімеїзом у Великій Ялті. Садиба з унікальним парком-пам'яткою належить структурам українського бізнесмена Рината Ахметова, але була «націоналізована» в 2014 році. Крим.Реалії з'ясували, що тепер на неї претендують бізнес-структури російського «Газпрому».</b>
      </p>
      <p><a href="https://ua.krymr.com/a/news-v-krymu-na-torgy-dacha-zhukovskogo-akhmetova/30275559.html">Розпорядження</a> про надання згоди на відчуження майна та споруд «Нового Кучук-Коя» було оприлюднене на сайті російського Радміну Криму на початку листопада. Лист підписаний прем'єром Криму <b>Юрієм Гоцанюком</b> і тепер уже ексвіце-прем'єром <b>Ларисою Опанасюк</b>.</p>
      <p>Через кілька днів <b>«Розпорядча дирекція майна Криму»</b> оголосила аукціон з продажу садиби. Майно оцінили майже у 2 мільярди рублів. Але продати його з першого разу не вдалося.</p>
      <h3>Скульптури, басейни, релакс</h3>
      <p>Серед майна садиби, виставленого на продаж, значаться хамам з усім внутрішнім облаштуванням, зал з купелями, римські лазні, приміщення для релаксу, спортзал, тренажерний зал з усім обладнанням, кімната SPA, жіноча та чоловіча кімнати відпочинку, масажний кабінет, соляна кімната, бар SPA, чотири басейни різних конфігурацій, фонтан, кілька доріжок для відпочинку та багато іншого.</p>
      <p>У складі «Нового Кучук-Коя» продаються також гостьові будинки (квартири), салони, спальні, камінна, обідній зал, кінозал.</p>
      <p>В окремих секціях обладнані кондитерський цех, цехи холодних і гарячих закусок, морозильна камера. Передбачені окремі приміщення для життя персоналу.</p>
      <p>Головною визначною пам'яткою «Нового Кучук-Коя» є парк. На його території, за інформацією документації аукціону, розташовані 12 скульптур і пам'ятників. Серед них: скульптури «Німфея», «Та, яка надягає панчоху», «Хлопчик, який засинає», «Сплячі хлопчики», «Ті, які просинаються» та інші, а також п'єдестал (бюст Сергеєва). Хто такий Сергеєв, напевно не відомо.</p>
      <p>Деякі з цих скульптур є пам'ятками культурної спадщини. Тому новому власнику організатори торгів висувають умову зберігати їх.</p>
      <p>Своєю оригінальністю парк зобов'язаний скульптору <b>Олександру Матвеєву</b>, який на початку 1900-х років минулого століття прикрасив його динамічними скульптурами юних хлопчиків і купальниць. За інформацією кримських путівників, багато оригінальних скульптур дуже постраждали в роки Другої світової війни. Деякі були вивезені до Німеччини та Румунії, деякі потім вирушили на реставрацію та відновлення до Ленінграда, вони й залишилися там у колекції Російського музею та Ермітажу.</p>
      <p>Замість них у парку «Нового Кучук-Коя» встановили роботи учнів Олександра Матвеєва. Серед їхніх робіт у відкритих джерелах якраз і згадуються скульптури «Ті, які просинаються», «Хлопчик, який засинає», «Сплячий хлопчик», «Та, яка надягає панчоху», «Німфея» та інші.</p>
      <h3>Інвестори Південного берега Криму</h3>
      <p>4 грудня організатори торгів оголосили, що на аукціон з продажу «Нового Кучук-Коя» надійшла всього одна заявка. У зв'язку з цим він визнаний таким, що не відбувся, сказано на офіційному російському порталі торгів. Коли буде наступний аукціон, поки не повідомляється.</p>
      <figure>
        <img src="https://gdb.rferl.org/03254850-6775-4E7B-BD5F-D96B296031BD_r1.jpg"/>
      </figure>
      <p>Єдиним учасником торгів стало ТОВ «Еколого-туристичний центр у Парковому».</p>
      <p>За інформацією Федеральної податкової служби Росії, цим ТОВ через російську фірму «РИССКО» володіє ТОВ «Газпром видобуток Оренбург» ‒ структура російського «Газпрому».</p>
      <p>Ми намагалися зв'язатися з покупцем «Нового Кучук-Коя», щоб з'ясувати, для чого він знадобився фірмі, але за телефонами компанії, наявними у відкритому доступі, нам додзвонитися не вдалося.</p>
      <p>Про ТОВ «Еколого-туристичний центр у Парковому» ми писали раніше. Ця фірма ініціювала інвестпроєкти на Південному березі Криму. Зокрема, у 2017 році кримська <a href="https://ua.krymr.com/a/news/28345165.html">влада передала їй в оренду</a> на 49 років 33,49 гектара в Ялті для створення багатофункціонального спортивно-оздоровчого комплексу.</p>
      <p>Також фірма <a href="https://ru.krymr.com/a/28588354.html">займається проєктом</a> з будівництва та реконструкції готельно-ресторанного комплексу в Ялті на суму 1,1 мільярда рублів. Договір про його реалізацію був підписаний з кримським урядом ще в 2015 році.</p>
      <p>«Еколого-туристичного центру в Парковому» також належить резиденція «Кримський бриз» у Парковому. Нею теж володіє «Газпром», і вона є найдорожчим готельним комплексом півострова. Біля берегів резиденції торік <a href="https://www.blackseanews.net/read/144547">була помічена </a>яхта російського бізнесмена, друга президента Росії <b>Аркадія Ротенберга</b>.</p>
      <h3>«СКМ» іде в міжнародні суди</h3>
      <p>У незалежній Україні садиба «Новий Кучук-Кой» спочатку перебувала в управлінні Держкомітету промполітики України. На початку 2000-х років вона була передана у сферу управління Ради міністрів Криму на баланс Рескомітету з охорони та використання пам'яток історії та культури.</p>
      <figure>
        <img src="https://gdb.rferl.org/EA105D46-3653-4764-8718-8019DA7E88DA_r1.jpg"/>
        <figcaption>Рінат Ахметов</figcaption>
      </figure>
      <p>У 2004 році маєток купила компанія «Систем Кепітал Менеджмент» українського бізнесмена <b>Ріната Ахметова</b>. У 2008 році після претензій прокуратури садибу продали кіпрській офшорній компанії Starvista limited, яка, за інформацією ЗМІ, належала колишньому власнику.</p>
      <p>У 2014 році все майно «Нового Кучук-Коя» російська влада Криму «націоналізувала» й передала в оперативне управління «Розпорядчої дирекції майна Криму». Однак в українському правовому полі садиба продовжує належати структурам Рината Ахметова.</p>
      <p>У «Систем Кепітал Менеджмент» повідомили <b>Крим.Реалії</b>, що після російської анексії Криму втратили контроль над усіма активами на півострові, включаючи й «Новий Кучук-Кой». Однак мають намір відстоювати право на своє майно в міжнародних судах.</p>
      <aside>Жодних переговорів з організаторами аукціону (в Криму ‒ КР) група «СКМ» не веде і не планує вести</aside>
      <p>«Жодних переговорів з організаторами аукціону (<i>в Криму ‒ КР</i>) група «СКМ» не веде і не планує вести, оскільки вважає його не відповідним міжнародному праву, так само як незаконною так звану «націоналізацію» всіх активів, розташованих в Криму, і будь-які подальші дії щодо розпорядження ними. Компанії групи продовжать вживати всіх заходів для захисту свого права власності на зазначену нерухомість у міжнародних судових і арбітражних органах», ‒ <a href="https://ua.krymr.com/a/news-dacha-akhmetova-v-yalti-auktsion/30292646.html">наголосили в компанії </a>у відповідь на наш інформзапит.</p>
      <p>
        <b>Читайте ще:</b>
      </p>
      <p>
        <a href="https://www.radiosvoboda.org/a/use-pro-normandskyy-format/30315958.html">
          <b>Усе про «нормандський формат». Живий блог</b>
        </a>
      </p>
    </article>
  </body>
</html>