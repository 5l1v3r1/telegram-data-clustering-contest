<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176382/skauti-na-slovensko-opat-prinesu-symbol-lasky-a-nadeje-svetlo-z-betlehema"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T14:12:23+00:00"/>
    <meta property="og:title" content="Skauti na Slovensko opäť prinesú symbol lásky a nádeje, svetlo z Betlehema"/>
    <meta property="og:description" content="TASR o tom informoval koordinátor Betlehemského svetla na Slovensku Marián Suvák."/>
  </head>
  <body>
    <article>
      <h1>Skauti na Slovensko opäť prinesú symbol lásky a nádeje, svetlo z Betlehema</h1>
      <h2>TASR o tom informoval koordinátor Betlehemského svetla na Slovensku Marián Suvák.</h2>
      <address><time datetime="2019-12-09T14:12:23+00:00">09 Dec 2019, 14:12</time> by <a rel="author">TASR</a></address>
      <p>Bratislava 9. decembra (TASR) - Svetlo z Betlehema sa na Slovensko dostane v sobotu 14. decembra. Slovenskí skauti ho prinesú z Rakúska, kde ho pre všetkých ľudí na Slovensku odpália počas medzinárodnej ekumenickej slávnosti v kostole sv. Leopolda vo Viedni.</p>
      <p><b>Ešte v ten deň ho privezú do Bratislavy, kde ho prijme prezidentka SR Zuzana Čaputová.</b> TASR o tom informoval koordinátor Betlehemského svetla na Slovensku Marián Suvák.</p>
      <p><i>„V ranných hodinách v nedeľu 15. decembra odovzdajú Betlehemské svetlo počas svätej omše v Zakopanom skauti zo Slovenska poľským skautom. Svetlo bude aj vďaka skautom tradične putovať cez celé Poľsko, pobaltské krajiny a Rusko až na Sibír,"</i> priblížil Suvák.</p>
      <p><b>V nedeľu odovzdajú svetlo skauti i ľuďom počas slávnostnej svätej omše o 10.30 h v konkatedrále sv. Martina v Bratislave,</b> kde bude rovnako ako vo väčšine slovenských kostolov k dispozícii pre verejnosť až do Vianoc.</p>
      <p>Počas posledného predvianočného víkendu, v sobotu 21. decembra, budú skautské posádky roznášať svetlo vlakmi po celom Slovensku, pričom ho doručia do viac ako 330 miest a obcí. Skauti budú roznášať svetlo až do Štedrého dňa.</p>
      <p><i>„Svetlo prinesú do nemocníc, azylových domov, domovov sociálnej a opatrovateľskej starostlivosti, budú ho odpaľovať veriacim na predvianočných svätých omšiach a pobožnostiach, doručia ho k ľuďom priamo domov a zavítajú aj na pomyselnú strechu Slovenska, na Lomnický štít,"</i> uviedol Suvák.</p>
      <p><b>Svetlo budú skauti na Slovensku roznášať jubilejný 30. raz ako symbol pokoja, lásky a mieru. </b><i>„Dá sa povedať, že v kontexte s 30. výročím Nežnej revolúcie, aj ako symbol slobody. Sme hrdí, že sa nám podarilo vybudovať takúto silnú tradíciu, ktorá si získala srdcia ľudí a mnohí si už nevedia bez neho ani predstaviť nadchádzajúce sviatočné dni,"</i> povedal koordinátor Betlehemského svetla na Slovensku.</p>
      <p>Tradícia svetla z Betlehema sa odvíja už od konca 11. storočia, z obdobia krížových výprav. Jeden z členov tejto výpravy, mladý muž z talianskeho mesta Florencia, sľúbil, že ak prežije výpravu, prinesie domov plamienok z <i>"večného"</i> svetla, ktoré horí v Betleheme.</p>
      <p><b>Svetlo, ktoré si ostatní obyvatelia Florencie následne odpaľovali a odnášali domov, sa stalo symbolom nádeje, lásky a porozumenia – univerzálnych hodnôt, spájajúcich ľudí.</b> Novodobú tradíciu šírenia plamienka z Betlehema oživili v Rakúsku.</p>
    </article>
  </body>
</html>