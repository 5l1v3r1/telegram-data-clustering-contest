<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793468/%D9%85%D8%B3%D8%A7%D8%A8%D9%82%D8%A7%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%DA%A9%D8%B4%D8%AA%DB%8C-%D9%86%D9%88%D9%86%D9%87%D8%A7%D9%84%D8%A7%D9%86-%D8%AF%D8%B1-%D8%B4%D9%87%D8%B1-%D8%A7%D9%84%D9%88%D9%86%D8%AF-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:39:21+00:00"/>
    <meta property="og:title" content="شهردار الوند: مسابقات بین المللی کشتی نونهالان در شهر الوند برگزار می شود"/>
    <meta property="og:description" content="قزوین- شهردار الوند گفت: با برگزاری بیست و دومین دوره رقابت‌های بین‌المللی کشتی آزاد و فرنگی نونهالان کشورهای جهان توانمندی خود را در برگزاری رقابت‌های جهانی نشان خواهیم داد."/>
  </head>
  <body>
    <article>
      <h1>شهردار الوند: مسابقات بین المللی کشتی نونهالان در شهر الوند برگزار می شود</h1>
      <address>
        <time datetime="2019-12-09T14:39:21+00:00">09 Dec 2019, 14:39</time>
      </address>
      <p>به گزارش <a href="https://www.mehrnews.com/">خبرنگار مهر</a>،  به گزارش <a href="https://www.mehrnews.com/">خبرنگار مهر</a>، روح الله احمد زاده کرمانی روز دوشنبه در جمع خبرنگاران رسانه‌های گروهی استان قزوین با اشاره به برگزاری بیست و دومین دوره رقابت های بین المللی کشتی آزاد و فرنگی در شهر الوند به مناسبت روز جهانی کودک اظهار داشت: وجود زیرساخت های صنعتی، جذب سرمایه های خارجی و سهمی که قزوین در تولید ناخالص کشور دارد، فعالیت بیش از ۸ هزار بنگاه تولیدی و صنعتی در استان قزوین و محیط پویا و فعال کسب و کار در شهر الوند موجب شده تا جایگاه ویژه ای در حوزه صنعت و اقتصاد استان داشته باشد.</p>
      <p>شهردار الوند خاطرنشان کرد: هرچند با همه ظرفیت های موجود شهر الوند به خوبی در کشور معرفی نشده و در این شرایط برگزاری مسابقات و رویدادهای بزرگ ورزشی، فرهنگی و اجتماعی می تواند در معرفی استان موثر باشد.</p>
      <p>وی گفت: شهر صنعتی البرز و شهر الوند ظرفیت های ارزشمندی دارد که می توانیم با برنامه ریزی درست و هدفمند  برای ورود سرمایه گذاران و کارآفرینان همت کنیم و برگزاری بیست و دومین دوره رقابت‌های بین اللمللی کشتی آزاد و فرنگی این هدف را تسریع می کند.</p>
      <p>احمدزاده یادآورشد: برگزاری این رویداد می تواند به معرفی شهر الوند کمک کرده و دستاورد اجتماعی خوبی برای مردم داشته باشد زیرا معتقدیم سرمایه گذاری در حوزه فرهنگ و امور اجتماعی بهترین راهکار در کاهش اسیب های اجتماعی است.</p>
      <figure>
        <img src="https://media.mehrnews.com/d/2019/12/09/4/3315778.jpg"/>
      </figure>
      <p>شهردار الوند بیان کرد: برگزاری مسابقات ورزشی در سطح ملی می تواند زمینه جذب هزاران جوان و نوجوان به ورزش را مهیا کرده و اوقات فراغت آنها را به نحو مقتضی و مطلوب پر کند.</p>
      <p>وی تصریح کرد: اگر بتوانیم زمینه حضور جوانان و نوجوانان خود را در سالنهای ورزشی مهیا کنیم ضمن سالم سازی اجتماع به نشاط و شادابی آینده سازان، بازخوانی هویت افراد و توسعه و آبادانی شهر هم کمک شده است.</p>
      <p>
        <b>هزینه مسابقات را بخش خصوصی تامین می کند</b>
      </p>
      <p>احمد زاده گفت:  این دوره از مسابقات بین المللی کشتی در شهر الوند با حضور بیش از ۶ تیم خارجی از کشورهای ترکمنستان، قرقیزستان، ارمنستان و آذربایجان برگزار می‌شود و خوشحالیم که در برگزاری این رویداد بزرگ بدون کوچکترین مشکلی در شهر اقدام کرده‌ایم و از حمایت برندها و فعالان اقتصادی این شهر نیز بهره ‌مند شده‌ایم.</p>
      <p>وی بیان کرد: با وجود انتقاداتی که در خصوص برگزاری مسابقات و همایش‌های پر هزینه در شرایط اقتصادی موجود در کشور مطرح است باید اذعان کرد در برگزاری این دوره از مسابقات هیچ هزینه‌ای به شهرداری تحمیل نشده و با کمک‌های حامیان مالی آن را برگزار می کنیم.</p>
      <p>شهردار الوند افزود: برای میزبانی این مسابقات شهرهای مختلفی از کشور اعلام آمادگی کرده بودند که با همراهی مجموعه فدراسیون شهرداری الوند توانست این میزبانی را کسب کند که دستاوردهای خوبی برای شهر خواهد داشت.</p>
      <p>احمد زاده تصریح کرد: با توجه به این که این دوره از مسابقات در رده سنی نونهالان برگزار می‌شود با مجوزهای صادر شده ۴ داور از بین بانوان فعال در این رشته در این دوره از مسابقات قضاوت خواهند کرد.</p>
      <p>
        <b>کشتی استان قزوین احیاء می‌شود</b>
      </p>
      <p>محمود حیدری رئیس هیئت کشتی استان قزوین نیز در این نشست خبری اظهار داشت: برگزاری بیست و دومین دوره مسابقات کشتی آزاد و فرنگی کشور در گروه سنی نونهالان می‌ تواند زمینه احیا کشتی استان را بدنبال داشته باشد.</p>
      <figure>
        <img src="https://media.mehrnews.com/d/2019/12/09/4/3315779.jpg"/>
      </figure>
      <p>وی بیان کرد: ظرفیت‌های خوبی در این رشته ورزشی در استان قزوین وجود دارد که در گذشته شاید به اندازه کافی روی آن تمرکز نشده و امیدواریم این رقابتها این فرصت را در اختیار ما قرار دهد.</p>
      <p>رئیس هیئت کشتی استان قزوین یادآورشد: برگزرای این دوره از مسابقات بین المللی در کنار اعتباری که برای ورزش استان به همراه خواهد داشت می‌تواند زیرساخت‌های ورزشی و رشته کشتی را در استان تقویت کند.</p>
      <p>حیدری افزود: این دوره از مسابقات با همراهی حامیان اقتصادی و برندهای فعال در شهرک صنعتی البرز برگزار می‌شود و  تمامی هزینه‌های آن غیر دولتی است.</p>
      <p>وی افزود: در حال حاضر شبکه‌های معاند در حال برنامه ‌ریزی برای جلوگیری از برگزاری این دوره از مسابقات در ایران هستند و با تبلیغات خود تلاش می کنند تا برخی میهمانان خارجی منصرف شوند و ما با برگزاری باشکوه این دوره از مسابقات اقتدار ایران را بار دیگر به جهانیان نشان خواهیم داد.</p>
    </article>
  </body>
</html>