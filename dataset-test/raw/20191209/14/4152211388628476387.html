<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/foreign/news/598342/%E0%A6%86%E0%A6%87%E0%A6%8F%E0%A6%B8-%E0%A6%AF%E0%A7%8B%E0%A6%A6%E0%A7%8D%E0%A6%A7%E0%A6%BE-%E0%A6%B8%E0%A6%A8%E0%A7%8D%E0%A6%A6%E0%A7%87%E0%A6%B9%E0%A7%87-%E0%A7%A7%E0%A7%A7-%E0%A6%AB%E0%A6%B0%E0%A6%BE%E0%A6%B8%E0%A6%BF-%E0%A6%A8%E0%A6%BE%E0%A6%97%E0%A6%B0%E0%A6%BF%E0%A6%95%E0%A6%95%E0%A7%87-%E0%A6%AB%E0%A7%87%E0%A6%B0%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="আইএস যোদ্ধা সন্দেহে ১১ ফরাসি নাগরিককে ফেরত পাঠিয়েছে তুরস্ক"/>
    <meta property="og:description" content="জঙ্গি গোষ্ঠী আইএস&amp;rsquo;র হয়ে লড়াই করার অভিযোগে আটক ১১ জন ফরাসি নাগরিককে ফেরত পাঠিয়েছে তুরস্ক। সোমবার তুর্কি স্বরাষ্ট্রমন্ত্রী  সুলেমান সোইলু তাদের দেশে ফেরত পাঠানো হয়েছে বলে জানিয়েছেন। এসব সন্দেহভাজন আইএস সদস্যদের পরিচয় প্রকাশ করা হয়নি। উল্লেখ্য, সিরিয়া থেকে আটক আইএস সদস্যদের নিজ..."/>
  </head>
  <body>
    <article>
      <h1>আইএস যোদ্ধা সন্দেহে ১১ ফরাসি নাগরিককে ফেরত পাঠিয়েছে তুরস্ক</h1>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">বিদেশ ডেস্ক</a></address>
      <p>
        <b>জঙ্গি গোষ্ঠী আইএস’র হয়ে লড়াই করার অভিযোগে আটক ১১ জন ফরাসি নাগরিককে ফেরত পাঠিয়েছে তুরস্ক। সোমবার তুর্কি স্বরাষ্ট্রমন্ত্রী  সুলেমান সোইলু তাদের দেশে ফেরত পাঠানো হয়েছে বলে জানিয়েছেন। এসব সন্দেহভাজন আইএস সদস্যদের পরিচয় প্রকাশ করা হয়নি। উল্লেখ্য, সিরিয়া থেকে আটক আইএস সদস্যদের নিজ দেশে ফেরত পাঠানোর তৎপরতা গত মাস থেকে জোরালো করেছে তুরস্ক।</b>
      </p>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/12/09/a7523053c380442cdc085139d77af14c-5dee56d8c6850.jpg"/>
      </figure>
      <p>আইএসের হয়ে লড়াই করা বিভিন্ন দেশের প্রায় ১২০০ নাগরিক বর্তমানে তুরস্কের কাছে আটক রয়েছে। এছাড়া উত্তরপূর্ব সিরিয়ায় সাম্প্রতিক অভিযানেও আটক হয়েছে আরও বেশ কয়েকজন। সিরিয়ায় গিয়ে আইএসে যোগ দেওয়া নিজেদের নাগরিকদের ফেরত নিতে প্রায়ই অস্বীকৃতি জানায় ইউরোপীয় দেশগুলো। এছাড়া অনেকের নাগরিকত্বও বাতিল করেছে এসব দেশ। তবে তুরস্ক বারবারই তাদের নিজেদের নাগরিকদের ফেরত নেওয়ার আহ্বান জানিয়ে আসছে।</p>
      <p>গত মাসে তুরস্কের পক্ষ থেকে বলা হয় বিদেশি আইএস যোদ্ধাদের ‘হোটেল’ হবে না আঙ্কারা। এবছরের মধ্যেই বেশিরভাগ আইএস যোদ্ধাকে ফেরত পাঠানোর পরিকল্পনা রয়েছে তাদের।</p>
      <p>সোমবার ১১ ফরাসি নাগরিককে ফেরত পাঠানোর মধ্য দিয়ে এ পর্যন্ত মোট ৭১ জন বিদেশি আইএস যোদ্ধাকে ফেরত পাঠালো দেশটি। তুরস্কের রাষ্ট্রীয় বার্তা সংস্থা আনাদোলু জানিয়েছে, এসব বিদেশি যোদ্ধাদের মধ্যে যুক্তরাষ্ট্র, ডেনমার্ক, জার্মানি, আয়ারল্যান্ড ও নেদারল্যান্ডসের নাগরিক রয়েছে। জার্মানির ১৮ নাগরিককে ফেরত পাঠানোর কথা জানিয়েছে আনাদোলু।</p>
      <footer>/জেজে/</footer>
    </article>
  </body>
</html>