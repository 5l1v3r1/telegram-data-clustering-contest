<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/za-pozare-v-pragozdu-s-prstom-kaze-na-igralca-foto-256392"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T14:36:00+00:00"/>
    <meta property="og:title" content="Za požare v pragozdu s prstom kaže na igralca (FOTO) "/>
    <meta property="og:description" content="Bil bi prvovrsten škandal in zgodba, ki bi še dolgo polnila naslovnice svetovnih časopisov. Za grozovitim požarom, ki je pustošil po amazonskem deževnem gozdu − tako strašanskim, da se je dim..."/>
  </head>
  <body>
    <article>
      <h1>Za požare v pragozdu s prstom kaže na igralca (FOTO) </h1>
      <h2>Brazilski predsednik obtožuje zvezdnika, da je plačeval za podtikanje ognja. Leonardo DiCaprio zagnal sklad za ohranitev biotske raznovrstnosti Amazonije.</h2>
      <address><time datetime="2019-12-09T14:36:00+00:00">09 Dec 2019, 14:36</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/12/02/1789508.jpg"/>
          <figcaption>instagramLetos je ustanovil krizni sklad Amazon Forest Fund. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789509.jpg"/>
          <figcaption>instagramLeonardo je opozarjal na katastrofo goreče Amazonije – čeprav s požari iz leta prej. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789507.jpg"/>
          <figcaption>instagramPožari v Braziliji so skrbeli tudi Jennifer Lopez. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789506.jpg"/>
          <figcaption>REUTERSBrazilski predsednik se je spravil nad nevladne organizacije in hollywoodskega zvezdnika. FOTO: reuters</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789505.jpg"/>
          <figcaption>instagramLea in Greto je povezala skupna skrb za okolje. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789504.jpg"/>
          <figcaption>instagramZvezdnik se že dve desetletji bori za ohranjanje narave in njene raznolikosti. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/12/02/1789576.jpg"/>
          <figcaption>guliver/GETTY IMAGESSvojo prepoznavnost poskuša izkoristiti za dobro boljšega jutri. FOTO: guliver/getty images</figcaption>
        </figure>
      </slideshow>
      <p>Bil bi prvovrsten škandal in zgodba, ki bi še dolgo polnila naslovnice svetovnih časopisov. Za grozovitim požarom, ki je pustošil po amazonskem deževnem gozdu − tako strašanskim, da se je dim, ki se je dvigoval iz zelenih pljuč planeta, videlo celo iz vesolja − stojijo neprofitne organizacije.</p>
      <figure>
        <img src="https://www.slovenskenovice.si/images/slike/2019/12/02/1789576.jpg"/>
        <figcaption>Svojo prepoznavnost poskuša izkoristiti za dobro boljšega jutri. FOTO: guliver/getty images<cite>guliver/GETTY IMAGES</cite></figcaption>
      </figure>
      <p>Ali, natančneje, ljudje iz nevladnih organizacij ali povezani z njimi, ki so plačevali za podtikanje požarov in nato s fotografijami pustošenja trkali na vest ljudi in iz njih izvabljali donacije. Tako je že avgusta bombastično zatrdil brazilski predsednik <b>Jari Bolsonaro</b>, četudi hudih obtožb ni podkrepil z nikakršnimi dokazi. Zdaj je svoje kazanje s prstom preusmeril še na hollywoodskega zvezdnika <b>Leonarda DiCapria</b>, češ da naj bi bil prav zeleno orientirani igralec eden tistih, ki stojijo za požiganjem amazonskega gozda.<br/><br/>Nezaslišane obtožbe so iz Bolsonarovih ust prvič zadonele avgusta. Čeprav ni zanje ponudil nikakršnih dokazov, je bila nedavna aretacija štirih prostovoljnih gasilcev, češ da naj bi podtikali ogenj, da bi tako spodbudili zbiranje sredstev za mednarodne nevladne organizacije, kot voda na njegov mlin.</p>
      <figure>
        <img src="https://www.slovenskenovice.si/images/slike/2019/12/02/1789506.jpg"/>
        <figcaption>Brazilski predsednik se je spravil nad nevladne organizacije in hollywoodskega zvezdnika. FOTO: reuters<cite>REUTERS</cite></figcaption>
      </figure>
      <p>»Prekleto, Leonardo, sodeluješ pri požiganju Amazonije! Tako ne gre!« je prvi mož Brazilije obtožil igralca, ki se že več kot dve desetletji predano bojuje za ohranjanje našega planeta. In je nemudoma nadaljeval, da je »Leonardo DiCaprio super fant, kajne? Daruje denar za požiganje Amazonije.« Ter brez dokazov obrazložil, da so ljudje iz nevladnih organizacij, ki so zagnali kampanjo proti Braziliji, stopili v stik z zvezdnikom, ki je tem organizacijam daroval denar, del katerega je šel ljudem, ki so podtaknili požar.<br/><br/>Podobno se je oglasil predsednikov sin <b>Eduardo Bolsonaro</b>, češ da je DiCaprio doniral približno četrt milijona neprofitni organizaciji, ki je v Amazoniji podtikala ogenj, obenem pa je s prstom pokazal še na Svetovni sklad za naravo, češ da so nevladni organizaciji plačali dobrih 15.000 evrov za slike gorečega gozda.</p>
      <figure>
        <img src="https://www.slovenskenovice.si/images/slike/2019/12/02/1789509.jpg"/>
        <figcaption>Leonardo je opozarjal na katastrofo goreče Amazonije – čeprav s požari iz leta prej. FOTO: instagram<cite>instagram</cite></figcaption>
      </figure>
      <p>Ni skrivnost, da je Leo ob hudi uri za brazilski goreči gozd poskušal pomagati po najboljših močeh. Letošnje poletje je namreč zagnal kolesje kriznega sklada Amazon Forest Fund, v katerega je vložil skoraj pet milijonov, ves zbrani denar pa bo šel za pomoč avtohtonim skupnostim, ki si prizadevajo za ohranitev biodiverzitete amazonskega pragozda. Ob čemer je poudaril, da bo denar pristal v rokah tistih, ki ga potrebujejo.<br/><br/>In Bolsonaro je verjetno prav v tem videl priložnost za svoje obtoževanje, ob katerem pa DiCaprio ni ostal tiho. »Čeprav so vsekakor vredne podpore, nismo financirali ciljno usmerjenih organizacij,« je zapisal na instagramu in dodal, da v tem kriznem času za Amazonijo podpira Brazilce, ki si prizadevajo za rešitev pragozda, njihove naravne in kulturne dediščine. »Prihodnost teh nenadomestljivih ekosistemov je ogrožena in ponosen sem, da podpiram skupine, ki jih ščitijo.«<br/><b>Objavljali stare fotografije</b><br/>Bolsonaro morda benti in rohni, išče grešnega kozla, pa vendar je že vse od poletnih požarov na tapeti okoljevarstvenikov, da naj bi bil prav on po večini kriv naravne katastrofe, ki je prizadela zelene površine Brazilije. Podobno so v zrak skakali zvezdniki in brazilskega predsednika pozivali, naj za dobro vseh spremeni svojo do okolja brutalno in uničujočo politiko. Tako so se, denimo, oglasili Madonna, Jennifer Lopez, Cristiano Ronaldo, Ellen DeGeneres in vrsta drugih. Čeprav so mnogi svoje zapise na družabnih omrežjih pospremili s fotografijami domnevno goreče Amazonije, ki pa so se v več primerih izkazale za stare več let, lahko tudi desetletij. Ali celo požarov z drugih koncev oble.<br/><br/><br/>Tiho niso ostale niti organizacije, ki jih napada Bolsonaro, prizadete zaradi lažnih obtožb, ki poskušajo spodkopati njihovo delo. »Ostro zavračamo lažne obtožbe, ki poskušajo očrniti okoljske aktiviste in pozornost javnosti odvrniti od politik, ki vodijo naravnost v okoljsko katastrofo,« so zapisali pri Svetovnem skladu za naravo in med lažnimi napadi blatenja izpostavili obtoževanje DiCapria in kupovanje fotografij gorečega gozda, da bi s slednjimi ljudi prepričali, naj razprejo denarnice.</p>
    </article>
  </body>
</html>