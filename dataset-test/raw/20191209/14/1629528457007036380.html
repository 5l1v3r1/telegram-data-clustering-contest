<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/zahranicni/rusko-vezeni-transgender-transsexual-transzena-trest-smrt-nebezpeci-lgbt.A191205_155029_zahranicni_dtt"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T14:12:00+00:00"/>
    <meta property="og:title" content="V Rusku poslali transsexuálku do mužské věznice, podle aktivistů zemře"/>
    <meta property="og:description" content="Ruský soud poslal v listopadu na tři roky do vězení muže, který během posledních let podstupoval hormonální léčbu a měnil se na ženu. Trest za šíření pornografie si má odpykat v mužské věznici, což se podle lidskoprávních aktivistů rovná rozsudku smrti. Transžena se provinila tím, že na internetu před lety sdílela obrázky anime."/>
  </head>
  <body>
    <article>
      <h1>V Rusku poslali transsexuálku do mužské věznice, podle aktivistů zemře</h1>
      <address><time datetime="2019-12-09T14:12:00+00:00">09 Dec 2019, 14:12</time> by <a rel="author" href="https://www.idnes.cz/novinari/ditta-kotoucova.N3938" target="_blank">Ditta Kotoučová</a></address>
      <p>Ruský soud poslal v listopadu na tři roky do vězení muže, který během posledních let podstupoval hormonální léčbu a měnil se na ženu. Trest za šíření pornografie si má odpykat v mužské věznici, což se podle lidskoprávních aktivistů rovná rozsudku smrti. Transžena se provinila tím, že na internetu před lety sdílela obrázky anime.</p>
      <p>Michelle nenapadlo, že ji obrázky anime s erotickou tematikou, které před mnoha lety zveřejnila na sociální síti VKontakte, mohou dostat do vězení a že mohou ohrozit její život. Když ji ale soud v západoruském městě Bryansk na konci listopadu udělil tříletý trest v mužské věznici za šíření pornografie, vynesl nad ní podle jejích přátel i lidskoprávních aktivistů v podstatě ortel smrti.</p>
      <p>
        <b>
          <a href="https://www.idnes.cz/zpravy/zahranicni/rusko-vezeni-transgender-transsexual-transzena-trest-smrt-nebezpeci-lgbt.A191205_155029_zahranicni_dtt/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/17/022/org/AHA6959fc_profimedia_0292940423.jpg"/>
          <figcaption>Vazební věznice v Moskvě (29. června 2016)</figcaption>
        </figure>
        <figure>
          <img src="https://1gr.cz/fotky/idnes/17/022/org/AHA6959fb_profimedia_0269350351.jpg"/>
          <figcaption>Ženská trestanecká kolonie ve vesnici Gorny (16. prosince 2015)</figcaption>
        </figure>
        <figure>
          <img src="https://1gr.cz/fotky/idnes/17/022/org/AHA6959fa_profimedia_0265869036.jpg"/>
          <figcaption>Věznice v sibiřském Omsku (9. listopadu 2015)</figcaption>
        </figure>
        <figure>
          <img src="https://1gr.cz/fotky/idnes/17/022/org/AHA6959f7_profimedia_0127251305.jpg"/>
          <figcaption>Obyvatelky věznice u ruského města Kinešma v Ivanovské oblasti (24. dubna 2012)</figcaption>
        </figure>
      </slideshow>
      <p>
        <a href="https://www.idnes.cz/zpravy/zahranicni/rusko-vezeni-transgender-transsexual-transzena-trest-smrt-nebezpeci-lgbt.A191205_155029_zahranicni_dtt/foto">Zobrazit fotogalerii</a>
      </p>
      <p>„Pokud bude Michelle umístěna do vězení bez ohledu na její transgender status, zemře tam,“ myslí si Taťána Viničenková, ředitelka moskevského Komunitního centra pro iniciativu LGBT.</p>
      <p>Celou situaci ztěžuje fakt, že nikdo nevěděl, že Michelle prochází změnou pohlaví. Její rodina se o tom dozvěděla až potom, co na ní byla podána žaloba.</p>
      <p>Ani její kolegové v nemocnici, kde pracovala jako lékařka, neměli o ničem tušení. Média neuvádí Michellino příjmení s ohledem na její bezpečí. Podle Lady Preobraženské, která je ženinou dlouholetou kamarádkou a pomáhá ji s případem, podstupovala třiapadesátiletá Michelle hormonální terapii na vlastní pěst už několik let. </p>
      <p>Žena ale neobdržela od lékařů oficiální diagnózu ani recepty na hormonální léčbu. V oficiálních dokumentech je proto stále vedena jako muž.</p>
      <p>„V Rusku působí jen několik endokrinologů a v oblasti jako je Bryansk chybí. Naše země není připravena řešit problémy transgender lidí, takže mnoho z nich řeší své problémy sami,“ vysvětluje Preobraženská</p>
      <p>Soud navzdory započaté hormonální léčbě přistupoval k Michelle jako k muži. Za šíření pornografie dostala tři roky vězení, za toto provinění ji ale hrozil až pětiletý pobyt za mřížemi. Michelle pro stanici <a href="https://www.rferl.org/a/russia-transgender-woman-pornography-hentai-anime-men-s-prison/30307810.html">Rádio Svobodná Evropa</a> (RFE) uvedla, že ji zaklepání policistů na dveře překvapilo.</p>
      <p>„Bylo to velmi zvláštní. Když ke mně přišli strážníci, bylo na nich vidět, že jim to celé připadá zábavné,“ popsala s tím, že ze strany vyšetřovatelů nebo prokurátora nicméně nezaznamenala žádné osobní nepřátelství.</p>
      <h3>Michellino tělo už se začalo proměňovat</h3>
      <p>Časem se ukázalo se, že regionální pobočka ministerstva vnitra prověřuje Michellin účet na VKontakte, který však už léta nepoužívala.</p>
      <p>Obsah jejího účtu prozkoumalo nevládní Centrum pro společensko-kulturní odbornost, podle něhož tři obrázky zveřejněné mezi lety 2013 až 2014 zobrazovaly pornografii a dvanáctiletého chlapce. Stejná organizace vytvořila znalecké posudky, které označily díla protestní skupiny Pussy Riot za nemorální a náboženskou skupinu svědkové Jehovovy za extremisty.</p>
      <hr/>
      <p>
        <b>
          <a href="https://www.idnes.cz/zpravy/zahranicni/rusko-domaci-nasili-zeny.A191119_174112_zahranicni_jhr">Muži trpí domácím násilím více než ženy, tvrdí Moskva</a>
        </b>
      </p>
      <hr/>
      <p>Podle RFE je nicméně přesnost určení věku fiktivní kreslené postavy z anime diskutabilní. Na inkriminovaných obrázcích byly zobrazeny nahé mužské genitálie, ale bez konkrétního udání věku postav.</p>
      <p>Michelle na radu svého právníka přiznala vinu v naději, že dostane podmíněný trest. Soud ji však shledal vinnou a na místě zadržel.</p>
      <p>Vzhledem k tomu, že se Michelle začalo po hormonální léčbě už měnit tělo – například se jí už začala formovat ňadra –, rodina i lidskoprávní aktivisté z Komunitního centra pro iniciativu LGBT se obávají, že přijde o život. Michelle podle RFE momentálně čeká na přesun do věznice. „Je to kruté,“ uzavírá Preobraženská.</p>
    </article>
  </body>
</html>