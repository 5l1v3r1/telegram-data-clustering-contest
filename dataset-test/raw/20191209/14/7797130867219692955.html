<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550874/OEBS-upozorio-Albaniju-da-ne-blokira-slobodu-izrazavanja-preko-interneta.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T14:46:00+00:00"/>
    <meta property="og:title" content="OEBS upozorio Albaniju da ne blokira slobodu izražavanja preko interneta"/>
    <meta property="og:description" content="Organizacija za evropsku bezbednost i saradnju pozvala je vlasti Albanije da poboljšaju predlog zakona o novom..."/>
  </head>
  <body>
    <article>
      <h1>OEBS upozorio Albaniju da ne blokira slobodu izražavanja preko interneta</h1>
      <address>
        <time datetime="2019-12-09T14:46:00+00:00">09 Dec 2019, 14:46</time>
      </address>
      <p>Organizacija za evropsku bezbednost i saradnju pozvala je vlasti Albanije da poboljšaju predlog zakona o novom sistemu registracije onlajn medija.</p>
      <p>Predstavnik OEBS-a za medije Arlem Dezir je pozvao Parlament Albanije da dopuni izmene predloga tog zakona. Ukazao je na važnost sprovođenja tog zakona i naglasio da regulatorna agencija mora da bude potpuno nezavisna i slobodna od političkog mešanja.</p>
      <p>OEBS i medijske organizacije Albanije su kritkovali prošlogodišnji predlog zakona o onlajn medijima i najavu visoke kazne za neregistrovane provajdere elektronskih medija.</p>
      <p>Dezir je rekao da se ne sme tumačiti da će taj zakon dati pravo na cenzuru ili drugo ograničavanje slobode izražavanja. Istakao je da su prihvaćene neke preporuke OEBS-a na taj propis, te će mogućnost blokade pristupa onlajn sadržajima biti ograničena na samo tri slučaja: dečija pornografija, promocija terorizma i ugrožavanje bezbednosti države. Dezir je predložio unošenje nekoliko izmena "da bi se precizirala garancija slobode izražavanja i sprečila nepotrebna ograničenja ili sankcije za provajdere elektronskih medija".</p>
      <p>"Nadam se da će se tokom rasprave u Parlamentu nastaviti popravljanje predloga zakona amandmanima, uz uzimanje u obzir javne rasprave s civilnim društvom, novinarskim udruženjima i medijima", naveo je Dezir.</p>
    </article>
  </body>
</html>