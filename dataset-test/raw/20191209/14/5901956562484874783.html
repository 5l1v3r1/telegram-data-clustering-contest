<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/izseljenski-dolarji-za-cerkev-foto-247588"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T14:23:00+00:00"/>
    <meta property="og:title" content="Izseljenski dolarji za cerkev (FOTO) "/>
    <meta property="og:description" content="RADENCI – V cerkvi svetega Cirila in Metoda v Radencih, kjer je ob odprtju obnovljene zunanjosti, strehe in sten sveto mašo ob somaševanju nekdanjega in zdajšnjega radenskega župnika Cirila Slap..."/>
  </head>
  <body>
    <article>
      <h1>Izseljenski dolarji za cerkev (FOTO) </h1>
      <h2>V Radencih so obnovili cerkev sv. Cirila in Metoda. Po domovih nabrali 25 tisočakov.</h2>
      <address><time datetime="2019-12-09T14:23:00+00:00">09 Dec 2019, 14:23</time> by <a rel="author">O. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1614645.jpg"/>
          <figcaption>Prenovljena cerkev sv. Cirila in Metoda v Radencih.</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1614646.jpg"/>
          <figcaption>Zahvalno mašo je daroval murskosoboški škof mnsg. Peter Štumpf ob somaševanju nekdanjega in zdajšnjega radenskega župnika Cirila Slapšaka (desno) in Štefana Krampača (levo).</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1614648.jpg"/>
          <figcaption>Farani so obnovo cerkve pospremili s kulturno-verskim programom.</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1614958.jpg"/>
          <figcaption>Obnova je bila zahtevna.</figcaption>
        </figure>
      </slideshow>
      <p>RADENCI – V cerkvi svetega Cirila in Metoda v Radencih, kjer je ob odprtju obnovljene zunanjosti, strehe in sten sveto mašo ob somaševanju nekdanjega in zdajšnjega radenskega župnika <b>Cirila Slapšaka</b> in <b>Štefana Krampača</b> daroval murskosoboški škof mnsg. <b>Peter Štumpf</b>, je bilo zelo slovesno. Končni obračun za vsa dela je znašal 306.000 evrov, od česar so že plačali 178.190</p>
      <figure>
        <img src="https://www.slovenskenovice.si/images/slike/2019/11/10/1614958.jpg"/>
        <figcaption>Obnova je bila zahtevna.</figcaption>
      </figure>
      <p>evrov; z zbiranjem prispevkov po domovih so zbrali 24.655 evrov, veliko pa so darovali pobratena župnija Stuttgart Rohr ter izseljenci iz ZDA in Kanade.</p>
      <blockquote>306 tisoč evrov je stala obnova cerkve.</blockquote>
      <p>»Z vašo pomočjo smo zbrali že 60 odstotkov potrebnih sredstev. Prepričani smo, da bomo dolgove lahko kmalu poravnali. Hvala vsem za vašo darežljivost in velikodušnost. Naj vam Bog povrne,« je dejal radenski župnik Štefan Krampač. Člana gospodarskega župnijskega pastoralnega sveta <b>Vladimir Rantaša</b> in <b>Davorin Zamuda</b> sta s projekcijo slik orisala kronologijo obnove cerkve, ki jo je čas že dodobra načel, čeprav je bila zgrajena pred dobrimi tremi desetletji. Obnovitvena dela so se začela 13. maja 2019. Na cerkveni strehi in pokončnih stenah so zamenjali kritino in namesto svetlobnikov vgradili strešna okna. Hkrati je potekala sanacija betonskih zidov. Železno armaturo, ki je bila vidna in rjava, so očistili ter zaščitili s premazom in z zaščitno malto za beton.</p>
      <figure>
        <img src="https://www.slovenskenovice.si/images/slike/2019/11/10/1614646.jpg"/>
        <figcaption>Zahvalno mašo je daroval murskosoboški škof mnsg. Peter Štumpf ob somaševanju nekdanjega in zdajšnjega radenskega župnika Cirila Slapšaka (desno) in Štefana Krampača (levo).</figcaption>
      </figure>
      <p>Cerkev ob potoku in ob enem od izvirov zdravilne vode naj bi bila za vsakogar izvir žive vode, ki pomaga, poživlja in tolaži. Zato lahko v cerkvi svetega Cirila in Metoda na več mestih opazimo simbol vrelca: na čelni strani oltarja, lestenci na stebrih ob oltarju, tabernaklju in krstnem kamnu. »V kraju, ki ga slovenski narod označuje s tremi srci, je svetišče, kjer si bodo ljudje krepili in poglabljali tri najlepše odlike: vero, upanje in ljubezen,« so zgodovinske besede škofa <b>Franca Krambergerja</b>, ki jih je izrekel ob posvetitvi cerkve 5. julija 1987, deset let po ustanovitvi župnije Radenci.</p>
      <figure>
        <img src="https://www.slovenskenovice.si/images/slike/2019/11/10/1614648.jpg"/>
        <figcaption>Farani so obnovo cerkve pospremili s kulturno-verskim programom.</figcaption>
      </figure>
    </article>
  </body>
</html>