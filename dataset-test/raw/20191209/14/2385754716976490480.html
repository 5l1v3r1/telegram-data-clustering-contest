<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/601222/lester-magiki-omada-se-poly-atyxo-timing"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T14:23:00+00:00"/>
    <meta property="og:title" content="Λέστερ: Μαγική ομάδα, σε πολύ άτυχο timing..."/>
    <meta property="og:description" content="Η Λέστερ βιώνει κατάσταση που ακόμα και ο ουδέτερος κόσμος ναι μεν περιμένει να δει τη Λίβερπουλ Πρωταθλήτρια, ωστόσο, είναι τεράστιο κρίμα για την αρμάδα..."/>
  </head>
  <body>
    <article>
      <h1>Λέστερ: Μαγική ομάδα, σε πολύ άτυχο timing...</h1>
      <address><time datetime="2019-12-09T14:23:00+00:00">09 Dec 2019, 14:23</time> by <a rel="author">Sigmalivesports</a></address>
      <p>Η Λέστερ βιώνει κατάσταση που ακόμα και ο ουδέτερος κόσμος ναι μεν περιμένει να δει τη Λίβερπουλ Πρωταθλήτρια, ωστόσο, είναι τεράστιο κρίμα για την αρμάδα του Μπρένταν Ρότζερς να μην είναι διεκδικήτρια του τίτλου...<br/> <br/>Δεδομένα, αυτή η Λέστερ, είναι καλύτερη από την ομάδα που κατέκτησε τον τίτλο το 2016 κόντρα σε όλους και σε όλα.<br/> <br/>Ο Μπρένταν Ρότζερς που ανέλαβε τον περασμένο Φεβρουάριο έχει μεταμορφώσει την αγωνιστική εικόνα του συλλόγου και πρόκειται για ένα σύνολο που θα μπορούσε να χτυπήσει στα ίσα τον τίτλο της Premier League και φέτος, αν η Λίβερπουλ δεν διένυε αυτή την θεότρελη διαδρομή, την οποία κανείς δεν μπορεί να σταματήσει.<br/> <br/>Έπειτα από 16 αγωνιστικές στο τρέχον πρωτάθλημα, η Λέστερ έχει την καλύτερη διαφορά τερμάτων σε ολόκληρη την Premier League μετά και το 4-1 στο Μπέρμιγχαμ απέναντι στην Άστον Βίλα, έχοντας σημειώσει 39 τέρματα και έχοντας δεχθεί μόλις 10 γκολ παθητικό!<br/> <br/>Φυσικά δεν τίθεται ερώτημα για την καλύτερη άμυνα του πρωταθλήματος, αφού, μετά τις «αλεπούδες» και τις μόλις 10 φορές που έχουν δει την εστία τους να παραβιάζεται, έρχεται η Λίβερπουλ των 14 τερμάτων, αλλά και των 40 γκολ ενεργητικό! Ακόμα κι εκεί, οι «κόκκινοι» υπερέχουν απλά κατά ένα γκολ στην επίθεση, αλλά βρίσκονται στο +6 από την ελκυστική και αποτελεσματική Λέστερ.<br/> <br/>Μετά το πέρασμα από το «Βίλα Παρκ», η ομάδα του Μπρένταν Ρότζερς έχει πλέον καταγράψει 8 διαδοχικές νίκες στο πρωτάθλημα για πρώτη φορά σε ολόκληρη την ιστορία της! Και το έκανε με τόσο εμφατικό τρόπο που αποδεικνύει πως τέτοια παιχνίδια στα οποία αντιλαμβάνεται ότι η ποιότητά της κάνει τη διαφορά, βγάζει μια... ακαταμάχητη υπεροχή στον αγωνιστικό χώρο.<br/> <br/>Σε αυτό το σερί των 8 νικών, το σύνολο του Ρότζερς έχει σκοράρει συνολικά 25 φορές και έχει δεχθεί μονάχα 3 τέρματα!<br/> <br/>Επιπλέον, ο Τζέιμι Βάρντι έχει παίξει καθοριστικό ρόλο σκοράροντας σε όλα τα ματς και απειλώντας ξεκάθαρα και ανοιχτά το δικό του ρεκόρ του σκοραρίσματος σε 11 σερί παιχνίδια πρωταθλήματος!<br/> <br/>Η κορυφαία επίδοση είχε επιτευχθεί τη σεζόν που η Λέστερ έφτασε μέχρι την κατάκτηση της κορυφής, ο Βάρντι ξεπέρασε τον Ρουντ Φαν Νίστελροϊ που είχε σταματήσει στα 10 παιχνίδια και πλέον ο Άγγλος στράικερ που ... κάνει ατελείωτα και ασταμάτητα πάρτι – όπως αναφέρει και το γνωστό σύνθημα με το όνομά του – έχει ήδη φτάσει στα 8.<br/> <br/>Η φετινή χρονιά έχει κάνει τους οπαδούς του συλλόγου να ξεχάσουν πως αποχώρησε ο Χάρι Μαγκουάιρ και τη θέση του ουσιαστικά πήρε ο Σογιούντσου. Ο τελευταίος, μαζί με τον Έβανς κάνουν ένα δίδυμο στα στόπερ που θα ζήλευε και ο Σόλσκιερ και ο Πεπ Γκουαρδιόλα με τα μύρια όσα προβλήματα αντιμετωπίζει φέτος στα μετόπισθεν της Μάντσεστερ Σίτι.<br/> <br/>Από την θέση κάτω απ' τα δοκάρια μέχρι και την επίθεση, η Λέστερ έχει μονάδες με τρομερό ταλέντο. Από τον Ρικάρντο στο δεξί άκρο της άμυνας, μέχρι τον Τσίλγουελ στο αριστερό, τους Τίλεμανς, Μπαρνς, Εντιντί στα χαφ, τους Μάντισον, Γκρέι και Τσιντουρί, αλλά και πιο μπροστά τον Τζέιμι Βάρντι με τον Αγιόθε Πέρεθ και την σημαντική βοήθεια του Ιεανάτσο, ο οποίος είχε χαρίσει τη νίκη επί της Έβερτον...<br/> <br/>«Γιατί να θέλω να φύγω από αυτή την ομάδα με αυτό το υλικό;» απαντούσε ο Μπρένταν Ρότζερς στους εκπροσώπους του Τύπου όταν η φημολογία για την Άρσεναλ είχε φουντώσει και τον οδήγησε στην υπογραφή νέου συμβολαίου με την ομάδα ως απάντηση! <br/> <br/>Αυτή η Λέστερ είναι ήδη στο +3 στη βαθμολογική συγκομιδή από συγκριτικά με τη σεζόν που στέφθηκε Πρωταθλήτρια Αγγλίας και συνεχίζει ακάθεκτη. Μόνο που ξέρει πως ίσως η μοίρα αλλά φυσικά και η ικανότητα της Λίβερπουλ, έχουν αρχίσει ήδη να βάφουν κόκκινο τον φετινό τίτλο...<br/> <br/>Πηγή: gazzetta.gr</p>
    </article>
  </body>
</html>