<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/apates-se-varos-agrotikoy-synetairismoy-agias-kai-artas/"/>
    <meta property="og:site_name" content="ert.gr"/>
    <meta property="article:published_time" content="2019-12-09T14:21:16+00:00"/>
    <meta property="og:title" content="Απάτες σε βάρος Αγροτικού Συνεταιρισμού Αγιάς και Άρτας"/>
    <meta property="og:description" content="Εξιχνιάστηκαν από την Υποδιεύθυνση Ασφάλειας Λάρισας πέντε περιπτώσεις απάτης, τέσσερις τετελεσμένες και μία σε απόπειρα, σε βάρος Αγροτικού Συνεταιρισμού της Αγιάς και εταιρείας εμπορίας φρούτων στην Άρτα. Σύμφωνα με καταγγελία του προέδρου του αγροτικού συνεταιρισμού, άγνωστος δράστης, στο πλαίσιο τηλεφωνικής επικοινωνίας, παρουσιαζόμενος ως έμπορος φρούτων και με το πρόσχημα αγοραπωλησίας, κατόρθωσε και απέσπασε τμηματικά συνολική"/>
  </head>
  <body>
    <article>
      <h1>Απάτες σε βάρος Αγροτικού Συνεταιρισμού Αγιάς και Άρτας</h1>
      <address><time datetime="2019-12-09T14:21:16+00:00">09 Dec 2019, 14:21</time> by <a rel="author">Ευάγγελος Μητρούσιας</a></address>
      <p>Εξιχνιάστηκαν από την Υποδιεύθυνση Ασφάλειας Λάρισας πέντε περιπτώσεις απάτης, τέσσερις τετελεσμένες και μία σε απόπειρα, σε βάρος Αγροτικού Συνεταιρισμού της Αγιάς και εταιρείας εμπορίας φρούτων στην Άρτα.</p>
      <figure>
        <img src="https://www.ert.gr/wp-content/uploads/2019/12/%CE%91%CF%85%CF%84%CE%BF%CE%BA%CE%AF%CE%BD%CE%B7%CF%84%CE%BF-%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1%CF%82.jpg"/>
      </figure>
      <p>Σύμφωνα με καταγγελία του προέδρου του αγροτικού συνεταιρισμού, άγνωστος δράστης, στο πλαίσιο τηλεφωνικής επικοινωνίας, παρουσιαζόμενος ως έμπορος φρούτων και με το πρόσχημα αγοραπωλησίας, κατόρθωσε και απέσπασε τμηματικά συνολική ποσότητα φρούτων, βάρους περίπου (18) τόνων και συνολικής αξίας (12.500) ευρώ, χωρίς να καταβάλει το αντίτιμο της αγοραπωλησίας.<br/>Από την αστυνομική έρευνα προέκυψε ότι κατά το χρονικό διάστημα από 21 έως 26 Νοεμβρίου του τρέχοντος έτους, πραγματοποιήθηκε σε τρεις διαδοχικές παραγγελίες, η μεταφορά της προαναφερόμενης συμφωνηθείσας ποσότητας φρούτων σε εγκαταστάσεις μεταφορικής εταιρείας σε περιοχή της Αττικής, απ’ όπου μεταφορτώθηκε σε άλλα φορτηγά οχήματα, κατ’ εντολή του άγνωστου δράστη.<br/>Χθες (08-12-2019) το πρωί, στο πλαίσιο τέταρτης παραγγελίας, μεταφέρθηκε ποσότητα φρούτων περίπου έξι τόνων και χρηματικής αξίας πάνω από (4.000) ευρώ σε μεταφορική εταιρεία και από εκεί, κατ’ εντολή του άγνωστου δράστη, σε εταιρεία αγροτικών προϊόντων, όπου μέρος της αποθηκεύτηκε σε χώρους της εταιρείας, παρουσία 64χρονου συνεργού του άγνωστου δράστη, ο οποίος συνελήφθη για το αδίκημα της απόπειρας απάτης. Η ποσότητα φρούτων, βάρους περίπου έξι τόνων, κατασχέθηκε προκειμένου να αποδοθεί στον νόμιμο δικαιούχο.</p>
      <figure>
        <img src="https://www.ert.gr/wp-content/uploads/2019/12/%CE%91%CE%BA%CF%84%CE%B9%CE%BD%CE%AF%CE%B4%CE%B9%CE%B1.jpg"/>
      </figure>
      <p>Επιπλέον, από τη συνεχιζόμενη αστυνομική έρευνα εξακριβώθηκε ότι άγνωστος δράστης επικοινώνησε με ιδιοκτήτη εταιρείας εμπορίας φρούτων που εδρεύει στην Άρτα και με την ίδια ακριβώς μεθοδολογία κατάφερε να αποσπάσει ποσότητα φρούτων βάρους τεσσάρων τόνων και αξίας (9.000) ευρώ, τα οποία μεταφέρθηκαν την (03-12-2019) στην Αττική, χωρίς ποτέ ωστόσο να καταβληθεί το αντίτιμο της αγοραπωλησίας στον παθόντα.</p>
      <figure>
        <img src="https://www.ert.gr/wp-content/uploads/2019/10/%CE%A3%CE%A5%CE%9B%CE%9B%CE%97%CE%A8%CE%97-%CE%A7%CE%95%CE%99%CE%A1%CE%9F%CE%A0%CE%95%CE%94%CE%95%CE%A3.jpg"/>
      </figure>
      <p>Ο συλληφθείς θα οδηγηθεί αρμοδίως, ενώ το προανακριτικό έργο συνεχίζεται από την Υποδιεύθυνση Ασφάλειας Λάρισας προκειμένου να διερευνηθεί τυχόν διάπραξη και άλλων περιπτώσεων απατών.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/evzoia/perivallon/paremvasi-me-dendrofyteysi-kai-katharismo-sti-rizoypoli/"/>
        <a href="https://www.ert.gr/arxeio-afierwmata/alkis-alkaios-10-dekemvrioy-2012-2/"/>
        <a href="https://www.ert.gr/eidiseis/politismos/to-treiler-tis-neas-tainias-toy-maikl-goyintermpotom-poy-gyristike-sti-mykono-einai-gegonos/"/>
        <a href="https://www.ert.gr/eidiseis/ellada/kinonia/epeisodia-sta-exarcheia-ereyna-tis-el-as-gia-kataggelies-astynomikis-vias-video/"/>
        <a href="https://www.ert.gr/eidiseis/ellada/kinonia/chalaei-o-kairos-apo-to-vrady/"/>
        <a href="https://www.ert.gr/perifereiakoi-stathmoi/larisa/apates-se-varos-agrotikoy-synetairismoy-agias-kai-artas/"/>
      </related>
    </article>
  </body>
</html>