<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-harommilliard-forint-adhatnak-whisky-gyujtemeny.html"/>
    <meta property="og:site_name" content="Origo"/>
    <meta property="article:published_time" content="2019-12-09T14:44:00+00:00"/>
    <meta property="og:title" content="Hárommilliárd forintot is adhatnak ezért a whisky-gyűjteményért"/>
    <meta property="og:description" content="Kalapács alá kerül a világ legnagyobb, magánkézben lévő kollekciója"/>
  </head>
  <body>
    <article>
      <h1>Hárommilliárd forintot is adhatnak ezért a whisky-gyűjteményért</h1>
      <address><time datetime="2019-12-09T14:44:00+00:00">09 Dec 2019, 14:44</time> by <a rel="author">MTI</a></address>
      <p><b>Elárverezik a világ legnagyobbjának tartott, magánkézben lévő skótwhisky-gyűjteményét, a több mint 3900 üvegért 7-8 millió fontot (2,7 - 3,1 milliárd forint) várnak.<br/></b>Az ausztráliai székhelyű Whisky Auctioner az interneten tartja az árverést jövőre - írta a BBC hírportálja.</p>
      <aside>Az aukciósház leírása szerint a gyűjtemény "a 20. századi skótwhisky-lepárló üzemeket a legteljesebben bemutató, legnagyobb kollekció".</aside>
      <p>A palackokat egy 2014-ben elhunyt amerikai üzletember hagyatékából adják el.</p>
      <p>A coloradói Richard Gooding, aki az üdítőital-iparban dolgozott, több mint 20 éven át gyűjtötte a skót whiskyt.</p>
      <figure>
        <img src="https://cdn.nwmgroups.hu/s/img/i/1902/20190228whisky-illusztracio2.jpg?w=644&amp;h=322"/>
        <figcaption>Illusztráció<cite>Forrás: Shutterstock</cite></figcaption>
      </figure>
      <p>A gyűjteményben már egykor híres skót lepárlók, mint a Stromness vagy a Dallas Dhu palackjai is szerepelnek, de a világ legkeresettebb whiskyjei, a The Macallan 1926 Valerio Adamija vagy 1926 Fine and Rare-je is megtalálhatók.</p>
      <p>Októberben majdnem másfél millió fontot adtak egy The Macallan 1926 egy palackjáért egy árverésen.<br/>A kollekciót eddig Gooding coloradói házának egy külön a whiskyk számára fenntartott szobájában őrizték.</p>
    </article>
  </body>
</html>