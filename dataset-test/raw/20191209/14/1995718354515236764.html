<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153844-konservnu-produkciyu-z-volynskyh-lisiv-predstavyly-u-polschi"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T14:46:00+00:00"/>
    <meta property="og:title" content="Консервну продукцію з волинських лісів представили у Польщі"/>
    <meta property="og:description" content="Польські колеги були вражені якістю та смаковими властивостями продукції консервних цехів."/>
  </head>
  <body>
    <article>
      <h1>Консервну продукцію з волинських лісів представили у Польщі</h1>
      <address>
        <time datetime="2019-12-09T14:46:00+00:00">09 Dec 2019, 14:46</time>
      </address>
      <p>6-7 грудня 2019 року у виставково-конгресному центрі арени Підкарпатського регіону G2A в Ясіонці поблизу Жешува (Республіка Польща) відбувся Міжнародний ярмарок продукції та продуктів харчування високої якості – EKOGALA 2019.<br/><br/>ДП «Маневицьке лісове господарство» Волинського обласного управління лісового та мисливського господарства за запрошенням Луцької міської ради представило продукцію власного виробництва, йдеться на сайті <a href="http://lisvolyn.gov.ua/?p=47179">Волинського ОУЛМГ</a>.<br/><br/>В асортименті – вироби консервного цеху, а саме: соки березові, компоти, протерті лісові ягоди, мариновані гриби та екстракт хвойний натуральний.<br/><br/>Від підприємства брали участь <b>Наталія Зінич </b>– лаборант консервного цеху та <b>Ірина Остапчук</b> – інженер побічного користування. Гості міста та місцеві жителі мали можливість дегустувати та придбати представлену продукцію.<br/><br/>Крім того, українській делегації вдалося познайомитися та налагодити комунікацію з лісівниками Глогувського лісового господарства, яке належить до Державних лісів Республіки Польща. Польські колеги були вражені якістю та смаковими властивостями продукції консервних цехів. Аналогів такого виробництва при державних підприємствах у Польщі немає.<br/><br/>До слова, EKOGALA дає змогу досвідченим виробникам, а також підприємствам, що виходять на ринок, представити високоякісну продукцію власного виробництва. А консервна продукція з волинських лісів виготовляється із натуральної сировини, без хімічних добавок, консервантів, барвників та є екологічно чистою.</p>
      <figure>
        <img src="http://www.volynpost.com/img/modules/news/2/11/55bc99fd3a0a5d4cc33f381e911ad112/cb-img20191206101258_1.jpg"/>
      </figure>
      <figure>
        <img src="http://www.volynpost.com/img/modules/news/2/11/55bc99fd3a0a5d4cc33f381e911ad112/cb-img20191206101636_1.jpg"/>
      </figure>
      <figure>
        <img src="http://www.volynpost.com/img/modules/news/2/11/55bc99fd3a0a5d4cc33f381e911ad112/cb-img20191206151557_1.jpg"/>
      </figure>
      <figure>
        <img src="http://www.volynpost.com/img/modules/news/f/72/ae759a82c40e6af5c10ee40a31e1272f/cb-img20191207115305_1.jpg"/>
      </figure>
      <figure>
        <img src="http://www.volynpost.com/img/modules/news/f/72/ae759a82c40e6af5c10ee40a31e1272f/cb-img20191207152243_1.jpg"/>
      </figure>
    </article>
  </body>
</html>