<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Novata-mestna-vlast-mulchi-po-vazhni-za-Plovdiv-vuprosi-Kmetut-si-naznachava-i-govoritel-920482"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T14:06:00+00:00"/>
    <meta property="og:title" content="Новата местна власт мълчи по важни за Пловдив въпроси! Кметът си назначава и говорител?"/>
    <meta property="og:description" content="Слух, че кметът Здравко Димитров ще си назначи говорител, се носи сред журналистическата гилдия. Реп..."/>
  </head>
  <body>
    <article>
      <h1>Новата местна власт мълчи по важни за Пловдив въпроси! Кметът си назначава и говорител?</h1>
      <address>
        <time datetime="2019-12-09T14:06:00+00:00">09 Dec 2019, 14:06</time>
      </address>
      <p>Слух, че кметът Здравко Димитров ще си назначи говорител, се носи сред журналистическата гилдия. Репортер на <b>Plovdiv24.bg</b> попита пиарът Елена Янева дали това е вярно. Естествено, тя отрече. </p>
      <p>Идеята да има говорител по-скоро е добра, защото вече месец след встъпването в длъжност на новата кметска управа няма никаква информация за делата в общината. <b>Plovdiv24.bg</b> изпрати официално по имейл въпроси по казуса със строителството в район "Южен" зад Юбилейния блок, но отговори така и не бяха получени. А днес г-жа Елена Янева заяви, че медията ни "публикува антрефилета".</p>
      <p>След представянето на деветимата вицекметове, единственото официално нещо, обявено пред журналистите, бе да се съобщи, че ще се вдигнат част от местните данъци. Обяснението за това е, че градската хазна е на червено и финансовото състояние на общината е много лошо, което беше<i><b><a href="https://www.plovdiv24.bg/novini/plovdiv/Vladislav-Goranov-pred-Plovdiv24bg-Obshtina-Plovdiv-e-finansov-otlichnik-919421"> опровергано лично от министъра на финансите Владислав Горанов</a></b></i>. Дали ще има все пак отстъпление от идеята за корекция на ТБО след обявената от екоминистъра Нено Димов препоръка да се спре вдигането на отчисленията на общините към РИОСВ за тон депониран боклук - това е неизвестно с днешна дата.</p>
      <p>Какво се случва с анонсираното след встъпването в длъжност на новата кметска управа обединяване на някои общински предприятия - засега остава в сферата на догадките и предположенията. </p>
      <p>Какъв ще е бюджетът на Пловдив за догодина и разпределението по пера - това също е много важен въпрос, но и на него няма отговор.</p>
      <p>Каква ще е градоустройствената политика на новата власт - не е ясно.</p>
      <p>Докъде е стигнало изработването на новия Общ устройствен план на града - това е абсолютна тайна.</p>
      <p>Ще бъдат ли обявени нови обществени поръчки за "Модър-Царевец" и Водния проект, които бяха спрени във втория работен ден на кмета Димитров, кога ще бъдат обявени, какви финансови инструменти ще се ползват за реализирането им - това пък е пълна мистерия.</p>
      <p>Точно 6 минути и 11 секунди продължи брифингът за медиите след продължилата над един час среща между кмета Димитров, Инициативния комитет на протестиращите срещу строежа зад Юбилейния блок и инвеститора Илиян Филипов. </p>
      <p>Дали да не благодарим сърдечно и да изпратим кошница с плодове и букет цветя, че имаше някакви изявления след тристранния разговор? Защото в следващите 4 години редовни пресконференции, по всичко личи, с представители на местната администрация няма да има. Вече няколко пъти беше съобщено, че ще се правят "тематични пресконференции".</p>
    </article>
  </body>
</html>