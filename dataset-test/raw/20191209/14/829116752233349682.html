<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191209-windows-7-patch-2020-januar-utan.html"/>
    <meta property="og:site_name" content="Origo"/>
    <meta property="article:published_time" content="2019-12-09T14:07:00+00:00"/>
    <meta property="og:title" content="Feketén patchelhető maradhat a Windows 7"/>
    <meta property="og:description" content="Annak idején a Windows XP-hez is volt egy ilyen trükk."/>
  </head>
  <body>
    <article>
      <h1>Feketén patchelhető maradhat a Windows 7</h1>
      <address><time datetime="2019-12-09T14:07:00+00:00">09 Dec 2019, 14:07</time> by <a rel="author">Origo</a></address>
      <p>
        <b>Annak idején a Windows XP-hez is volt egy ilyen trükk.</b>
      </p>
      <p>Jelentős mérföldkő lesz a 2020. január 14. a Windows 7 életében, hiszen ezen a napon érkeznek utoljára általánosan elérhető biztonsági frissítések az operációs rendszerhez. A kérdéses nap után kizárólag olyan vállalatok kapnak majd újonnan elkészülő biztonsági javításokat a Windows 7-es számítógépeikre, amelyek képesek és hajlandóak óriási összegekért előfizetni a Microsoft megfelelő támogatási programjára.</p>
      <figure>
        <img src="https://cdn.nwmgroups.hu/s/img/i/1404/20140408vege-az-xpnek-ujjaeledhet-a5.jpg?w=644&amp;h=429"/>
        <figcaption>
          <cite>Forrás: AFP/Timothy A. Clary</cite>
        </figcaption>
      </figure>
      <p>Ezzel kellemetlen helyzetbe kerülnek az otthoni felhasználók, hiszen ha biztonsági javításokat kapó Windowst szeretnének futtatni a számítógépeiken, akkor nincs más választásuk, mint átállni a Windows 8.1 vagy Windows 10 rendszerekre, a kettő közül nyilván az utóbbi a jobb választás.</p>
      <p>Papíron és jogilag legalábbis ez lesz a helyzet, ám a My Digital Life egyik fórumozója a jelek szerint <a href="https://www.ghacks.net/2019/12/07/someone-found-a-way-to-bypass-windows-7-extended-security-updates-checks/">talált egy szimpla módszert</a>, amellyel bármely Windows 7-re elérhetővé válhatnak a következő években még elkészülő patchek, az aktiválószkriptje csak néhány beállítást módosít a regisztrációs adatbázisban.</p>
      <p>A megoldása egyelőre működőképes, a futtatása után gond nélkül települ a Microsoft nemrég kiadott tesztfrissítése a fizetős támogatási programban nem résztvevő PC-kre.</p>
      <aside>Persze a cég kitalálhat valamit a következő időszakban, hogy elejét vegye a „hack" működésének.</aside>
      <p>Viszont nem lenne meglepő, ha a Microsoft elfordítaná a fejét, annak idején a Windows XP-hez is volt egy nagyon hasonló buhera. A létezése jókora sajtónyilvánosságot kapott, el is ítélte a Microsoft, azonban ténylegesen semmit sem tett a működésének megakadályozása érdekében.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191209-amd-radeon-software-adrenalin-2020-boost.html"/>
        <a href="https://www.origo.hu/techbazis/20191207-intel-pentium-g3420-cpu-processzor.html"/>
        <a href="https://www.origo.hu/techbazis/20191207-paypal-karacsony-mobilvasarlas.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>