<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/spor/futbol/rusyadan-men-kararina-tepki"/>
    <meta property="og:site_name" content="CNN Türk"/>
    <meta property="article:published_time" content="2019-12-09T14:43:38+00:00"/>
    <meta property="og:title" content="Rusya'dan men kararına tepki"/>
    <meta property="og:description" content="Rusya Başbakanı Dmitriy Medvedev, Dünya Dopingle..."/>
  </head>
  <body>
    <article>
      <h1>Rusya'dan men kararına tepki</h1>
      <h2>Rusya Başbakanı Dmitriy Medvedev, Dünya Dopingle Mücadele Ajansı'nın (WADA) doping kurallarına uymadığı gerekçesiyle Rusya'yı 4 yıl boyunca olimpiyat ve dünya şampiyonalarından men etme kararına ilişkin, "Bu karar, halihazırda kronik bir biçim kazanmış olan Rus karşıtı histerinin devamıdır." dedi.</h2>
      <address>
        <time datetime="2019-12-09T14:43:38+00:00">09 Dec 2019, 14:43</time>
      </address>
      <p>Medvedev, yardımcılarıyla yaptığı toplantıda, <a href="https://www.cnnturk.com/haberleri/wada">WADA</a>'nın <a href="https://www.cnnturk.com/haberleri/rusya">Rusya</a>'ya yönelik kararını değerlendirdi.</p>
      <p>Bir şekilde cezalandırılmış sporcularla ilgili bu tür kararların sık sık tekrarlandığını kaydeden Medvedev, "Bu karar, halihazırda kronik bir biçim kazanmış olan Rus karşıtı histerinin devamıdır." yorumunda bulundu.</p>
      <p>Medvedev, ilgili kurumların, WADA'nın kararına itiraz etmesi gerektiğini vurguladı.</p>
      <p>Öte yandan, Rus sporunda dopingle ilgili sorunların olduğuna da dikkati çeken Medvedev, "<a href="https://www.cnnturk.com/haberleri/spor">Spor</a> alanımızda dopingle ilgili sorunlar var. Bu inkar edilemez." ifadesini kullandı.</p>
      <p>
        <b>WADA'nın Rusya ile ilgili kararı</b>
      </p>
      <p>WADA, <a href="https://www.cnnturk.com/haberleri/doping">doping</a> kurallarına uymadığı gerekçesiyle Rusya'yı 4 yıl boyunca olimpiyat ve dünya şampiyonalarından men etme kararı almıştı.</p>
      <p>Karara göre, Rusya Milli Marşı ve bayrağı, 2020 Tokyo Olimpiyatları ile 2022 <a href="https://www.cnnturk.com/haberleri/fifa">FIFA</a> Dünya Kupası'nda yer alamayacak.</p>
      <p>Rus sporcular ise doping testinden geçmeleri halinde olimpiyat bayrağıyla Tokyo 2020'de yer alabilecek.</p>
      <p>Rusya, WADA'nın kararını 21 gün içinde kabul edecek ya da Uluslararası Spor Tahkim Mahkemesine (CAS) götürülebilecek.</p>
      <p>Öte yandan Rusya, cezaya rağmen <a href="https://www.cnnturk.com/haberleri/uefa">UEFA</a>'nın WADA'nın büyük organizasyonlar listesinde bulunmaması nedeniyle ev sahiplerinden biri olduğu 2020 Avrupa <a href="https://www.cnnturk.com/haberleri/futbol">Futbol</a> Şampiyonası'nda yer alabilecek.</p>
      <p>Rusya, ev sahipliği yaptığı Soçi kentindeki 2014 Kış Olimpiyatları'nda sporcularının devlet destekli sistematik doping yaptığı gerekçesiyle 2015'te <a href="https://www.cnnturk.com/haberleri/men-cezasi">men cezası</a> almıştı. Güney Kore'nin Pyeongchang şehrinde düzenlenen 2018 Kış Olimpiyatları'nda 168 Rus sporcu, bağımsız olarak madalya mücadelesi vermişti. </p>
      <related>
        <h4>ilgili haberler</h4>
        <a href="https://www.cnnturk.com/turkiye/bakan-akar-rus-mevkidasi-ile-gorustu91219"/>
        <a href="https://www.cnnturk.com/dunya/putinin-nukleer-cantasi-ilk-kez-goruntulendi"/>
        <a href="https://www.cnnturk.com/spor/futbol/rusyaya-4-yil-men-cezasi"/>
      </related>
    </article>
  </body>
</html>