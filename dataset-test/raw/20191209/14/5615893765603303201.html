<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/financiar/piata-de-capital/succes-al-ofertei-ams-de-preluare-a-osram-prezenta-si-in-romania-actiunile-cresc-19193606"/>
    <meta property="og:site_name" content="Profit.ro"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Succes al ofertei AMS de preluare a Osram, prezentă și în România, acțiunile cresc"/>
    <meta property="og:description" content="Producătorul austriac de senzori AMS a reușit să atragă suficient interes la a doua sa încercare de preluare a grupului german Osram, într-o tranzacție ce evaluează producătorul german de sisteme de iluminat la 4 miliarde de euro, oferta sa îmbunătățită depășind pragul minim de subscriere de 55%. ca efect, acțiunile Osram s-au apreciat cu peste 15% în debutul tranzacțiilor de luni."/>
  </head>
  <body>
    <article>
      <h1>Succes al ofertei AMS de preluare a Osram, prezentă și în România, acțiunile cresc</h1>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">Florentina Dragu</a></address>
      <p>
        <b>Producătorul austriac de senzori AMS a reușit să atragă suficient interes la a doua sa încercare de preluare a grupului german Osram, într-o tranzacție ce evaluează producătorul german de sisteme de iluminat la 4 miliarde de euro,  oferta sa îmbunătățită depășind pragul minim de subscriere de 55%. ca efect, acțiunile Osram s-au apreciat cu peste 15% în debutul tranzacțiilor de luni.</b>
      </p>
      <p>AMS a concurat cu fondurile de private equity Bain Capital și Carlyle Group pentru achiziția Osram. O primă încercare de a prelua Osram, cu un prag de acceptare stabilit la 62,5%, a eșuat să convingă suficienți acționari. <a href="https://www.profit.ro/bloomberg/ams-majoreaza-la-4-miliarde-de-euro-oferta-pentru-compania-germana-osram-cu-operatiuni-si-in-romania-19126291">Oferta îmbunătățită a fost depusă în toamnă.</a></p>
      <p>AMS s-a confruntat cu opoziția reprezentanților angajaților Osram, care și-au exprimat îngrijorarea că AMS ar putea declanșa concedieri după preluarea companiei germane.</p>
      <p>Compania austriacă a oferit 41 de euro pentru o acțiune Osram, preț care evaluează grupul german la 4 miliarde de euro (4,6 miliarde euro incluzând datoriile). Oferta a fost îmbunătățită de la un preț de 38,50 euro pe acțiune propus anterior.</p>
      <p>AMS intenționează să finanțeze achiziția cu ajutorul unui credit-punte de 4,4 miliarde de euro contractat de la HSBC, UBS și Bank of America Merrill Lynch.</p>
      <p>Acțiunile AMS s-au depreciat cu 2,5% luni dimineață.</p>
      <p>Combinarea operațiunilor celor două companii va crea un lider global pe piața senzorilor și a soluțiilor de iluminat, cu venituri de aproximativ 5 miliarde de euro și peste 36.000 de angajați.</p>
      <p>Finalizarea tranzacției este estimată pentru prima jumătate a anului viitor.</p>
      <p>Osram, companie desprinsă din gigantul german Siemens în 2013, este unul dintre principalii furnizori de soluții pentru iluminat la nivel global, cu peste 26.000 de angajați și venituri anuale de 3,8 miliarde de euro. Produsele companiei sunt utilizate în aplicații diverse, de la realitate virtuală, conducere autonomă sau telefoane mobile la soluții de iluminat inteligente și conectate în clădiri și pentru horticultură.</p>
      <p><a href="https://www.profit.ro/povesti-cu-profit/intelegere-continental-osram-cu-efecte-in-romania-cele-doua-mari-companii-germane-au-lansat-compania-comuna-cu-o-divizie-la-iasi-18213163">În vara anului trecut</a>, Osram a inaugurat la Iași o unitate de producție a pieselor de iluminat pentru mașini, în cadrul unei companii internaționale înființată împreună cu producătorul de componente auto și anvelope Continental.</p>
      <p>În primele șase luni de activitate, Osram Continental România, cu circa 140 de angajați, a raportat afaceri de 10,1 milioane de lei și o pierdere de aproape 2,1 milioane de lei.</p>
      <p>AMS, cu sediul la Viena, dezvoltă și produce semiconductori și senzori pentru industriile auto și de telecomunicații, având circa 9.000 de angajați la nivel internațional.</p>
    </article>
  </body>
</html>