<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/dal-vaffa-di-ronaldo-allo-stai-calmo-di-bonucci-sara-mai-la-juve-16186"/>
    <meta property="og:site_name" content="il BiancoNero"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Dal 'vaffa' di Ronaldo allo 'stai calmo' di Bonucci: sarà mai la Juve di Sarri?"/>
    <meta property="og:description" content="Juve, c'è qualcosa che non va. La prima sconfitta stagionale o il secondo posto in classifica, rappresentano solo una punta dell'iceberg, una punta nemmeno troppo affilata perché"/>
  </head>
  <body>
    <article>
      <h1>Dal 'vaffa' di Ronaldo allo 'stai calmo' di Bonucci: sarà mai la Juve di Sarri?</h1>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">Nicola Balice</a></address>
      <p><b>Juve, c'è qualcosa che non va.</b> La prima sconfitta stagionale o il secondo posto in classifica, rappresentano solo una punta dell'iceberg, una punta nemmeno troppo affilata perché non è adesso che si fanno i conti. Ma c'è qualcosa che non va,<b> perché non è ancora la Juve di Maurizio Sarri, dopo quattro mesi inizia a sorgere il dubbio se possa esserlo mai. Un dubbio legittimo, che non ha niente a che fare con il tema del “Sarri-ball</b>”: anzi, in fase di proposizione del gioco, il cambiamento è tangibile ben oltre l'antico discorso legato allo spettacolo. La Juve gioca a due tocchi, spesso di prima, tiene palla, con pazienza, aspettando il varco giusto con dei ritmi che salgono e scendono a seconda del momento e della benzina in corpo.<b> I dubbi riguardo al fatto che questa possa essere davvero una Juve di Sarri, si rafforzano nel giudicare il lavoro senza palla. E le dinamiche nei rapporti tra il tecnico bianconero e la squadra, forse anche con la società.</b></p>
      <p><b>SENZA PALLA </b>– La Juve sta cambiando completamente il modo di difendere, ancor di più di quello di attaccare. La linea della difesa deve essere alta, altissima. Ma le caratteristiche dei difensori sono adatte? A giudicare dalla frequenza con cui la Juve continua a subire gol, no. Anche se è dalla cintola in su che il lavoro in fase di recupero palla sta creando sofferenze anche fisiche a centrocampisti e attaccanti. Una pressione del genere deve cominciare dalle punti, ma né Cristiano Ronaldo né Gonzalo Higuain e Paulo Dybala hanno questa attitudine naturale, con i centrocampisti che sono quindi costretti a un lavoro straordinario per tenere uniti i repart<b>i: la Juve vista contro la Lazio ci è riuscita finché in campo c'erano sia Matuidi che Bentancur, è bastato togliere l'uruguaiano per far saltare il banco.<br/><br/>IL NERVOSISMO – Dopo quattro mesi, a furia di fare un lavoro che proprio non riesce, una rosa abituata a dominare inizia a dare cenni di nervosismo. Dal “vaffa” più o meno mascherato di Ronaldo dopo il cambio con il Milan allo “stai calmo” di Bonucci contro la Lazio, pure Sarri sta cominciando a dover digerire segni di insofferenza pure in mondovisione. </b>E mentre lui predica prudenza, non guarda la classifica, si dice soddisfatto, i vari leader dello spogliatoio bianconero fanno capire come il posto della Juve debba essere in vetta alla classifica, non importa come. <b>Siamo già a dicembre, o magari solo a dicembre. Ma a dicembre non è la Juve di Sarri. Lo sarà mai?<br/><br/><a href="http://track.adform.net/C/?bn=33232697">"Vinci emozioni bianconere" con le carte UBI Juventus! Scopri come</a></b> </p>
    </article>
  </body>
</html>