<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/primarul-bucurestiului-gabriela-firea-solicita-inca-o-data-centura-capitalei-de-la-ministerul-transporturilor-este-o-fata-morgana-18660406"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:27:59+00:00"/>
    <meta property="og:title" content="Primarul Bucureştiului, Gabriela Firea solicită încă o dată Centura Capitalei de la Ministerul Transporturilor: Este o Fata Morgana"/>
    <meta property="og:description" content="Primarul general al Capitalei, Gabriela Firea, a declarat, luni, că la următoarea şedinţă a CGMB va solicita Guvernului, respectiv Ministerului Transporturilor, trecerea Centurii Capitalei la Primăria Capitalei. Până acum, Municipalitatea a mai făcut solicitări în acest sens."/>
  </head>
  <body>
    <article>
      <h1>Primarul Bucureştiului, Gabriela Firea solicită încă o dată Centura Capitalei de la Ministerul Transporturilor: Este o Fata Morgana</h1>
      <address><time datetime="2019-12-09T14:27:59+00:00">09 Dec 2019, 14:27</time> by <a rel="author">Nicolae Oprea, Mediafax</a></address>
      <p>Primarul general al Capitalei, Gabriela Firea, a declarat, luni, că la următoarea şedinţă a CGMB va solicita Guvernului, respectiv Ministerului Transporturilor, trecerea Centurii Capitalei la Primăria Capitalei. Până acum, Municipalitatea a mai făcut solicitări în acest sens.</p>
      <p>„Constat cu părere de rău că obiectivul investiţii Centura Capitalei este în continuare o Fata Morgana. Am decis la prima şedinţă a CGMB să solicităm încă o dată transferul centurii de la CNAIR, la Primăria Capitalei. Suntem primii interesaţi”, a declarat, luni, Gabriela Firea.</p>
      <p>Primăria Capitalei a făcut în ultimii ani mai multe solicitări în acest sens, însă nu au avut succes.</p>
      <p>Inclusiv miniştrii PSD care s-au succedat la conducerea Ministerului Transporturilor au refuzat transferul Centurii Capitalei către Primărie.</p>
      <p>Firea a motivat de fiecare dată când a cerut transferul Centurii Capitalei că, local, investiţia ar putea fi finalizată mult mai repede.</p>
    </article>
  </body>
</html>