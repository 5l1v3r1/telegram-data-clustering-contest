<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176496/brand-en-zwak-punt-in-kabel-veroorzaakten-stroomstoringen"/>
    <meta property="og:site_name" content="omroep flevoland"/>
    <meta property="article:published_time" content="2019-12-09T14:03:00+00:00"/>
    <meta property="og:title" content="Brand en zwak punt in kabel veroorzaakten stroomstoringen"/>
    <meta property="og:description" content="De twee stroomstoringen zondag in Lelystad kwamen door brand en een zwak punt in een kabel. Dat zegt netbeheerder Liander. Door de storingen zaten honderden adressen in Lelystad één of meerdere uren in het donker."/>
  </head>
  <body>
    <article>
      <h1>Brand en zwak punt in kabel veroorzaakten stroomstoringen</h1>
      <address>
        <time datetime="2019-12-09T14:03:00+00:00">09 Dec 2019, 14:03</time>
      </address>
      <p>
        <b>De twee stroomstoringen zondag in Lelystad kwamen door brand en een zwak punt in een kabel. Dat zegt netbeheerder Liander. Door de storingen zaten honderden adressen in Lelystad één of meerdere uren in het donker.</b>
      </p>
      <p>Volgens de netbeheerder werd de eerste storing rond 16:00 uur veroorzaakt door een brand in een bedrijf op <a href="https://www.omroepflevoland.nl/nieuws/176476/stroomstoringen-voorbij">bedrijventerrein</a> Lelystad Airport Businesspark. Doordat in dat pand de stroomtoevoer uitviel kwam een kettingreactie op gang en kwamen 117 adressen in het donker te zitten. Liander onderzoekt nog hoe het kon gebeuren dat de uitval zich niet tot één bedrijf beperkte. Liander kon deze storing na twee uur verhelpen.</p>
      <p>De tweede storing begon rond 18:30 uur en trof vooral adressen in het stadscentrum. Onder meer het ziekenhuis en zorgcentra Laarhof en Laarstaete van Coloriet werden hierdoor geraakt. In totaal werden 330 adressen getroffen. Die storing kwam doordat een elektriciteitskabel in het centrum een zwakke plek had en het begaf. Volgens Liander kan zo'n zwakke plek ontstaan door bijvoorbeeld de natuurlijke beweging van de grond waarin de kabel ligt. Ook deze storing was na anderhalf uur weer verholpen.</p>
      <p>Liander benadrukt dat de twee storingen dus niets met elkaar te maken hadden.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>