<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/12/09/rosja-umacnia-wplywy-w-algierii-przed-wyborami-prezydenckimi/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-12-09T14:30:53+00:00"/>
    <meta property="og:title" content="Rosja umacnia wpływy w Algierii przed wyborami prezydenckimi"/>
    <meta property="og:description" content="W Algierii 12 grudnia odbędą się wybory prezydenckie. Duża część społeczeństwa je odrzuca, jako przewidzianą z góry kontynuację rządów ekipy długoletniego prezydenta Boutefliki. Na szczytach władzy w Algierii odbywają się jednak przetasowania, w których poważną rolę odgrywa armia, a w niej… wpływy Moskwy."/>
  </head>
  <body>
    <article>
      <h1>Rosja umacnia wpływy w Algierii przed wyborami prezydenckimi</h1>
      <address><time datetime="2019-12-09T14:30:53+00:00">09 Dec 2019, 14:30</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>W Algierii 12 grudnia odbędą się wybory prezydenckie. Duża część społeczeństwa je odrzuca, jako przewidzianą z góry kontynuację rządów ekipy długoletniego prezydenta Boutefliki. Na szczytach władzy w Algierii odbywają się jednak przetasowania, w których poważną rolę odgrywa armia, a w niej… wpływy Moskwy.</b>
      </p>
      <p>Algieria była przez lata sojusznikiem Związku Sowieckiego w Afryce Północnej. Generał Gaid Salah, który w tej chwili jest szarą eminencją w tym kraju i jego realnym przywódcą to wychowanek sowieckiej Akademii Wojskowej, gdzie szkolił się na artylerzystę.</p>
      <p>Gen. Salah łączy obecnie funkcje szefa sztabu armii i wiceministra obrony. Związki z Kremlem ma jednak wielu innych generałów z jego pokolenia. W wywiadzie udzielonym „Libération”, historyk i politolog Jean Pierre Filiu twierdzi, że w Algierii dochodzi do ingerencji Putina, choć jest ona dyskretna.</p>
      <p>„Rosjanie są jedynymi, którzy wciąż mogą mieć wpływ na decydentów – uważa politolog. Gwarantują im to właśnie powiązania z tą grupą algierskich wojskowych, na czele której znajduje się generał Gaïd Salah oraz także absolwent sowieckich uczelni generał Benali Ben Ali, dowódca gwardii prezydenckiej od 2015 r.</p>
      <p>Oficjalnie, jak wyraził to szef rosyjskiej dyplomacji Ławrow, Moskwa nie ingeruje w sprawy Algierii i uważa, że to sami Algierczycy muszą zadecydować o swojej przyszłości. Mniej oficjalnie widać pewną korelację działań wobec sytuacji w sąsiedniej Libii, a nawet rodzaj doradztwa Rosji w rozwiązaniu wewnętrznego konfliktu. Wg Jeana Pierre’a Filiu, Kreml wspiera konkretną stronę w kryzysie algierskim i są to rządy generałów.</p>
      <p>Zacieśnia się też współpraca wojskowa. Wg „Sputnika”, który powołuje się na algierską stronę ministerstwa obrony, algierska armia podpisała na początku września na wystawie lotniczej i kosmicznej MAKS 2019 w Moskwie, dwa kontrakty dotyczące nabycia eskadry Migów 29 M2 i całej floty samolotów Su-30.</p>
      <p>Wg źródeł algierskich z 1 grudnia 2019 r., Rosja proponuje też armii tego kraju „wielofunkcyjny system obrony przed małymi dronami, które mogą stanowić zagrożenie dla ważnych obiektów kraju”.</p>
      <p>Źródło: France Television Afrique</p>
      <p>Reklama / Advertisement</p>
      <figure>
        <a href="https://sklep-niezalezna.pl/pl/p/2020-Prenumerata-NCZ-KSIAZKA-GRATIS-POLSKA-list-ZWYKLY-/1406?utm_source=nczas&amp;utm_medium=banner&amp;utm_campaign=prenumerata-2020-nczas">
          <img src="https://nczas.com/wp-content/uploads/2019/12/prenumerata-2020-nczas-kup-dostan-gratis.png"/>
        </a>
      </figure>
      <related>
        <h4>PODOBNE ARTYKUŁY</h4>
        <a href="https://nczas.com/2019/12/09/dziennikarka-gazety-wyborczej-zderzyla-sie-z-rownouprawnieniem-i-skomli-na-twitterze-lewica-zacznie-bronic-tradycyjnych-wartosci-foto/"/>
        <a href="https://nczas.com/2019/12/09/bogini-olga-tokarczuk-na-prezydenta-po-prawyborach-prezydenckich-w-po-wnioski-nasuwaja-sie-same/"/>
        <a href="https://alaluna.pl/gwiazdy/lewandowska-w-koncu-pokazala-brzuszek-fani-sa-zachwyceni-przepieknie-ciaza-ci-sluzy-foto/"/>
        <a href="https://nczas.com/2019/12/09/holownia-prezydentem-katolik-z-tvn-jest-gotow-poszerzyc-prawo-do-mordowania-dzieci-jesli-sejm-przedstawi-propozycje/"/>
        <a href="https://nczas.com/2019/12/09/polacy-stworzyli-gre-w-ktorej-glownym-bohaterem-jest-jezus-mozna-zmieniac-wode-w-wino-i-walczyc-z-szatanem-wideo/"/>
        <a href="https://nczas.com/2019/12/09/prokuratura-o-wybuchu-w-szczyrku-prowadzone-jest-postepowanie-w-sprawie-a-nie-przeciwko-komus/"/>
        <a href="https://nczas.com/2019/12/09/imigranci-probowali-ubogacic-kulturowo-parade-swietego-mikolaja-w-austrii-zostali-przegonieni-przez-rogate-potwory-wideo/"/>
        <a href="https://nczas.com/2019/12/09/bedzie-akt-oskarzenia-przeciwko-przemyslawowi-w-mial-zdefraudowac-130-tys-zlotych-ze-srodkow-fundacji/"/>
        <a href="https://alaluna.pl/gwiazdy/celebryci/czy-kolejna-edycja-tanca-z-gwiazdami-bedzie-nalezala-do-julii-wieniawy-wiemy-kto-wystapi-w-programie/"/>
      </related>
    </article>
  </body>
</html>