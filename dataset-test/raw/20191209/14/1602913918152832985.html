<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cosmin-preda-liderul-senatorilor-psd-motiunea-impotriva-lui-florin-citu-va-trece-avem-voturile-necesare-18660487"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:58:30+00:00"/>
    <meta property="og:title" content="Cosmin Preda, liderul senatorilor PSD: Moţiunea împotriva lui Florin Cîţu va trece. Avem voturile necesare"/>
    <meta property="og:description" content="Cosmin Preda, liderul senatorilor PSD, a declarat, luni, că moţiunea simplă împotriva ministrului Finanţelor, Florin Cîţu, va fi adoptată de Senat. El a spus că sunt senatori care au votat pentru învestirea Guvernului Orban, dar care acum nu sunt mulţumiţi de deciziile economice ale Executivului."/>
  </head>
  <body>
    <article>
      <h1>Cosmin Preda, liderul senatorilor PSD: Moţiunea împotriva lui Florin Cîţu va trece. Avem voturile necesare</h1>
      <address><time datetime="2019-12-09T14:58:30+00:00">09 Dec 2019, 14:58</time> by <a rel="author">Alexandru Costea, Mediafax</a></address>
      <p>Cosmin Preda, liderul senatorilor PSD, a declarat, luni, că moţiunea simplă împotriva ministrului Finanţelor, Florin Cîţu, va fi adoptată de Senat. El a spus că sunt senatori care au votat pentru învestirea Guvernului Orban, dar care acum nu sunt mulţumiţi de deciziile economice ale Executivului.</p>
      <p>"Declaraţiile domnului ministru Cîţu ne-au dus, din punct de vedere economic, într-o zonă în care astăzi totul este mai scump pentru România. Îl aşteptăm la Parlament cu explicaţiile de rigoare. În mod normal trece moţiunea. Avem voturile necesare. Sunt şi colegi care la învestitura Guvernului au votat pentru Guvernul Orban şi care astăzi nu se regăsesc în deciziile economice anunţate de domnul ministru de Finanţe Cîţu. Într-o logică normală, domnul Cîţu nu ar fi trebuit să fie ministru de Finanţe. Comisiile reunite ale Camerei Deputaţilor şi Senatului nu au dat un aviz favorabil", a afirmat Cosmin Preda după şedinţa grupurilor reunite ale PSD din Parlament.</p>
      <p>Acesta a precizat că în relaţia cu cetăţeanul, PSD trebuie să-şi facă datoria şi să atragă atenţia asupra derapajelor.</p>
      <p>"Am discutat de costul împrumuturilor guvernamentale, de cuantumul lor, de cursul de schimb, de mărirea ROBOR, lucruri care se întâmplă cu o frecvenţă care te ia ameţeala. Toate cifrele s-au deteriorat într-un termen foarte scurt. Trebuie să vină să explice parlamentarilor de ce fac lucrurile aşa cum le fac", a mai afirmat Cosmin Preda.</p>
      <p>Senatul dezbate şi votează, în plenul de luni, moţiunea simplă cu titlul „Guvernare PNL-numele tău este austeritate”, depusă de PSD împotriva ministrului de Finanţe Florin Cîţu. Audierea are loc la doar o lună de la preluarea mandatului de ministru de către senatorul liberal.</p>
    </article>
  </body>
</html>