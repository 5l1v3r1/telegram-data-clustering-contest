<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tror-flyambulanse-krisen-har-forverret-pasientskader/71909710"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T14:46:27+00:00"/>
    <meta property="og:title" content="Tror flyambulanse-krisen har forverret pasientskader"/>
    <meta property="og:description" content="Ifølge overlege Mads Gilbert har pasienter blitt forsinket eller flyttet til annen ambulansetjeneste 286 ganger siden 1. juli."/>
  </head>
  <body>
    <article>
      <h1>Tror flyambulanse-krisen har forverret pasientskader</h1>
      <h2>Ifølge overlege Mads Gilbert har pasienter blitt forsinket eller flyttet til annen ambulansetjeneste 286 ganger siden 1. juli.</h2>
      <address><time datetime="2019-12-09T14:46:27+00:00">09 Dec 2019, 14:46</time> by <a rel="author">Halldor Hustadnes</a></address>
      <p>- Jeg er ganske sikker på at det bare er et tidsspørsmål» før krisen i ambulansefly-tjenestene i Nord-Norge vil føre til dødsfall, sier Mads Gilbert til Dagbladet.</p>
      <p>Ifølge klinikkoverlegen ved Universitetssykehuset i Nord-Norge (UNN) har konsekvensene av ambulansefly-krisen trolig påført enkeltpasienter forverrede helseskader.</p>
      <p>Etter en omstridt tildeling av flyambulanseoppdraget til selskapet Babcock, står nå fire av 11 fly på bakken.</p>
      <h3>- Kritisk faktor</h3>
      <p>De som særlig er i risikosonen er pasienter med det Gilbert kaller «tidskritiske medisinske problemer»: Hjerneslag, hjerteinfarkt, blodforgiftning og pustevansker.</p>
      <p>I tillegg kommer pasienter med alvorlige skader med blødninger som er ute av kontroll, og hodeskader.</p>
      <p>
        <b>- Når det gjelder hjerneslag og hjerteinfarkt er tida en absolutt kritisk faktor. Der vil alle forsinkelser øke omfanget av skadene pasienten får på hjerne og hjerte. De medisinske konsekvensen av tidstapene har vi ikke full oversikt over, sier Gilbert.</b>
      </p>
      <p>
        <i>
          <b>- Betyr det at noen kan ha fått alvorligere skader på grunn av dette?</b>
        </i>
      </p>
      <p>
        <b>- Selvsagt, sier Mads Gilbert.</b>
      </p>
      <p>Han forklarer hva som skjer ved et hjerneslag: Da dør anslagsvis 15 millioner hjerneceller for hvert minutt som går når en blodpropp stopper blodtilførselen til hjernen.</p>
      <p>- Ved unngåelige forsinkelser kan en større del av hjernen bli skadet, og flere hjerneceller dør, sier Gilbert.</p>
      <h3>«Uforsvarlig medisinsk situasjon»</h3>
      <p>Med andre ord: Jo lenger tid som går, jo verre blir skaden. Det samme gjelder hjerteinfarkt.</p>
      <p>- I alle disse tidskritiske situasjonene påføres pasientene større skader ved de unngåelige forsinkelsene vi har nå, sier Gilbert - med trykk på ordet <i>unngåelig</i>.</p>
      <p>- Fra 1. juli har vi hatt en ustabil, ofte uforsvarlig medisinsk situasjon, sier Gilbert til Dagbladet.</p>
      <p>Det begrunner han med UNNs statistikk.</p>
      <p>- Siden 1. juli i år har vi hatt 286 oppdrag der pasienter har blitt forsinket, eller overført til en annen ambulansetjeneste grunnet manglende ambulansefly, sier Gilbert.</p>
      <p>- Det er to slike tilfeller i snitt per dag, legger han til.</p>
      <h3>- Spiser av beredskapstida</h3>
      <p>Tidligere i dag omtalte Dagbladet en <a href="https://www.dagbladet.no/nyheter/atte-uonskede-hendelser/71908248">UNN-rapport fra søndag ettermiddag</a>, hvor det var registrert åtte uønskede hendelser det siste døgnet.</p>
      <p>Gilbert er oppgitt over helseminister Bent Høie, som han mener framstiller situasjonen som om «alt er bra».</p>
      <p>- Det er litt rart, når Helse Nord har satt gul kriseberedskap, sier Gilbert.</p>
      <p>Han er ikke bare bekymret for situasjonen i selve ambulansefly-tjenesten, men også for ringvirkningene den fører til.</p>
      <p>- Når vi bruker helikopter i stedet for fly, spiser vi av beredskapstida som helikoptrene har, sier han, og sier at det er det samme med bilambulansetjenestene.</p>
      <p>Nå frykter han at krisen kan få fatale utfall.</p>
      <p>- Det er vår frykt at pasienter med tidskritiske medisinske problemer ikke vil nå fram i tide og kan komme til å dø, sier Mads Gilbert til Dagbladet.</p>
    </article>
  </body>
</html>