<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/putin-pristigna-posleden-na-sreshtata-na-varha-na-normandskata-chetvorka-v-parizh.html"/>
    <meta property="og:site_name" content="News.bg"/>
    <meta property="article:published_time" content="2019-12-09T14:29:10+00:00"/>
    <meta property="og:title" content="Путин пристигна последен на срещата на върха на Нормандската четворка в Париж"/>
    <meta property="og:description" content="За 17,00 часа московско време (18,00 часа българско време) са запланирани отделни преговори"/>
  </head>
  <body>
    <article>
      <h1>Путин пристигна последен на срещата на върха на Нормандската четворка в Париж</h1>
      <address>
        <time datetime="2019-12-09T14:29:10+00:00">09 Dec 2019, 14:29</time>
      </address>
      <p>Президентът на Русия Владимир Путин <b>последен пристигна с лимузина Aurus за срещата на Нормандската четворка</b> в Елисейския дворец в Париж, информират руски медии.</p>
      <p>За 17,00 часа московско време (16,00 часа българско време) са планирани отделни <b>преговори между президента на Франция Еманюел Макрон и украинския лидер Владимир Зеленски</b>, а Путин ще се срещне с германския канцлер Ангела Меркел.</p>
      <figure>
        <iframe data-src="https://twitter.com/dimsmirnov175/status/1204037561951440896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Четиристранната среща се очаква да <b>започне час по-късно и да продължи около три часа.</b></p>
      <p>След това се очаква <b>Путин да проведе първата си официална среща</b> с Владимир Зеленски.</p>
      <p>По-рано днес помощникът на руския президент Юрий Ушаков разкри, че Путин и Зеленски ще разговарят след преговорите на Нормандската четворка. По думите му разговорите между украинския лидер и руския му колега <b>няма да бъдат ограничени като време</b>. Те ще обсъдят изпълнението на Минските споразумения.</p>
      <figure>
        <iframe src="https://www.youtube.com/embed/KnLuaddo1u0" width="640" height="360" data-service="Youtube" scrolling="no"/>
      </figure>
      <p>Зеленски заяви, че очаква конкретни <b>резултати от разговорите с Путин</b> в Париж, а от Кремъл говорят за сдържан оптимизъм.</p>
      <p>Путин е придружаван от шефа на "Газпром" Алексей Милер, енергийния министър Александър Новак, външния министър Сергей Лавров, говорителя Дмитрий Песков, помощниците Юрий Ушаков и Владислав Сурков. След срещата Лавров ще отпътува за Вашингтон, където се очаква да разговаря с американския лидер Доналд Тръмп.</p>
      <p>Преди срещата<b> френските власти арестуваха протестиращ от феминисткото движение FEMEN.</b></p>
      <p>Любопитно е да се отбележи, че Зеленски пристигна в Елисейския дворец с автомобил Renault, Путин с лимузина <b>Aurus</b> руско производство, а канцлерът на Германия с Mercedes.</p>
      <p>Това е първата среща на върха на Нормандската четворка от 2016 г. в Берлин.</p>
    </article>
  </body>
</html>