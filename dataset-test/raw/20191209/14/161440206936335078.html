<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/12/09/via-ai-test-con-i-droni-nell-isola-il-distretto-aerospaziale-per-8-962729.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T14:27:12+00:00"/>
    <meta property="og:title" content="Perdasdefogu, via ai test con i droni nell'Isola"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Aerospazio</h6>
      <h1>Perdasdefogu, via ai test con i droni nell'Isola</h1>
      <h2>Il provvedimento in attesa che l'aeroporto di Tortolì-Arbatax, a suo tempo oggetto di un contratto di utilizzo, possa riaprire nei prossimi mesi</h2>
      <address>
        <time datetime="2019-12-09T14:27:12+00:00">09 Dec 2019, 14:27</time>
      </address>
      <p>Il Distretto Aerospaziale della Sardegna (Dass) utilizzerà per i prossimi quattro anni l'aviosuperficie di Perdasdefogu per lo sviluppo di piattaforme di test, validazione e certificazione di droni.</p>
      <p>Il provvedimento in attesa che l'aeroporto di Tortolì-Arbatax, a suo tempo oggetto di un contratto di utilizzo, possa riaprire nei prossimi mesi, e in assenza di informazioni sul futuro di Fenosu, altro spazio nel mirino del Dass.</p>
      <p>L'aviosuperficie di Perdasdefogu, già in passato teatro di test di volo del drone Falco della Galileo Selex, oggi Leonardo, copre un'area di circa 12 ettari e dispone di una pista di volo di 675 metri di lunghezza e 24 di larghezza, adeguati spazi di parcheggio, due hangar con struttura in acciaio da 360 e 224 metri quadri alti rispettivamente 3,5 e 3 metri, una torre di controllo aperta di 16 mq alta 7 metri, una club house di 82 mq e due magazzini, uno di 16 e l'altro di 30 mq.</p>
      <p>Si trova inoltre in posizione privilegiata rispetto al Poligono interforze del Salto di Quirra, beneficiando di spazi aerei e infrastrutture tecnologiche di avanguardia disponibili con i sistemi di tracciamento avanzati e la sala controllo, in forza dell'accordo quadro del 2018.</p>
      <p>"Un'iniziativa - spiega il presidente del Dass, Giacomo Cao - che rientra in un giro d'affari che si attesta attualmente in oltre 8 miliardi di dollari annui a livello mondiale e che può portare significative ricadute economiche e occupazionali nei nostri territori".</p>
      <p>(Unioneonline/v.l.)</p>
    </article>
  </body>
</html>