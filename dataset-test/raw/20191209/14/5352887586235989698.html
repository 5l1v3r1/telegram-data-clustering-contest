<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/klaipeda-pradeda-dar-vieno-socialinio-daugiabucio-statybas-1756198/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="Klaipėda pradeda dar vieno socialinio daugiabučio statybas"/>
    <meta property="og:description" content="Reklama"/>
  </head>
  <body>
    <article>
      <h1>Klaipėda pradeda dar vieno socialinio daugiabučio statybas</h1>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">Klaipėdos m. sav. inf</a></address>
      <p>Reklama</p>
      <p>
        <b>Klaipėdoje iškils dar vienas naujas socialinis daugiabutis. Sunkiai besiverčiantiems klaipėdiečiams skirtas namas pradedamas statyti Rambyno g. 14A. Šiandien, gruodžio 9 d., į naujo daugiabučio pamatus įbetonuota simbolinė kapsulė su laišku ateities kartoms.</b>
      </p>
      <p>„Pastačius naują socialinį daugiabutį, naujus būstus galėsime pasiūlyti keturioms dešimtims šeimų arba vienišų asmenų. Tai bus trečiasis naujas socialinis daugiabutis, pastatytas Klaipėdoje per nepriklausomybės laikotarpį“, – sako Klaipėdos meras Vytautas Grubliauskas.</p>
      <p>Naujas socialinis daugiabutis bus 5 aukštų su rūsiu, jame planuojama įrengti 40 butų – 20 vieno kambario ir tiek pat dviejų kambarių. 8 butai pirmajame pastato aukšte bus pritaikyti asmenims su judėjimo negalia ir šeimoms, kuriose yra tokių asmenų.</p>
      <p>Statybos darbus atlieka savivaldybės skelbtą viešųjų pirkimų konkursą laimėjusi UAB „Eikos statyba“. Darbai turi būti atlikti per 14 mėnesių. Sutarties vertė – 2 640 585<b> </b>Eur, 1 927 666 Eur skirta iš ES lėšų, likusi suma – savivaldybės biudžeto lėšos.</p>
      <p>Šių metų vasarą naujas socialinis daugiabutis buvo atidarytas Irklų g. 1. Jame yra 36 butai, 9 iš jų pritaikyti asmenims su judėjimo negalia. Dar vienas socialinis daugiabutis Klaipėdoje buvo pastatytas 2007 metais. Jame yra 90 butų. </p>
      <p>Iš viso Klaipėdos miesto savivaldybė turi 552 socialinius būstus, tačiau paklausa išlieka didelė. Turinčių teisę į paramą būstui išsinuomoti sąraše yra įrašyti 645 asmenys ir šeimos, kuriems socialinis būstas yra nuomojamas eilės sąraše tvarka. Dar 30 asmenų ir šeimų yra įrašyti į turinčių teisę į šią paramą išimties tvarka apskaitą. Socialinio būsto fondas pildomas ne tik statant naujus namus, bet ir perkant rinkoje esančius senesnės statybos butus. Šiuo metu vyksta procedūros dėl 7 butų pirkimo. </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/socialinis-bustas-pirkti-ar-statyti-1744189/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/socialiniai-bustai-eile-vis-dar-netrumpa-1727276/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedoje---dar-vienas-socialinis-daugiabutis-1668458/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/i-socialinius-bustus---pries-kaledas-1656065/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/nt/socialiniam-bustui-siulo-naudoti-nuomojamas-patalpas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/laisves-gynejams-siuloma-kompensuoti-dali-nuomos-islaidu-1607156/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/klaipedos-rajone-perkami-socialiniai-bustai-1583513/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/socialinio-busto-paieskos-rajone-stinga-pasiulos/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>