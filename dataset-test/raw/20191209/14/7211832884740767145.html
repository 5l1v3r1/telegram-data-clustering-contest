<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/608753"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="&quot;บิ๊กตู่&quot;ปลุกคนไทยทั้งประเทศต่อต้านการทุจริตคอร์รับชัน"/>
    <meta property="og:description" content="นายกฯ นำคนไทยประกาศเจตนารมณ์ต่อต้านการทุจริตคอร์รัปชัน ปลุกคนไทยต้องไม่เพิกเฉยต่อปัญหาการทุจริต และก้าวข้ามค่านิยมอุปถัมภ์"/>
  </head>
  <body>
    <article>
      <h1>"บิ๊กตู่"ปลุกคนไทยทั้งประเทศต่อต้านการทุจริตคอร์รับชัน</h1>
      <address><time datetime="2019-12-09T14:40:00+00:00">09 Dec 2019, 14:40</time> by <a rel="author">PostToday</a></address>
      <p>นายกฯ นำคนไทยประกาศเจตนารมณ์ต่อต้านการทุจริตคอร์รัปชัน ปลุกคนไทยต้องไม่เพิกเฉยต่อปัญหาการทุจริต และก้าวข้ามค่านิยมอุปถัมภ์</p>
      <p>เมื่อวันที่ 9 ธ.ค.พล.อ.ประยุทธ์ จันทร์โอชา นายกรัฐมนตรีและรมว.กลาโหม เป็นประธานประกาศเจตนารมณ์การต่อต้านคอร์รัปชัน เนื่องในวันต่อต้านคอร์รัปชันสากล 9 ธ.ค.ภายใต้แนวคิด "Zero Tolerance คนไทยไม่ทนต่อการทุจริต" เพื่อแสดงเจตนารมณ์ของผู้นำทางการเมืองร่วมกับภาคีทุกภาคส่วนที่มีความมุ่งมั่นในการแก้ไขปัญหาการทุจริตอย่างต่อเนื่อง โดยมี นายฌูเลียน การ์ซานี ผู้แทนจากองค์การสหประชาชาติประจำภาคพื้นเอเชียตะวันออกเฉียงใต้และแปซิฟิก เป็นผู้แถลงสารองค์การสหประชาชาติ พร้อมด้วยหน่วยงานภาครัฐ ภาคเอกชน ทูตานุทูต และผู้เกี่ยวข้องเข้าร่วมงานกว่า 3,000 คน ณ อิมแพค เมืองทองธานี</p>
      <figure>
        <img src="https://www.posttoday.com/media/content/2019/12/09/E775098DC7EE46C4B85C2F3812EB4014.jpg"/>
      </figure>
      <p>พล.อ.ประยุทธ์ กล่าว่า การต่อต้านทุจริตเป็นการสร้างจิตสำนึก ความร่วมมือของประชาชนทุกภาคส่วนในทุกมิติ และเป็นการแสดงจุดยืนของประเทศ โดยกฎหมายเป็นสิ่งสำคัญที่จะทำให้เกิดความเท่าเทียม</p>
      <p>ทั้งนี้ รัฐบาลได้กำหนดนโยบายเร่งด่วนในการแก้ไขปัญหาการทุจริตและประพฤติมิชอบในวงราชการ ทั้งฝ่ายการเมืองและฝ่ายราชการประจำ ดำเนินการพัฒนา ปรับปรุงกฎหมายต่างๆ ให้ครอบคลุม ทั้งในเรื่องความโปร่งใสในการดำเนินงานของภาครัฐ ส่งเสริมให้กระบวนการยุติธรรมปราศจากการแทรกแซงของนักการเมืองและผู้มีอิทธิพล ตลอดจนวางมาตรการคุ้มครองพยานและกำหนดให้มีการลงโทษผู้กระทำผิดกรณีทุจริตและประพฤติมิชอบอย่างจริงจังและรวดเร็ว โดย ภาคเอกชน และภาคประชาสังคม ต้องเข้ามามีส่วนร่วมในการช่วยตรวจสอบ เฝ้าระวังด้วย</p>
      <p>นายกรัฐมนตรี กล่าวว่า นอกจากตนเองจะไม่กระทำการทุจริตแล้ว จะต้องไม่อดทนต่อการทุจริตที่เกิดขึ้นในสังคมไทย คนไทยจะต้องก้าวข้ามค่านิยมอุปถัมภ์และความเพิกเฉยต่อการทุจริตประพฤติมิชอบ รวมทั้งแสดงเจตจำนงทางการเมืองที่ต้องการสร้างชาติที่สะอาดปราศจากการทุจริต ในส่วนของการขับเคลื่อนนโยบาย ต้องมีความโปร่งใสตรวจสอบได้ทุกขั้นตอน ขณะเดียวกัน กลไกการป้องกันและปราบปรามการทุจริต ต้องได้รับความไว้วางใจ และความเชื่อมั่นจากประชาชนว่าสามารถปกป้องผลประโยชน์ของชาติ และประชาชนได้อย่างรวดเร็ว เป็นธรรม และเท่าเทียม</p>
      <p>จากนั้น นายกรัฐมนตรีได้นำคนไทยทั่วประเทศและผู้ร่วมงานประกาศเจตนารมณ์ต่อต้านคอร์รัปชัน โดยกล่าวพร้อมกันว่า "ข้าพเจ้า ...จะประพฤติปฏิบัติตน ด้วยความซื่อสัตย์สุจริต ไม่กระทำการทุจริต จะยึดมั่นในความยุติธรรม ยึดถือประโยชน์ส่วนรวมมากกว่าประโยชน์ส่วนตน จักปกป้องเทิดทูนสถาบันชาติ ศาสนา พระมหากษัตริย์ และเจริญรอยตามเบื้องพระยุคลบาทพระบาทสมเด็จพระเจ้าอยู่หัว ด้วยจิตอาสา พร้อมทำความดี ด้วยหัวใจ ตลอดไป"</p>
      <figure>
        <img src="https://www.posttoday.com/media/content/2019/12/09/3B3F8ABEF689454EB15A0FCF4F839FFA.jpg"/>
      </figure>
    </article>
  </body>
</html>