<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/antalya-yili-rekorla-kapatacak-217800h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T14:33:33+00:00"/>
    <meta property="og:title" content="Antalya yılı rekorla kapatacak"/>
    <meta property="og:description" content="Geçen yıl 13 milyon 642 bin turistle rekor kıran Antalya, yılı 16 milyon turistle kapatmaya hazırlanıyor."/>
  </head>
  <body>
    <article>
      <h1>Antalya yılı rekorla kapatacak</h1>
      <h2>Geçen yıl 13 milyon 642 bin turistle rekor kıran Antalya, yılı 16 milyon turistle kapatmaya hazırlanıyor.</h2>
      <address>
        <time datetime="2019-12-09T14:33:33+00:00">09 Dec 2019, 14:33</time>
      </address>
      <p>Dünyanın önemli turizm merkezlerinden Antalya, 193 ülkeden turist çekiyor. Turizmde iyi bir sezon geçiren kent, turist sayısı bakımından 2018'in rakamını geçen ay geride bıraktı. Şehre 11 ayda gelen turist sayısı 15 milyon 600 bini geçti. Profesyonel Otel Yöneticileri Derneği (POYD) Başkanı Ülkay Atmaca, konuyla ilgili açıklamasında, ‘Geçen yıl tüm zamanların en iyi yılıydı ancak bunu da geçtik. 2019, şu an tüm zamanların en iyisi oldu. Hedefimiz 16 milyondu ve bu rakama da adım adım koşuyoruz. Bu yıl 16 milyonu yakalayacağız'' dedi. Turist sayısının artmasında sektörün ve ilgili paydaşların birlikte hareket etmesinin önemli olduğuna işaret eden Atmaca, özellikle Polonya, Rusya ve Almanya'da çok ciddi artışlar yaşandığını söyledi.</p>
      <p>
        <b>TÜRKİYE'Yİ TERCİH EDİYORLAR</b>
      </p>
      <p>Avrupalıların da tekrar geri dönmeye başladığını dile getiren Atmaca, bunun kendileri için çok önemli olduğunun altını çizdi. Atmaca, ‘'Avrupalı misafir gittiği ülkede çok mutlu olmadı ve bize dönmeye başladı. Çünkü onların çok alışık olduğu, damak tadına uygun, istediği hizmet ve tesis kalitesi bizde. Servis ve hizmet kalitemiz dünyanın hiçbir yerinde yok. Bütün bunlar bir araya geldiğinde tüketici Türkiye'yi tercih etmeye devam ediyor. Yeni trendimiz Hindistan ve Çin. Bu iki pazarda çok fazla potansiyel var'' diye konuştu. Hint düğünlerinin şu anda Türkiye'de çok popüler olduğunu kaydeden Ülkay Atmaca, iki pazarda artış yaşandığı takdirde ölü sezonun daha da canlanacağını vurguladı.</p>
    </article>
  </body>
</html>