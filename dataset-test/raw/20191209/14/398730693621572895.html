<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/fn-ny-ojamlikhet-hotar-framgangsrik-kamp-mot-fattigdom/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:23:53+00:00"/>
    <meta property="og:title" content="FN: Ny ojämlikhet hotar framgångsrik kamp mot fattigdom"/>
    <meta property="og:description" content="En ny ojämlikhet växer fram i världen, menar FN i en ny rapport."/>
  </head>
  <body>
    <article>
      <h1>FN: Ny ojämlikhet hotar framgångsrik kamp mot fattigdom</h1>
      <address><time datetime="2019-12-09T14:23:53+00:00">09 Dec 2019, 14:23</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>En ny ojämlikhet växer fram i världen, menar FN i en ny rapport. Fattigdomen fortsätter att minska, men i toppen drar de rikaste länderna ifrån när det gäller exempelvis tillgång till avancerad sjukvård och högre utbildning. FN kopplar den växande klyftan till vågen av protester.</b>
      </p>
      <p>Den globala utvecklingen visar två tydliga och delvis motstridiga trender, enligt <a href="http://hdr.undp.org/sites/default/files/hdr2019.pdf">FN:s årliga rapport om mänsklig utveckling</a>, som lanserades på måndagen:</p>
      <p>• Allt fler tar sig ur elände, och när det gäller de mest grundläggande behoven minskar klyftan mellan de fattigaste och de rikaste. </p>
      <p>• När det gäller möjligheterna högre upp på behovstrappan ökar däremot klyftan mellan de som har det bäst och de som försöker komma i kapp.</p>
      <p>Chefen för FN:s utvecklingsorgan UNDP, Achim Steiner, tror att det senare kan vara en förklaring till alla de regeringskritiska manifestationer som nu äger rum i snart sagt världens alla hörn.</p>
      <p>”Vågen av demonstrationer som sköljer över flera länder är en tydlig signal om att trots alla framsteg är det något i vårt globaliserade samhälle som inte fungerar”, skriver Steiner i rapportens förord.</p>
      <p><b>Det dilemmat kan vara lite svårt </b>att upptäcka i de vanliga diagrammen, vilket signaleras med rapportens titel ”Bortom inkomster, bortom genomsnitt”.</p>
      <figure>
        <img src="https://cached-images.bonnier.news/cms30/UploadedImages/2019/12/9/b7885291-1cc7-4fc1-841b-104c44b5e49c/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Chile hör till de länder som skakats av demonstrationer – mot regeringen i synnerhet och mot uppfattad ojämlikhet i allmänhet. Här i huvudstaden Santiago den 6 december.<cite>Foto: Martin Bernetti/AFP</cite></figcaption>
      </figure>
      <p>Under de senaste 30 åren har mänskligheten gjort en otvetydig och historiskt unik resa ut ur fattigdom och ofärd. Antalet länder i kategorin ”låg mänsklig utveckling” enligt FN:s mått har minskat från 62 till 36. Antalet länder i den andra änden, med hög mänsklig utvecklingsnivå, har samtidigt ökat från 12 till 62.</p>
      <p>I detalj handlar det om att färre är extremt fattiga och att allt fler har tillgång till vacciner, grundläggande sjukvård, grundskola och basal kommunikationsteknik (mobiltelefoni).</p>
      <p>Resan ut ur det djupaste eländet fortsätter in i våra dagar: mellan 2005 och 2015 ökade medellivslängden mer än dubbelt så snabbt i länderna med låg mänsklig utveckling som i de med mycket hög utvecklingsnivå, och andelen som går i grundskola och som har mobiltelefon ökade nästan dubbelt så snabbt i länderna i botten som i länderna i toppen.</p>
      <p>Men när det basala lyftet har klarats av är det som om något i utvecklingen tar stopp, kan man tolka FN-rapporten.</p>
      <p><b>Flera indikatorer på utveckling</b> i toppen av skalan, sådant som sannolikt kommer att bli viktigare i framtiden, visar att de som nått längst nu drar ifrån ytterligare. Det gäller sådant som tillgången till högre utbildning, avancerad vård och bredband:</p>
      <p>• Mellan 2007 och 2017 ökade andelen i högre utbildning med 7 procent i länderna i topp men bara med 1 procent i länderna i botten.</p>
      <p>• När det gäller andelen med bredbandsuppkoppling var skillnaden ännu större till de rikas fördel: plus 12 procent mot plus knappt 1 procent.</p>
      <p>• Den kvarvarande medellivslängden för personer som fyllt 70 år – en tydlig indikator på avancerad sjukvård – ökade med drygt ett år i de mest utvecklade länderna men bara med ett halvt år i de minst utvecklade länderna.</p>
      <p> ”Alltför ofta fokuseras frågan om jämlikhet på ekonomin, därför att man har uppfattningen att det inte finns något viktigare i livet än att tjäna pengar. Men under tyngden av detta antagande knakar många samhällen i fogarna. Även om folk också demonstrerar för att få behålla sina pengar är det makten som spelar huvudrollen i den här historien; makten hos de få; maktlösheten hos de många”, skriver Achim Steiner med referens till de pågående demonstrationerna.</p>
      <figure>
        <img src="https://cached-images.bonnier.news/cms30/UploadedImages/2019/12/9/65e57b01-e1e6-4f3c-97ab-ae0d558b3a57/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>I Frankrike började de så kallade gula västarna sina protester redan för ett år sedan. ”Det handlar om orättvisorna i stort, om privatiseringarna”, sade en aktivist till DN. Här en konfrontation med kravallpolis i Paris den 25 maj.<cite>Foto: Samuel Boivin/TT</cite></figcaption>
      </figure>
      <p><b>Rapporten undviker för den</b> sakens skull inte att titta på den mer klassiska indikatorn på ojämlikhet: skillnader i inkomst och finansiella tillgångar. Rapportförfattarna konstaterar att skatten på de högsta inkomsterna de senaste åren sjunkit i såväl rika som fattiga länder, samtidigt som andelen medborgare som anser att inkomsterna borde fördelas mer jämlikt ökat.</p>
      <p>Slutsatserna i rapporten påminner om en omdiskuterad nationalekonomisk teori, ”medelinkomstfällan”, som säger att länder som tagit sig ur fattigdom riskerar att stanna i sin ekonomiska utveckling så snart deras konkurrenskraft sjunker. Sent industrialiserade länder som Sydafrika och Brasilien brukar anföras som exempel.</p>
      <p>En kärna i FN:s årliga rapport är ett särskilt index, där alla länder ges ett mått på sin nivå av utveckling och delas in i olika kategorier. Det kallas HDI, Human development index, och mäter i huvuddrag tre saker: den ekonomiska utvecklingen, utbildningsnivån och hälsan.</p>
      <p>Eftersom välfärd handlar om mer än pengar menar många att HDI är ett bättre mått på mänskligt välstånd än BNP.</p>
      <p>Det syns också i topplistorna. Flera av världens rikaste länder finns inte med ens bland de 40 länderna i topp, exempelvis Qatar och Brunei, som båda har högre BNP per capita, justerat för köpkraft, än ettan Norge (alla tre har oljerikedomar).</p>
      <p><b>Samtidigt placerar sig några länder</b> högre än den ekonomiska nivån antyder. Nya Zeeland ligger exempelvis klart högre (14:e plats) än Frankrike (26) trots lägre BNP per capita.</p>
      <p>Sverige har alltid legat högt men inte i den absoluta toppen. I den senaste sammanställningen hamnar Sverige på en åttondeplats, medan Norge toppar (liksom tidigare), följt av Schweiz och Irland. Det är dock väldigt tätt mellan de tio översta placeringarna.</p>
      <p>Sverige har sjunkit fyra placeringar på listan sedan 2013, nästan en per år, medan trean Irland är en av de riktiga raketerna och har klättrat 13 placeringar under samma tid.</p>
      <details>
        <summary>Human Development Index 2018</summary>
        <p>(1,0 är högsta möjliga utvecklingsnivå)</p>
        <p>
          <i>Tio i topp</i>
        </p>
        <p><b>1</b> Norge 0,954</p>
        <p><b>2</b> Schweiz 0,946</p>
        <p><b>3 </b>Irland 0,942</p>
        <p><b>4</b> Tyskland 0,939</p>
        <p><b>4 </b>Hongkong 0,939</p>
        <p><b>6</b> Australien 0,938</p>
        <p><b>6</b> Island 0,938</p>
        <p><b>8 </b>Sverige 0,937</p>
        <p><b>9</b> Singapore 0,935</p>
        <p><b>10</b> Nederländerna 0,933</p>
        <p> </p>
        <p>
          <i>Tio i botten</i>
        </p>
        <p><b>189</b> Niger 0,377</p>
        <p><b>188</b> Centralafrikanska republiken 0,381</p>
        <p><b>187</b> Tchad 0,401</p>
        <p><b>186</b> Sydsudan 0,413</p>
        <p><b>185</b> Burundi 0,423</p>
        <p><b>184</b> Mali 0,427</p>
        <p><b>182 </b>Eritrea 0,434</p>
        <p><b>182</b> Burkina Faso 0,434</p>
        <p><b>181</b> Sierra Leone 0,438</p>
        <p><b>180</b> Moçambique 0,446</p>
      </details>
    </article>
  </body>
</html>