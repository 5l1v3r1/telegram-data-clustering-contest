<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3372485/ramus-optuzio-srbiju-za-ubistvo-brata-u-envera-nisu-pucali-zbog-krvne-osvete-haradinajevi-nisu-ubijali-albance"/>
    <meta property="og:site_name" content="kurir.rs"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="RAMUŠ OPTUŽIO SRBIJU ZA UBISTVO BRATA: U Envera nisu pucali zbog krvne osvete, Haradinajevi nisu ubijali Albance"/>
    <meta property="og:description" content="Pedsednik Alijanse za budućnost Kosova (ABK), Ramuš Haradinaj tvrdi da je njegov brat Enver tokom sukoba na Kosovu i Metohiji ubijen po scenariju koji je pripremila Srbija.Mislim da je njegovo ubistvo bilo deo tog scenarija, rekao je Haradinaj gostujući u ..."/>
  </head>
  <body>
    <article>
      <h6 class="kicker">zverski ubijao srbe na kosovu i metohiji</h6>
      <h1>RAMUŠ OPTUŽIO SRBIJU ZA UBISTVO BRATA: U Envera nisu pucali zbog krvne osvete, Haradinajevi nisu ubijali Albance</h1>
      <address>
        <time datetime="2019-12-09T14:00:00+00:00">09 Dec 2019, 14:00</time>
      </address>
      <p>Pedsednik Alijanse za budućnost Kosova (ABK), Ramuš Haradinaj tvrdi da je njegov brat Enver tokom sukoba na Kosovu i Metohiji ubijen po scenariju koji je pripremila Srbija.</p>
      <p>"Mislim da je njegovo ubistvo bilo deo tog scenarija", rekao je Haradinaj gostujući u nedelju na TV Dukađini i dodao da je to ubistvo imalo za cilj da zavadi albanske porodice i podstakne osvetu, preneo je prištinski portal Šekuli.</p>
      <p>Tvrdi i da njegov brat Enver nikada nije ubio nijednog Albanca, te da se borio isključivo protiv, kako je rekao, Srbije.</p>
      <p>Haradinaj kaže da je tačno da su neki Albanci to činili, ali da je njegov brat Enver ubijen po "srpskom scenariju" i da je to bilo političko ubistvo.</p>
      <p>"Ubijen je samo zato što je bio moj brat ili naš. Daut i ja smo tada bili u zatvoru. Ubijen je da bi se podstakla osveta. Ali niko od naše porodice nije ubio Albanca. Ni po narudžbini, ni s leđa, ni spreda. Naša porodica ima neke kodekse časti kojih se pridržavamo", rekao je Haradinaj.</p>
      <p>O tome je, kaže, razgovarao i sa bivšim kosovskim predsednikom Ibrahimom Rugovom.</p>
      <p>Rugova mu je navodno rekao da je, osim mnogih zvaničnika DSK, ubijeno i mnogo boraca koji su bili u njegovoj grupi, ali da nije želeo da pravi spisak da ne bi podsticao bratoubilaštvo.</p>
      <p>Envera Haradinaja ubile su nepoznate osobe 15. aprila 2005, dok je njegov suvozač Artan Tolja ranjen.</p>
      <p>Na automobil Envera Haradinaja pucano je iz zasede.</p>
      <p>Enver Haradinaj je treći ubijeni rođeni brat Ramuša Haradinaja, bivšeg kosovskog premijera koji se u trenutku ubistva brata nalazio u pritvoru Haškog tribunala.</p>
      <p>Njegova druga dva brata, Škeljzen i Luan, ubijeni su tokom sukoba na Kosovu kao visoki oficiri bivše tzv. Oslobodilačke vojske Kosova.</p>
      <p>Haradinaj ima još dva brata - Dauta i Frašera.</p>
      <p>Enver Haradinaj bio je pripadnik OVK i tokom sukoba na Kosovu je u više navrata ranjavan.</p>
      <p>(Kurir.rs/Tanjug)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3303959/stigao-mu-poziv-od-specijalnog-suda-brat-ramusa-haradinaja-ide-u-hag"/>
        <a href="https://www.kurir.rs/vesti/politika/3302003/teroristi-u-decanima-slavili-20-godina-od-progona-srba-zlocinac-ramus-haradinaj-sa-bratom-dautom-ispalio-najmanje-1-000-metaka"/>
        <a href="https://www.kurir.rs/vesti/politika/3301553/skandalozni-snimak-bahati-ramus-haradinaj-pucao-na-proslavi-u-decanima-ispaljeno-na-hiljade-metaka-video"/>
        <a href="https://www.kurir.rs/vesti/politika/3297307/drecun-uskoro-primopredaja-tela-iz-masovne-grobnice-bunker"/>
      </related>
    </article>
  </body>
</html>