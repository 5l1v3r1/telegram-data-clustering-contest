<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/zivot/porodica/deca-svaki-dan-koriste-internet-tri-sata-vikendom-do-sedam_1074425.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T14:46:00+00:00"/>
    <meta property="og:title" content="Деца сваки дан користе интернет три сата, викендом до седам"/>
    <meta property="og:description" content="Већина деце и младих у Србији, чак 86 одсто узраста 9-17 година користи интернет свакодневно, у просеку три сата дневно, резулати су међународног истраживања Деца Европе на интернету (EU Kids Online)."/>
  </head>
  <body>
    <article>
      <h1>Деца сваки дан користе интернет три сата, викендом до седам</h1>
      <h2>БЕОГРАД - Већина деце и младих у Србији, чак 86 одсто узраста 9-17 година користи интернет свакодневно, у просеку три сата дневно, резулати су међународног истраживања "Деца Европе на интернету" (EU Kids Online).</h2>
      <address>
        <time datetime="2019-12-09T14:46:00+00:00">09 Dec 2019, 14:46</time>
      </address>
      <p>Интернет користе углавном за забаву, готово никада за грађански активизам, половина њих гледала је слике крви и снимке мучења животиња или људи, а скоро трећина младих приступа порнографским сајтовима, показало је истраживање.</p>
      <figure>
        <img src="http://www.rtv.rs/sr_ci/zivot/porodica/slike/2017/08/07/internet-deca-bezbednost-jpg_660x330.jpg"/>
        <figcaption>EPA</figcaption>
      </figure>
      <p>Током викенда, две трећине младих проводи на интернету између четири и седам сати дневно. Готово трећина деце и младих имала је узнемирујуће искуство на интернету у последњих годину дана, девојчице чешће него дечаци, старији чешће него млађи.</p>
      <p>Државна секретарка Министарства трговине, туризма и телекомуникација Татјана Матић истиче да је ресорно министарство пре две и по године покренуло Национални контакт центар за безбедност деце на интернету.</p>
      <p>"Сви грађани, укључујући децу и малолетнике, могу да позову центар за савете из области безбедности на интернету и да пријаве угрожавање на број телефона 19833, али и слањем мејла на адресу bit@mtt.gov.rs. Национални контакт центар је за две и по године свог рада имао више од 11.900 позива, формирано је 2.200 предмета, од тога је прослеђено 180 надлежним институцијама", објашњава Матић.</p>
      <p>Истраживања показују да четвртина деце и младих након негативног искуства на интеренту није о томе разговарала ни са ким, а мање од половине или 40 одсто изјавило је да им родитељи дају објашњење како да безбедно користе интернет.</p>
      <p>Директорка УНИЦЕФ-а у Србији Ређина Де Доменићис каже да су резултати међународног истраживања слични и у другим земљама учесница у истраживању, попут Хрватске, Норвешке, Италије.</p>
      <figure>
        <img src="http://www.rtv.rs/sr_ci/zivot/porodica/slike/2019/08/21/kompjuter-igre.jpg"/>
        <figcaption>EPA ( JAVIER ZORRILLA)</figcaption>
      </figure>
      <p>"Оно по чему се истраживање разликује када упоредимо друге земље и Србију је улога родитеља која је овде слабија у заштити деце од неодговорног коришћења интернета", објашњава Де Доменићис.</p>
      <p>Истраживање показује и то да је вршњачко насиље на интернету, током последњих годину дан искусило 16 одсто младих који су учествовали у истраживању, а док је 15 одсто имало такав однос у комуникацији уживо.</p>
      <p>Трећина деце и младих узраста 11-17 година приступила је веб сајту порнографског садржаја, док 43 одсто ученика и 6 одсто ученица приступа свакодневно.</p>
      <p>У ово истраживање Србија се укључила 2018. године, оно је реализовано на репрезентативном узорку од 1150 ученика и ученица узраста од 9-17 година, у 40 основних и 20 средњих школа на територији целе Србије.</p>
    </article>
  </body>
</html>