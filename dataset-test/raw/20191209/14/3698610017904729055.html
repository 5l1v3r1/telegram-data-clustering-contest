<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-znovu-perenis-rozglyad-skargi-na-aresht-minera-mostu-metro-v-kiyevi-332346_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="Суд знову переніс розгляд скарги на арешт &quot;мінера&quot; мосту Метро в Києві"/>
    <meta property="og:description" content="Засідання перенесли через відсутність на суді Олексія Белька."/>
  </head>
  <body>
    <article>
      <h1>Суд знову переніс розгляд скарги на арешт "мінера" мосту Метро в Києві</h1>
      <h2>Засідання перенесли через відсутність на суді Олексія Белька.</h2>
      <address>
        <time datetime="2019-12-09T14:40:00+00:00">09 Dec 2019, 14:40</time>
      </address>
      <p>Апеляційний суд Києва вп'яте <a href="https://dt.ua/UKRAINE/rozglyad-apelyaciyi-u-spravi-minera-mostu-metro-perenesli-vchetverte-331132_.html"><b>переніс розгляд скарги захисту ветерана АТО Олексія Белька</b></a>, який у вересні погрожував підірвати міст Метро в Києві, передає <a href="https://hromadske.ua/posts/apelyaciyu-u-spravi-minera-mostu-metro-perenesli-vpyate-cherez-psihologichnu-ekspertizu">hromadske</a>. Захист Белька намагається оскаржити його арешт. Ветеран АТО досі перебуває у психіатричній лікарні, де проходить експертизу.</p>
      <p>Прокурор заявив, що засідання неможливо провести без присутності Олексія Белька. У свою чергу адвокат Масі Найєм зазначив, що апеляцію на арешт його підзахисного не можуть розглянути більше двох місяців. За словами Найєма, ситуація є неприпустимою.</p>
      <p>Засідання суду має відбутися 23 грудня о 13:30.</p>
      <p>При цьому психологічна експертиза може тривати до 30 днів. Вона має встановити, чи необхідна Бельку психологічна допомога та, чи перебував він у стані душевного хвилювання, коли погрожував підірвати міст Метро у Києві. Саме суд ухвалив рішення щодо проведення експертизи.</p>
      <p>​У суді не виключають можливості закриття справи, якщо буде встановлена необхідність лікування підозрюваного.</p>
      <p>Попереднє засідання щодо розгляду апеляції було призначене на 27 листопада. Але воно також не відбулося.</p>
      <p>Нагадаємо, 18 вересня колишній військовослужбовець ССО Олексій Белько <b><a href="https://dt.ua/UKRAINE/zahoplennya-mostu-metro-u-kiyevi-nevidomiy-vidkriv-vogon-323926_.html">погрожував підірвати міст Метро в Києві</a></b>. Він стверджував, що автомобіль начинений вибухівкою, і розстріляв з карабіна поліцейський безпілотник. Увечері<b> <a href="https://dt.ua/UKRAINE/u-hodi-specoperaciyi-zatrimano-cholovika-yakiy-pogrozhuvav-pidirvati-mist-metro-323937_.html">Белька затримали</a></b>. У спецоперації були задіяні спецпідрозділи КОРД Національної поліції і "Альфа" СБУ, Національна гвардія, снайпери і бронетехніка. У затриманого вилучили мисливський карабін та помпову рушницю. Вибухівки в автомобілі не виявилося.</p>
      <p>Спочатку поліція кваліфікувала діяння "мінера" як підготовку до теракту, проте 19 вересня йому повідомили <b><a href="https://dt.ua/UKRAINE/mineru-mostu-metro-u-kiyevi-ogolosili-pidozru-324031_.html">про підозру</a> </b>за ч. 4 ст. 296 (хуліганство із застосуванням вогнепальної зброї) і ст. 259 (завідомо неправдиве повідомлення про загрозу безпеці громадян) Кримінального кодексу України.</p>
      <p>За словами Белька, він переживав складний період і просто хотів привернути увагу до себе. Голова МВС Арсен Аваков і народний депутат Яна Зінкевич просили суд <b><a href="https://dt.ua/UKRAINE/avakov-planuye-vzyati-na-poruki-zatrimanogo-minera-mostu-metro-324020_.html">віддати підозрюваного їм на поруки</a></b>. Однак суд підтримав позицію прокуратури і <b><a href="https://dt.ua/UKRAINE/minera-mostu-metro-hoche-vzyati-na-poruki-avakov-ta-sche-dvi-osobi-324107_.html">заарештував Белька на 60 діб</a></b> з правом внесення застави.</p>
      <footer>За матеріалами: <a href="https://dt.ua/go/aHR0cDovL2hyb21hZHNrZS51YS9wb3N0cy9uZXZpZG9taS1wb2hyb215bHktdnlzdGF2a3Uta2h1ZG96aG55a2EtY2h5Y2hrYW5hLXUta3lpZXZp">Hromadske</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>