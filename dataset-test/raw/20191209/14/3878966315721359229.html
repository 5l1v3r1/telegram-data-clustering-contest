<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/polska/news-ojciec-rydzyk-zabladzil-i-nie-dojechal-na-msze-w-bydgoszczy,nId,3378907"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T14:58:09+00:00"/>
    <meta property="og:title" content="Ojciec Rydzyk zabłądził i nie dojechał na mszę w Bydgoszczy"/>
    <meta property="og:description" content="Wszystko było zaplanowane jak w zegarku. W sobotę urodziny Radia Maryja w Toruniu, w niedzielę - w Bydgoszczy. Jednak na tę drugą uroczystość nie dotarł na czas dyrektor rozgłośni o. Tadeusz Rydzyk. Dlatego łączył się z wiernymi jedynie… telefonicznie."/>
  </head>
  <body>
    <article>
      <h1>Ojciec Rydzyk zabłądził i nie dojechał na mszę w Bydgoszczy</h1>
      <address><time datetime="2019-12-09T14:58:09+00:00">09 Dec 2019, 14:58</time> by <a rel="author">INTERIA.PL</a></address>
      <p>
        <b>Wszystko było zaplanowane jak w zegarku. W sobotę urodziny Radia Maryja w Toruniu, w niedzielę - w Bydgoszczy. Jednak na tę drugą uroczystość nie dotarł na czas dyrektor rozgłośni o. Tadeusz Rydzyk. Dlatego łączył się z wiernymi jedynie… telefonicznie.</b>
      </p>
      <p>Jak tłumaczył potem, nie chciał wchodzić na mszę spóźniony. "To przecież wstyd" - mówił.</p>
      <p>Na początku nic nie zapowiadało takiego zamieszania. Dyrektor Radia Maryja został nawet wymieniony wśród uczestników tradycyjnego nabożeństwa, które z racji urodzin radia jest odprawiane nie tylko w Toruniu, ale również w katedrze w Bydgoszczy. Dopiero po chwili okazało się, że o. Rydzyk jednak nie dotarł.</p>
      <p>Znaleziono więc inny sposób na jego "obecność" z wiernymi. Szef Radia Maryja przemawiał do wiernych telefonicznie.</p>
      <p>- Przepraszam, że nie ma mnie, ale... byłem w Bydgoszczy. I błądziłem. Kręciliśmy się w kółko, gdzieś tam... Najgorsze, kochani, to że nawet nie ma porządnego oznakowania. Nie wiem, czy Bydgoszczy nie stać na oznakowanie, żeby pokazać drogę do katedry? Co się to porobiło? Boże mój - tłumaczył się ojciec Rydzyk. - U nas w Toruniu to wszystko widać. Nawet żeśmy się policji pytali. Tłumaczyli nam, ale niestety, jak msza święta zaczyna się i ileś już trwa, trudno, żeby wchodzić - mówił duchowny.</p>
      <p>I zachęcał władze miasta do reakcji: - Niechżeż oni coś tam zrobią. My tu mamy takiego prezydenta, że jest gospodarz. Dobry i życzliwy jest.</p>
      <p>Te słowa spotkały się z kolei z odpowiedzią biskupa bydgoskiego Jana Tyrawy. "Drogi ojcze Tadeuszu! Ja bardzo serdecznie dziękuję, że ojciec tak się upomina o nas i o naszą katedrę. Dziś sytuacja jest taka, że przekazaliśmy całą sprawę w ręce władzy i dopóki nie zapadną ostateczne decyzje, nie chciałbym się na ten temat wypowiadać".</p>
      <p>W czym jest zatem problem? Jak się okazuje, ruch w centrum Bydgoszczy został ograniczony po ostatnim remoncie rynku, a katedra znajduje się właśnie w tym rejonie. Władze tłumaczyły to zwiększeniem bezpieczeństwa, a także atrakcyjności turystycznej centrum miasta.</p>
      <figure>
        <img src="https://i.iplsc.com/1/0009G7YDOJORRKLB-C321-F4.jpg"/>
      </figure>
      <aside>28. rocznica powstania Radia Maryja 1 / 22 Założyciel i dyrektor Radia Maryja oraz TV Trwam o. Tadeusz Rydzyk podczas obchodów 28. rocznicy powstania Radia Maryja w Hali Widowiskowo-Sportowej w Toruniu Źródło: PAP Autor: Tytus Żmijewski <a href="https://www.facebook.com/sharer/sharer.php?u=http://www.pomponik.pl/zdjecia/zdjecie,iId,2713880,iAId,332611">udostępnij</a></aside>
    </article>
  </body>
</html>