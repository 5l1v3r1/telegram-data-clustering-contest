<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/helyi-ertek/postabontas/miert-vagyunk-masodrendu-polgarok-pecs-keleten-kerdi-olvasonk-2168748/"/>
    <meta property="og:site_name" content="BAMA"/>
    <meta property="article:published_time" content="2019-12-09T14:30:00+00:00"/>
    <meta property="og:title" content="Miért vagyunk másodrendű polgárok Pécs-keleten? – kérdi olvasónk"/>
    <meta property="og:description" content="Úgy érzi, a megyeszékhely keleti részén élőket magukra hagyták."/>
  </head>
  <body>
    <article>
      <h6 class="kicker">POSTABONTÁS</h6>
      <h1>Miért vagyunk másodrendű polgárok Pécs-keleten? – kérdi olvasónk</h1>
      <address><time datetime="2019-12-09T14:30:00+00:00">09 Dec 2019, 14:30</time> by <a rel="author">Dunántúli Napló</a></address>
      <h4>Úgy érzi, a megyeszékhely keleti részén élőket magukra hagyták.</h4>
      <p>Már többször olvastam a Dunántúli Napló SMS-rovatában, hogy a keleti városrész és az ott élő polgárok szeretnék végre megtudni, hogy miért kell másodrendű és -rangú polgároknak érezniük magukat ebben a szép városban – írta levelében olvasónk.</p>
      <p>Nem akarom felsorolni – folytatta -, mert már valószínűleg az önkormányzati képviselőink könyökén jön ki, hogy mit szeretnénk mi is „élvezni” ebben a városban, ugyanúgy mint a Belváros, Uránváros, vagy éppen Kertváros lakói! És rögtön hozzátenném: nem irigyeljük tőlük, sőt, örülünk annak, hogy a mai kor igényeinek megfelelő szolgáltatások állnak rendelkezésükre.</p>
      <p>De elvárnánk, hogy legalább tájékoztassanak minket arról, hogy miért néznek le bennünket, miért nem biztosítják számunkra ugyanazon feltételeket, mint amit a város többi polgárai igénybe vehetnek.</p>
      <p>Örömmel olvasnánk a keleti városrész képviselőinek tájékoztatását, hogy miért nem jár az itt élő polgárok számára az, ami jogosan megilletne minket. Mit tesznek, hogy ez a jövőben változzon? Egyáltalán van-e elképzelésük, tervük, hogy azon választópolgároknak, akik őket a bársonyszékbe juttatták, biztosítsák a normális élethez való jogokat?</p>
      <p>Várjuk megtisztelő soraikat! Nem ígéreteket várunk! Szeretnénk minél hamarabb a tetteket is, hogy egyenrangú polgárként élhessük mindennapjainkat!</p>
      <p>
        <i>Egy megkeseredett keleti polgár</i>
      </p>
    </article>
  </body>
</html>