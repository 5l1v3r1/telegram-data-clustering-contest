<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/rukomet/Poznat-put-rukometasica-Srbije-do-polufinala/572767?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T14:11:30+00:00"/>
    <meta property="og:title" content="Poznat put rukometašica Srbije do polufinala"/>
    <meta property="og:description" content="Pobjedom Norveške nad Južnom Korejom poznat je put kojim će rukometašice Srbije morati da idu do polufinala Svjetskog prvenstva."/>
  </head>
  <body>
    <article>
      <h1>Poznat put rukometašica Srbije do polufinala</h1>
      <address><time datetime="2019-12-09T14:11:30+00:00">09 Dec 2019, 14:11</time> by <a rel="author">N.N.</a></address>
      <p>Pobjedom Norveške nad Južnom Korejom poznat je put kojim će rukometašice Srbije morati da idu do polufinala Svjetskog prvenstva.</p>
      <p>Norveška je dominantnom igrom razbila Korejke i slavila pobjedu od 36:25 (20:10).</p>
      <p>Poslije ovog meča stvari u Grupi 1 su mnogo jasnije.</p>
      <p>U posljednjem kolu, u srijedu, parovi su sljedeći: Srbija – Danska, Njemačka – Norveška i Holandija – Južna Koreja.</p>
      <p>Srbija, prije svega, mora da pobijedi Dankinje u meču koji će biti bitan ne samo za plasman u polufinale, već i za borbu za treće ili četvrto mjesto i plasman u kvalifikacije za Olimpijske igre.</p>
      <p>Ukoliko Srbija želi u polufinale SP, moraju da se dogode još dva scenarija.</p>
      <p>Prvo, u srijedu od 7 časova, Južna Koreja mora da pobijedi ili da remizira sa Holandijom i time tu reprezentaciju isključi iz borbe za najbolje četiri na svijetu.</p>
      <p>Naredni duel, od 10.00, je duel Srbije i Danske, a poslije toga slijedi okršaj Norveške i Njemačke.</p>
      <p>U tom meču Srbiji će, ako sve do tada bude išlo prema planu, biti potrebno da Norvežanke u najgorem slučaju odigraju neriješeno sa Njemicama.</p>
      <p>Ukoliko bi se ove tri situacije desile Norveška bi išla kao prva, a Srbija kao druga, sa istim ili većim brojem bodova od Njemačke, u polufinale.</p>
      <p>Moguć scenario je i taj da Srbija u uđe u trougao sa Njemačkom i Holandijom, ili sa Norveškom i Holandijom, ali u oba slučaja srpske rukometašice ne bi bile u povoljnoj poziciji.</p>
      <p>
        <a href="https://www.b92.net/sport/rukomet/vesti.php?yyyy=2019&amp;mm=12&amp;dd=09&amp;nav_id=1628381">(B92)</a>
      </p>
    </article>
  </body>
</html>