<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/warszawa-radny-lasocki-zlozy-zawiadomienie-do-prokuratury-na-prezydenta-trzaskowskiego,138391.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T14:32:00+00:00"/>
    <meta property="og:title" content="Warszawa: Radny Lasocki złoży zawiadomienie do prokuratury na prezydenta Trzaskowskiego"/>
    <meta property="og:description" content="Stołeczny radny PiS Dariusz Lasocki złoży zawiadomienie do prokuratury o możliwości poświadczenia nieprawdy przez prezydenta Rafała Trzaskowskiego. Chodzi o odpowiedź na interpelację, w której urząd miasta zapewnił, że nie wydatkował środków na realizację deklaracji LGBT."/>
  </head>
  <body>
    <article>
      <h1>Warszawa: Radny Lasocki złoży zawiadomienie do prokuratury na prezydenta Trzaskowskiego</h1>
      <address><time datetime="2019-12-09T14:32:00+00:00">09 Dec 2019, 14:32</time> by <a rel="author">PAP  </a></address>
      <h4>Stołeczny radny PiS Dariusz Lasocki złoży zawiadomienie do prokuratury o możliwości poświadczenia nieprawdy przez prezydenta Rafała Trzaskowskiego. Chodzi o odpowiedź na interpelację, w której urząd miasta zapewnił, że nie wydatkował środków na realizację deklaracji LGBT.</h4>
      <hr/>
      <p>"Złożę zawiadomienie do prokuratury o poświadczeniu nieprawdy przez prezydenta Rafała Trzaskowskiego. Choć odpowiedź na interpelację przygotowują urzędnicy, to jednak prezydent to firmuje" - zapowiedział warszawski rady Prawa i Sprawiedliwości Dariusz Lasocki.</p>
      <p>Chodzi o odpowiedź na interpelację dotycząca finansowania z budżetu miasta realizacji zapisów "Deklaracji Warszawskiej" dotyczącej polityki wobec osób LGBT. Lasocki pytał m.in. o wsparcie finansowe dla organizacji lesbijek, gejów, biseksualistów i transseksualistów oraz o realizację programów edukacji seksualnej w szkołach.</p>
      <p>Urząd miasta odpowiedział w piśmie z 4 grudnia, że dotychczas nie zostały wydatkowane i zaplanowane do wydatkowania żadne środki finansowe na wdrażanie zapisów wynikających z Deklaracji Warszawskiej. Ponadto urząd stwierdził, że do tej pory nie były prowadzone żadne zajęcia/programy realizujące zapisy Deklaracji, których odbiorcami byliby uczniowie/dzieci.</p>
      <p>W ocenie radnego PiS odpowiedzi te są nieprawdziwe. Lasocki powołał się na raport opublikowany w poniedziałek przez posła i wiceministra sprawiedliwości Sebastiana Kaletę. Według niego z fragmentarycznej oceny dotyczącej kilku organizacji LGBT wynika, że łączna kwota dofinansowań tych podmiotów w latach 2017 - 2019 wyniosła ok. 7 mln złotych.</p>
      <p>Ponadto - jak wskazał Lasocki - z materiałów opublikowanych przez Kaletę wynika, że jedna z organizacji LGBT prowadziła szkolenia dotyczące edukacji seksualnej dla nauczycieli. "Jeżeli nauczyciele uczestniczą w takich szkoleniach, to po to, aby później tę wiedzę wykorzystać w szkole" - powiedział. Podkreślił, że nie godzi się na takie działania nie tylko, jako radny, ale również, jako ojciec dzieci objętych nauczaniem.</p>
      <p>Poseł Sebastian Kaleta zamieścił w poniedziałek w internecie raport o działalności niektórych organizacji korzystających z dotacji m. st. Warszawy pt.: Gdzie trafiają pieniądze warszawiaków?"</p>
      <p>Zastępca rzecznika prasowego Urzędu m.st. Warszawy Ewa Rogala poinformowała w reakcji na publikację, że "ratusz rozważa kroki prawne wobec osób, które rozpowszechniają nieprawdziwe informacje, manipulują faktami, wywołując atmosferę zastraszenia".</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>