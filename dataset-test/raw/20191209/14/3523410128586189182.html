<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644398/%D9%87%D9%85%D8%B1%D8%A7%D9%87%DB%8C-%D8%B4%D8%A8%DA%A9%D9%87-%D9%BE%D8%B1%D8%B3-%D8%AA%DB%8C-%D9%88%DB%8C-%D8%A8%D8%A7-%D8%B2%D9%85%D9%86%D8%A7%DA%A9%D9%88-%D8%AF%D8%B1-%D8%B3%D9%81%D8%B1-%D8%A8%D9%87-%D8%AD%D9%84%D8%A8%DA%86%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T14:08:00+00:00"/>
    <meta property="og:title" content="همراهی شبکه پرس تی وی با «زمناکو» در سفر به حلبچه"/>
    <meta property="og:description" content="نقد و بررسی مستند «زمناکو» ساخته مهدی قربان پور در برنامه این هفته «مستند و گفت و گو» (Doc And Talk) انجام می شود."/>
  </head>
  <body>
    <article>
      <h1>
        <a href="https://www.bultannews.com/fa/news/644398/%D9%87%D9%85%D8%B1%D8%A7%D9%87%DB%8C-%D8%B4%D8%A8%DA%A9%D9%87-%D9%BE%D8%B1%D8%B3-%D8%AA%DB%8C-%D9%88%DB%8C-%D8%A8%D8%A7-%D8%B2%D9%85%D9%86%D8%A7%DA%A9%D9%88-%D8%AF%D8%B1-%D8%B3%D9%81%D8%B1-%D8%A8%D9%87-%D8%AD%D9%84%D8%A8%DA%86%D9%87">همراهی شبکه پرس تی وی با «زمناکو» در سفر به حلبچه</a>
      </h1>
      <h2>نقد و بررسی مستند «زمناکو» ساخته مهدی قربان پور در برنامه این هفته «مستند و گفت و گو» (Doc And Talk) انجام می شود.</h2>
      <address><time datetime="2019-12-09T14:08:00+00:00">09 Dec 2019, 14:08</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a> به نقل از روابط عمومی شبکه پرس تی وی،  این برنامه به بحث و گفت و گو پیرامون مستند «زمناکو» می پردازد که درباره نوزادی اهل حلبچه است که در زمان بمباران شیمیایی 40 روز بیشتر نداشته و به طور معجزه آسایی زنده می ماند و توسط نیروهای ایرانی نجات می یابد.</p>
      <p>در این مستند ضمن مروری بر بمباران شیمیایی حلبچه در کردستان عراق در 16 مارس سال 1988 که منجر به کشته شدن 5000 نفر شد، زندگی زمناکو که در ایران توسط خانواده ای آسیب دیده از جنگ به فرزندی پذیرفته می شود و به دلیل مشخص نبودن نامش، اسم علی را بر او می گذارند به تصویر کشیده می شود.</p>
      <p>این اثر به روایت بحران هویت و دغدغه زمناکو برای پیدا کردن خانواده واقعی اش پرداخته و با او که پس از 22 سال به حلبچه آمده تا نشانی از خانواده اش پیدا کند همراه می شود.</p>
      <p>مستند «زمناکو» موفق به دریافت جوایز متعددی از جمله تندیس بهترین فیلم و بهترین پژوهش از هفدهمین جشن خانه سینما در سال 1394، تندیس شهید آوینی از نهمین جشنواره بین المللی سینما حقیقت در سال 1394 و جایزه بزرگ بین الادیان از سی و چهارمین جشنواره جهانی فیلم فجر در سال 1395 شده است.</p>
      <p>«مستند و گفت و گو» به تهیه کنندگی محمد تراب زاده دوشنبه ساعت 17:20 به وقت تهران به مدت 15 دقیقه از شبکه پرس تی وی پخش می شود. تکرار این برنامه سه شنبه ساعت 00:03 بامداد، 08:20 و 18:20، چهارشنبه ساعت 19:20 و پنجشنبه ساعت 12:20 روی آنتن می رود.</p>
    </article>
  </body>
</html>