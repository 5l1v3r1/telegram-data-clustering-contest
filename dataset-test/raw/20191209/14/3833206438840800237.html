<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdivskiyat-apelativen-sud-se-proiznese-za-profesorite-ot-UHT-920507"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="Пловдивският апелативен съд се произнесе за професорите от УХТ"/>
    <meta property="og:description" content="С решение от днес състав на Пловдивския апелативен съд измени присъдата, постановена от Окръжния съд..."/>
  </head>
  <body>
    <article>
      <h1>Пловдивският апелативен съд се произнесе за професорите от УХТ</h1>
      <address>
        <time datetime="2019-12-09T14:15:00+00:00">09 Dec 2019, 14:15</time>
      </address>
      <p>С решение от днес състав на Пловдивския апелативен съд измени присъдата, постановена от Окръжния съд, с която подсъдимите Николай Банков и Димитър Димитров бяха признати за виновни в извършване на престъпление по чл. 301 ал.2 НК, понеже на 11.05.2017 г. Банков като длъжностно лице и извършител, в съучастие с Димитров като помагач, е поискал 600 лева от двама студенти от Университета по хранителни технологии – Пловдив, за да наруши службата си, Банков ги е изпитал извън мястото на провеждане на изпита и им предоставил предварително изпитните задачи и техните решения, поставяйки им положителни оценки. Първоинстанционният съд им наложил условни наказания - на Банков две години, а на Димитров една година и шест месеца лишаване от свобода и глоби.</p>
      <p>Апелативният съд прие, че в случая не е осъществено престъплението искане на подкуп по чл. 301 ал. 2 НК, понеже подсъдимият Банков, макар и хабилитиран преподавател в университета - професор, няма качеството на длъжностно лице.</p>
      <p>Подсъдимите са осъществили престъпния състав по чл. 225б, ал.1 НК – недлъжностен подкуп, понеже Банков, подпомогнат от Димитров, е направил опит да получи имотна облага, която не му се следва, за извършена работа.</p>
      <p>За това деяние законът предвижда наказание до две години лишаване от свобода и глоба от 100 лв. до 300 лв. Според Наказателния кодекс, когато престъплението е умишлено и за него се предвижда наказание до три години лишаване от свобода, деецът задължително се освобождава от наказателна отговорност и му се налага глоба от 1000 лв. до 5000 лв. по чл. 78а НК, ако не е осъждан.</p>
      <p>Тъй като досега и двамата подсъдими са с чисто съдебно минало, съобразявайки се с изискванията на закона, съдът наложи на Банков глоба в максимален размер от 5 000 лв., а на Димитров глоба от 4 000 лв.</p>
      <p>За да приемат, че подсъдимият Банков не е длъжностно лице, апелативните магистрати посочват в решението си, че според съдебната практика държавните университети, какъвто е Университета по хранителни технологии, не са включени в структурата на Министерство на образованието и науката, а представляват самостоятелни и автономни юридически лица. Решението на Апелативния съд е окончателно.</p>
      <p>Също с решение от днес друг състав на Пловдивския апелативен съд потвърди оправдателната присъда на Окръжния съд по повдигнатите обвинения за подкуп по чл. 301 НК на заемалия академична длъжност - професор в Университета по хранителни технологии Симеон Василев и на Димитров и Петьо Колев като негови помагачи.</p>
      <p>И според Апелативния съд подсъдимият Василев нито е направил опит да получи, нито е поискал или приел предложение за получаване на дар, който не му се следва, за положително оценяване на студент.</p>
      <p>Поради това магистратите приемат, че в случая не е осъществено престъплението недлъжностен подкуп по чл. 225б, ал. 1 НК и отговорността му не може да бъде ангажирана по този текст.</p>
      <p>Наред с това обвинението за класически подкуп по чл. 301 НК е несъстоятелно, понеже подсъдимият Василев, макар и професор, не е бил длъжностно лице.</p>
      <p>Университетът по хранителни технологии не е държавно учреждение, а автономно юридическо лице, макар и издържано от държавата. В него преподавателите не разполагат с правомощието да издават задължителни правни актове, които пораждат правни отношения, представляващи израз на властническа компетентност.</p>
      <p>В решението на съда е посочено, че актовете, които подсъдимият Василев е подписвал при осъществяване на регламентирания с Правилника на университета изпитен процес, са неотменима част от професионалните му задължения. Те са елемент от трудовата му функция – да проверява и оценя знанията на студентите.</p>
      <p>Поради това и изпитните протоколи, предмет на обвинението, в които е вписал неверните обстоятелства, че студентът се е явил и е оценен положително, не са официални документи. Затова по отношение на тях не може да се приеме, че е извършено и документно престъпление. В случая не е налице и престъплението лъжливо документиране в частен документ, понеже подсъдимият не е пристъпил към тяхната употреба с цел доказване на удостоверените неверни обстоятелства. Това решение подлежи на обжалване или протест пред Върховния касационен съд.</p>
    </article>
  </body>
</html>