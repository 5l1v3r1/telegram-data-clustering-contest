<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/erdogan-novih-500-stanova-u-albaniji-za-godinu-dana/"/>
    <meta property="og:site_name" content="Krstarica"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="Erdogan: Novih 500 stanova u Albaniji za godinu dana"/>
    <meta property="og:description" content="ANKARA - Predsednik Turske Republike Redžep Tajip Erdogan rekao je da će njegova zemlja izgraditi 500 novih stanova u područjima pogođenim zemljotresom u"/>
  </head>
  <body>
    <article>
      <h1>Erdogan: Novih 500 stanova u Albaniji za godinu dana</h1>
      <address><time datetime="2019-12-09T14:15:00+00:00">09 Dec 2019, 14:15</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524258-750x430.jpg"/>
        <figcaption>Foto: Tanjug/AP Photo/Evan Vucci</figcaption>
      </figure>
      <p>ANKARA – Predsednik Turske Republike Redžep Tajip Erdogan rekao je da će njegova zemlja izgraditi 500 novih stanova u područjima pogođenim zemljotresom u Albaniji, u roku od godinu dana.</p>
      <p>„Naši timovi su tamo. Mi smo u kontaktu sa ministarkom kulture Albanije i očekujemo da odluče gde da gradimo, da bismo što pre započeli sa izgradnjom. U roku od šest meseci do godinu dana ćemo završiti sa izgradnjom. Zbog hladnog vremena rešili smo da pošaljemo šatore koji se koriste tokom zime“, rekao je Erdogan, preneo je portal A1 iz Severne Makedonije.</p>
      <p>On je na pitanje da li veruje da će učesnici donatorske konferencije za Albaniju pozitivno odgovoriti na poziv za pomoć toj zemlji nakon zemljotresa, rekao da je on ponovio poziv albanskog premijera Edija Rame za pomoć i da se nada pozitivnom odgovoru.</p>
      <p>Nakon susreta Rame sa Erdoganom na donatorskoj konferenciji u Istanbulu, Rama je izjavio da se svi solidarišu sa onima koji su pogođeni zemljotresom, ali da je ta solidarnost daleko od dovoljne za potrebe zemlje u cilju prevazilaženja posledica zemljotresa.</p>
      <p>(Tanjug)</p>
    </article>
  </body>
</html>