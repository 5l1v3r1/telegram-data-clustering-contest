<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/atletika/rusko-doping-skandal-trest-olympijske-hry-kauza_1912091445_mim"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="Připomíná mi to nekonečný protiruský seriál, reagoval na trest za doping ruský premiér Medveděv"/>
    <meta property="og:description" content="Rusko bylo kvůli dopingu na čtyři roky vyloučeno z olympijských her a mistrovství světa. Rozhodl o tom výkonný výbor Světové antidopingové agentury WADA."/>
  </head>
  <body>
    <article>
      <h1>Připomíná mi to nekonečný protiruský seriál, reagoval na trest za doping ruský premiér Medveděv</h1>
      <address><time datetime="2019-12-09T14:45:00+00:00">09 Dec 2019, 14:45</time> by <a rel="author">Michal Markup, ČTK</a></address>
      <p>
        <b>Rusko je kvůli dopingu na čtyři roky vyloučeno z velkých sportovních akcí. Rozhodla o tom Světová antidopingová agentura WADA. Na sankce reagoval už i šéf ruské vlády Dmitrij Medveděv, který prohlásil, že doping je nepřijatelný.</b>
      </p>
      <p>Trest pro Rusko se týká olympijských her v Tokiu 2020, zimní olympiády 2022 v Pekingu, paralympijských her a světových šampionátů v různých sportech. Kvůli dopingovému skandálu, jehož posledním dějstvím byla manipulace s daty z moskevské laboratoře, o tom v pondělí rozhodl výkonný výbor Světové antidopingové agentury (WADA).</p>
      <figure>
        <audio src="https://www.irozhlas.cz/sites/default/files/audios/be06a4966ec25798c8465c35f5efccdd.mp3"/>
        <figcaption>Dmitrij Medveděv zareagoval na čtyřletý zákaz pro Rusko ve sportu</figcaption>
      </figure>
      <p>Předseda ruské vlády Dmitrij Medveděv sice připustil, že Rusko s dopingem problém skutečně má, ale zodpovědnost nesou hlavně sportovci a jejich lékaři.</p>
      <p>„Jestli je v Rusku dopingový problém? Ano, je a to je samozřejmě zcela nepřijatelné. Myslím, že musíme být tvrdší vůči všem, kteří se rozhodnou doping použít. S tím, že hlavní zodpovědnost je na sportovci a jeho lékaři. Za druhé mi ale všechno, co je spojené s dopingovým skandálem, připomíná nekonečný protiruský seriál,“ prohlásil Medveděv.</p>
      <p>Ruská strana má nyní 21 dnů na odvolání a už před jednáním v Lausanne se nechala slyšet, že tak učiní. Pak by případ posuzovala mezinárodní sportovní arbitráž CAS. Je tak možné, že se řešení této kauzy posune až do doby před olympiádou v Tokiu. Ta začne 24. července 2020.</p>
      <related>
        <h4>Číst článek</h4>
        <a href="https://www.irozhlas.cz/sport/atletika/bleskova-zprava-rusko-na-ctyri-roky-zmizi-ze-sportu-rozhodla-o-tom-svetova_1912091132_mim"/>
      </related>
      <h3>‚Trest nebude tak přísný‘</h3>
      <p>Přestože WADA Rusko vyloučila ze všech vrcholných akcí, tak ale trest samotný nemusí a pravděpodobně nebude tak přísný. A podle Michala Poláka z Českého antidopingového výboru je reálné, že se bude směrem k olympiádě v Tokiu opakovat situace z posledních zimních her v Koreji, kde někteří vybraní Rusové startovali pod neutrální vlajkou.</p>
      <p>„Bude odvolání ke sportovnímu arbitrážnímu soudu v Lausanne, kde se pravděpodobně řekne, že neexistuje kolektivní vina pro všechny ruské sportovce,“ předpověděl pro Radiožurnál další vývoj Michal Polák s tím, že jednotlivé tresty mají v kompetenci mezinárodní sportovní federace. A v případě olympijských her má konečné slovo mezinárodní olympijský výbor a jeho prezident Thomas Bach.</p>
      <related>
        <h4>Související články</h4>
        <a href="https://www.irozhlas.cz/sport/atletika/atletika-rusko-ruska-atleticka-federace-komise-pro-bezuhonnost-atletiky-michail_1911291456_and"/>
        <a href="https://www.irozhlas.cz/sport/ostatni-sporty/rusko-doping-atleti-olympiada-v-tokiu-statem-rizeny-doping-trest-neucast_1911260828_mim"/>
      </related>
    </article>
  </body>
</html>