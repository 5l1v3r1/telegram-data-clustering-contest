<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/divadlo/pardubicky-grand-festival-smichu-nabidne-sedm-komedii_536322.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="Pardubický Grand festival smíchu nabídne sedm komedií"/>
    <meta property="og:description" content="Grand Festival smíchu se v Pardubicích bude konat podvacáté. Jubilejní ročník od 20. do 27. ledna opět nabídne sedm soutěžních divadelních komedií."/>
  </head>
  <body>
    <article>
      <h1>Pardubický Grand festival smíchu nabídne sedm komedií</h1>
      <address><time datetime="2019-12-09T14:40:00+00:00">09 Dec 2019, 14:40</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Grand Festival smíchu se v Pardubicích bude konat podvacáté. Jubilejní ročník od 20. do 27. ledna opět nabídne sedm soutěžních divadelních komedií. V repertoáru budou tradičně i nesoutěžní komediální představení, diváci mohou vybírat ze 13 inscenací. Řekla to dramaturgyně festivalu Jana Uherová.</b>
      </p>
      <p>"Myslím, že se nám do soutěžního programu povedlo dát několik komedií, kterým říkám řachanda. Někdy jsem smála až tak, že jsem měla namále," řekla Uherová, která vybírá inscenace do programu a objíždí divadla po celé republice.</p>
      <p>Mezi komedie, při kterých by se diváci podle Uherové mohli "válet smíchy", zařadila tři představení. Domovské Východočeské divadlo zařadilo do soutěže <i>Velkou bankovní loupež</i>, Městské divadlo Kladno v Pardubicích odehraje inscenaci<i> Hra, která se zvrtla</i>. Třetím titulem je autorská komedie pražského Švandova divadla. Daniel Hrbek zúročil zkušenosti režiséra a ředitele a napsal komedii<i> Smrt mu sluší</i>.</p>
      <p>Rozmarnou férii nabídne pardubickému publiku inscenace <i>Osmyčky</i>, která nahlíží humorně a nečekaně na české dějiny. Podle Uherové je povedené také zpracování polské hry <i>Testosteron</i>, které uvede divadlo ze Zlína. Liberecké divadlo přiveze trochu podivnou hrou ze současnosti <i>Naše sebrané trable</i>, uvedla dramaturgyně.</p>
      <p>
        <b>Komedie mnoha tváří</b>
      </p>
      <p>"V podobném duchu černé komedie se nese i titul Činoherního studia Ústí nad Labem <i>Pan Kolpert</i>. Ať tak či tak, diváci si budou moct ověřit, že žánr komedie je dost široký a způsobů, jak tvořit humor, je mnoho," uvedla Uherová.</p>
      <p>Součástí festivalu je opět soutěžní kuličkiáda na zimním stadionu. Cvrnkat kuličky lidé mohou společně s herci v neděli 19. ledna. Konat se bude i muzikálové festivalové zpívání v obchodním domě Grand nebo výstava o 20 letech festivalu. Grand festival provází <a href="http://www.festivalsmichu.cz/program?year=2020">divadelní prolog a epilog</a>, první představení začne 5. ledna a poslední se uskuteční 5. března.</p>
    </article>
  </body>
</html>