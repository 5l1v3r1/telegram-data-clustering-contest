<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fotball-vm-2022-under-formell-etterforskning-for-korrupsjon/71911734"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T14:53:47+00:00"/>
    <meta property="og:title" content="Fotball-VM 2022 under formell etterforskning for korrupsjon"/>
    <meta property="og:description" content="Tidligere UEFA-president Michel Platini risikerer tiltale for korrupsjon i forbindelse med tildelingen av fotball-VM til Qatar i 2022."/>
  </head>
  <body>
    <article>
      <h1>Fotball-VM 2022 under formell etterforskning for korrupsjon</h1>
      <h2>Tidligere UEFA-president Michel Platini risikerer tiltale for korrupsjon i forbindelse med tildelingen av fotball-VM til Qatar i 2022.</h2>
      <address><time datetime="2019-12-09T14:53:47+00:00">09 Dec 2019, 14:53</time> by <a rel="author">NTB I</a></address>
      <p>Etter tre års etterforskning har det franske økokrim PNF besluttet å sende saken videre i rettssystemet, og den skal nå undergis formell etterforskning av en såkalt forhørsdommer, skriver <a href="https://www.mediapart.fr/journal/france/091219/michel-platini-et-le-mondial-2022-au-qatar-le-parquet-ouvre-une-information-judiciaire">Mediapart</a>.</p>
      <p>
        <b>Avisen har fått bekreftet at en ny fase i etterforskningen er innledet, men PNF har utover dette ikke kommentert opplysningene.</b>
      </p>
      <p>Korrupsjonsmistanken har ligget tykt over beslutningen i 2010 om å tildele VM i fotball i 2022 til Qatar. Platini (63) ble i sommer avhørt som vitne av økokrim, sammen med to nære medarbeidere av Frankrikes tidligere president Nicolas Sarkozy.</p>
      <p>
        <b>Platini nektet da for korrupsjon og sa at han ikke har gjort noe galt.</b>
      </p>
      <p>Sentralt i saken står en lunsj avholdt i presidentpalasset i Paris høsten 2010, ti dager før FIFA bestemte å tildele Qatar VM.</p>
      <p>Platini var på dette tidspunktet visepresident i FIFA og endte opp med å stemme for Qatar, selv om han i utgangspunktet likte det amerikanske kandidaturet best.</p>
      <p>Spørsmålet som stilles er om Platini lot seg presse av Sarkozy, som i sin tur ble hyllet av qatarske myndigheter i 2012 for å ha bidratt til å bringe fotball-VM til golfstaten. Platini har nektet for dette.</p>
      <p>Franske medier har over lengre tid avslørt økonomiske bånd mellom sentrale franske idrettsaktører og myndighetene i Qatar som har gitt mistanke om at VM-tildelingen ikke kun var bygget på rent sportslige premisser.</p>
    </article>
  </body>
</html>