<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kastes-ikke-ut-av-vm/71911488"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T14:16:40+00:00"/>
    <meta property="og:title" content="Kastes ikke ut av VM"/>
    <meta property="og:description" content="Russland er utestengt fra all idrett, men håndballandslaget får fortsette i VM. Stine Bredal Oftedal er rystet av WADAs beslutning om å kaste Russland ut av idretten."/>
  </head>
  <body>
    <article>
      <h1>Kastes ikke ut av VM</h1>
      <h2>Russland er utestengt fra all idrett, men håndballandslaget får fortsette i VM. Stine Bredal Oftedal er rystet av WADAs beslutning om å kaste Russland ut av idretten.</h2>
      <address><time datetime="2019-12-09T14:16:40+00:00">09 Dec 2019, 14:16</time> by <a rel="author">NTB I</a></address>
      <p>Beslutningen om å utestenge Russland fra idrettsmesterskap spiller ikke inn på håndball-VM for kvinner. Der er russerne den største gullfavoritten.</p>
      <p>
        <b>NTB har vært i kontakt med kilder i Det internasjonale håndballforbundet (IHF). Disse ønsker å være anonyme, men det kommer trolig en uttalelse fra IHF tidlig tirsdag lokal japansk tid.</b>
      </p>
      <p>Russland spiller mot Montenegro i hovedrunden tirsdag. Onsdag avsluttes hovedrunden for russerne. Fredag går semifinalene.</p>
      <p><a href="https://www.dagbladet.no/sport/norsk-rival-raser---en-skam/71890430">Dagbladet møtte flere av de russiske håndballstjernene</a> tidligere i mesterskapet. Anna Vjakhireva - av mange regnet som en av verdens beste spillere - avviste at hun og lagvenninnene hadde gjort noe galt.</p>
      <p>
        <b>- Det er veldig rart å høre om det igjen. Vi prøver å ikke tenke på det, for vi har aldri vært involvert i de greiene der. Det er langt unna det vi driver med. Vi prøver å ikke tenke på den saken, og heller ikke OL. Nå er målet VM og kampene som kommer, sa hun til Dagbladet.</b>
      </p>
      <p>IHF skal være i en prosess der forbundet vurderer bruken av det russiske flagget og nasjonalsangen videre i VM. På grunn av en ankefase i dopingsaken som løper til etter VM, blir ikke russerne kastet ut av mesterskapet.</p>
      <h3>- Helt vanvittig</h3>
      <p>Dagbladet fortalte flere av de norske landslagsspillerne om utestengelsen av Russland etter dagens kamp mot Sør-Korea. Kaptein Stine Bredal Oftedal trodde knapt hva hun hørte.</p>
      <p>
        <b>- Er det sant? Nei, det er jo helt vanvittig. Jeg vet ikke hva jeg skal svare, det er jo helt sinnsykt, sahun og fortsatte:</b>
      </p>
      <p>- Jeg blir helt perpleks. Det er et tøft slag for Russland, med OL til sommeren. Shit!, sa en tydelig sjokkert landslagskaptein.</p>
      <p>Camilla Herrem skjønner at det er tøft for de russiske håndballjentene å ikke få konkurrere under eget flagg i Tokyo neste år.</p>
      <p>- Det er jo alltid surt hvis man blir utestengt og ikke har gjort noe. Jeg vet ikke hvorfor skjærer alle under en kam, men det er vel en grunn, tenker jeg. Det er surt hvis man ikke har gjort noe, og ikke får gjør det man elsker.</p>
      <h3>Kan sikre OL-plass</h3>
      <p>Verdens antidopingbyrå (WADA) besluttet mandag å utestenge Russland fra internasjonale idrettsmesterskap de fire neste årene. Bakgrunnen er manipulasjon av dopingprøver og det mange kaller «statsdoping» i Russland.</p>
      <p>VM-vinneren i håndball er sikret OL-plass. Skulle Russland ta tittelen, kan det bli en ubehagelig ventetid før lekene i Japan neste år.</p>
      <p>WADAs beslutning betyr at Russland ikke får arrangere OL-kvalifisering i kvinnehåndball dersom deres lag må gjennom det.</p>
    </article>
  </body>
</html>