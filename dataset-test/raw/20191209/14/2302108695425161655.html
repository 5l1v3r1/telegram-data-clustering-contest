<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/sef-nou-la-penitenciare-tiberiu-ungureanu-numit-interimar-pentru-un-an.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:14:04+00:00"/>
    <meta property="og:title" content="Șef nou la penitenciare: Tiberiu Ungureanu, numit interimar pentru un an"/>
    <meta property="og:description" content="Ministrul Justiției, Cătălin Predoiu, l-a numit luni șef la Administraţia Naţională a Penitenciarelor (ANP) pe comisarul-şef de poliţie penitenciară"/>
  </head>
  <body>
    <article>
      <h1> Șef nou la penitenciare: Tiberiu Ungureanu, numit interimar pentru un an </h1>
      <address><time datetime="2019-12-09T14:14:04+00:00">09 Dec 2019, 14:14</time> by <a rel="author">Redacția</a></address>
      <p>Ministrul Justiției, Cătălin Predoiu, l-a numit luni șef la Administraţia Naţională a Penitenciarelor (ANP) pe comisarul-şef de poliţie penitenciară Tiberiu Ungureanu, în locul lui Cristian Pleşă, potrivit unui comunicat al Ministerului Justiției.</p>
      <p>Noul șef al penitenciarelor este interimar pentru un an de la data numirii.</p>
      <p>Tiberiu Ungureanu a fost şef al Direcţiei pentru Prevenirea Criminalităţii în Mediul Penitenciar, potrivit <a href="https://www.news.ro/justitie/documentar-cine-sunt-persoanele-care-au-intrat-in-arhiva-sipa-1922404825002017051216999299">News.ro</a>, și în această calitate a avut acces în arhiva SIPA, fostul serviciu secret al Ministerului Justiției.</p>
      <p>„Provocările aflate în fața Administraţiei Naţionale a Penitenciarelor sunt foarte mari din perspectiva reducerii supra-aglomerării şi a condiţiilor de detenţie, respectării drepturilor omului şi securităţii cetăţenilor, inclusiv din perspectiva problematicii condamnărilor suferite de România la CEDO din cauzele indicate mai sus. Acest context reclamă un management energic, profesionist şi orientat pe rezultate, în condiţii de stres financiar şi instituţional, în condiţiile unei presiuni de timp care ţine de aşteptările cetăţenilor”, a declarat Cătălin Predoiu, potrivit comunicatului citat.</p>
      <p>
        <i>Foto: Penitenciar din România (Inquam Photos / Adel Al-Haddad)</i>
      </p>
    </article>
  </body>
</html>