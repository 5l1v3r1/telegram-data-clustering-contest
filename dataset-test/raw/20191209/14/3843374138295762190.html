<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/bokss/09122019-pieci_miljoni_par_uzvaru_superserija_nebu"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="Pieci miljoni par uzvaru finālā? &quot;Nebūtu jau slikti&quot;, smaida Brieža menedžeris(12)"/>
    <meta property="og:description" content="Pretēji Supersērijas vadības iepriekš teiktajam, bokseriem solītās summas tomēr ir atšķirīgas"/>
  </head>
  <body>
    <article>
      <h1>Pieci miljoni par uzvaru finālā? "Nebūtu jau slikti", smaida Brieža menedžeris(12)</h1>
      <address>
        <time datetime="2019-12-09T14:49:00+00:00">09 Dec 2019, 14:49</time>
      </address>
      <p>Portāla Sportacentrs.com rīcībā esošā informācija liecina, ka vismaz viena boksera līgumā ar Pasaules boksa Supersēriju ierakstīts honorārs divi miljoni dolāru par dalību finālā un 4-5 miljoni dolāru par uzvaru finālā. Maira Brieža menedžeris Raimonds Zeps šādu summu esamību Brieža līgumā noliedza, nosaucot to par "tālu no realitātes esošu".</p>
      <p>Pasaules boksa Supersērijas fināls vēl nav oficiāli izziņots, lai gan ar vārdiem "tuvākajās dienās" tas ticis solīts jau kopš septembra. Taču milzīgu šaubu par Maira Brieža un Juniera Dortikosa fināla norisi šobrīd nav, un Briedim ir finansiāla interese uz fināla sarīkošanu pagaidīt, cik vien nepieciešams, jo tā būs viņa karjeras ienesīgākā cīņa.</p>
      <p>Supersērijas honorāri, saskaņā ar bokseru noslēgtajiem līgumiem, ir pamatīgi slēpta informācija, WBSS vadība un arī Brieža menedžeris Raimonds Zeps iepriekš uzsvēruši, ka šīs summas ir konfidenciālas. Brieža puse konsekventi atsakās komentēt jebkādus konkrētus skaitļus, arī vasarā izskanējušo informāciju, ka par dalību pusfinālā līgumā ierakstīts honorārs 400 tūkstoši dolāri un par uzvaru pusfinālā paredzēta prēmija 600 tūkstoši dolāru.</p>
      <p>Poļu nometnē pēc izstāšanās no Supersērijas un ilgstošās juridiskās cīņas pusfināla pret Briedi dēļ attieksme pret honorāriem gan ir daudz brīvāka, un portālam Sportacentrs.com izdevās noskaidrot, ka Glovackis par dalību pusfinālā patiešām saņēmis 400 tūkstošu dolāru (līdz viņa paša bankas kontam gan aizceļoja tikai apmēram 150 tūkstoši, pārējais palika nodokļiem, promouteriem un citiem maksājumiem par cīņu un gatavošanos tai), bet prēmijā bija paredzēti 600 tūkstoši, ko viņš attiecīgi neieguva, uzvaru svinot Briedim.</p>
      <p>Glovacka komandā par līgumā ierakstīto fināla honorāru runā kā daudz vērtīgāku -tiek minēti skaitļi par diviem miljoniem dolāru par dalību un pieciem miljoniem par uzvaru finālā.</p>
      <p>Supersērijas organizators<a href="http://sportacentrs.com/bokss/12062019-zauerlands_mairis_tagad_varetu_nokautet_c"> Kalle Zauerlands mūsu portālam vasarā apstiprināja</a>, ka visiem šīs divīzijas pārstāvjiem līgumi ir vienādi, līdzīga informācija bija saņemta arī no Brieža pārstāvja, taču kļūst skaidrs, ka,lai arī līgumu forma patiešām ir vienāda, iespējamas atšķirības tajos ierakstītajās summās, kas savukārt piemērotas sportistu tirgus vērtībai un viņa pārstāvētas valsts TV auditorijai.</p>
      <p>"Vēlreiz atgādināšu, ka visiem bokseriem ar Supersēriju ir līgums, ar ko esam piekrituši nekādā veidā neizpaust honorāru apjomus, tāpēc arī šoreiz neko plašāk nekomentēšu par Maira līgumā rakstīto," sacīja Zeps. "Taču par tām piesauktajām summām - pieciem miljoniem dolāru par uzvaru finālā... protams, nebūtu jau slikti, ka tāda prēmija arī tiktu saņemta," pasmaidīja Brieža menedžeris, "taču tā summa ir visai tālu no realitātes, tik daudz es varu pateikt."</p>
      <p>Par iespēju, ka šīs svara kategorijas bokseriem ir solītas dažādas prēmijas, Zeps nevēlējās izteikties publiski.</p>
      <p>Supersērijas pirmajā sezonā organizatori gan nekautrējās paši ziņot par balvu fondu, norādot to 50 miljonu dolāru apmērā divām svara kategorijām. Tika ziņots, ka pirmās sezonas uzvarētājs Oleksandrs Usiks saņems desmit miljonus dolāru, taču pats Usiks vēlāk Ukrainas medijiem atklāja, ka beigās saņemtā summa bijusi vairākas reizes mazāka.</p>
    </article>
  </body>
</html>