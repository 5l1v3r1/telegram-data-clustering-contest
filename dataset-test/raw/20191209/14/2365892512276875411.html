<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://atv.be/nieuws/kraan-valt-neer-door-hevige-wind"/>
    <meta property="og:site_name" content="atv"/>
    <meta property="article:published_time" content="2019-12-09T14:35:00+00:00"/>
    <meta property="og:title" content="Kraan valt neer na contact met een boot"/>
    <meta property="og:description" content="Bij DP World aan Kaai 1700 is een kraan neergevallen. Een boot is er losgeslagen en maaide de kraan neer. Of er slachtoffers zijn, is nog niet geweten."/>
  </head>
  <body>
    <article>
      <h1>Kraan valt neer na contact met een boot</h1>
      <address>
        <time datetime="2019-12-09T14:35:00+00:00">09 Dec 2019, 14:35</time>
      </address>
      <p>
        <b>Bij DP World aan Kaai 1700 is een kraan neergevallen. Een schip sloeg los aan de westkant van containerbehandelaar MPET (Kaai 1742) in het Deurganckdok. Het schip botste aan de andere kant van het dok tegen een kadekraan van DP World. Een deel van de kraan belandde in het Deurganckdok. Er waren op dat moment geen operaties onder de kraan aan de gang. DP World en CEPA bevestigen dat er geen gewonden zijn. De operaties op de kaai zijn tijdelijk stilgelegd. </b>
      </p>
      <p>Alle scheepvaartverkeer van en naar het Deurganckdok moet wachten tot het losgeslagen schip APL Mexico City weer op zijn plaats ligt. Dat meldt het Agentschap Maritieme Dienstverlening en Kust. Er dreigde bovendien nog een tweede schip los te komen in hetzelfde dok. 'Een sleepboot ligt er nu tegenaan om het op zijn plaats te houden', klinkt het. Sleepboten proberen intussen de APL Mexico City weer te laten aanmeren onder begeleiding van een loods. Die laatste is alvast aan boord kunnen gaan van het schip.</p>
      <figure>
        <img src="https://atv.be/assets/components/imageslim/cache/uploads.atv.be-atvbe-images-nieuws-02019-12-Boot-losgeslagen-foto-havenarbeider.jpg"/>
      </figure>
      <figure>
        <img src="https://atv.be/assets/components/imageslim/cache/uploads.atv.be-atvbe-images-nieuws-02019-12-Kraan-omgevallen-2-foto-havenarbeider.jpg"/>
      </figure>
      <figure>
        <img src="https://atv.be/assets/components/imageslim/cache/uploads.atv.be-atvbe-images-nieuws-02019-12-Kraan-omgevallen-foto-havenarbeider.jpg"/>
      </figure>
    </article>
  </body>
</html>