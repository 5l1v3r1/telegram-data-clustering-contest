<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/prova-a-separare-due-ragazzi-che-stanno-litigando-per-strada-mamma-di-25-anni-muore-accoltellata/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T14:43:14+00:00"/>
    <meta property="og:title" content="Prova a separare due ragazzi che stanno litigando per strada: mamma di 25 anni muore accoltellata"/>
    <meta property="og:description" content="Levi Davis, 25 anni e mamma di due bambine, è morta colpita da un coltello dopo essere intervenuta per sedare una discussione scoppiata tra due uomini a Rushden. È probabile che i due, entrambi fermati con l'accusa di omicidio e tentato omicidio, stessero discutendo a causa di un incidente stradale che si era verificato poco prima: 'Stiamo facendo il possibile per consegnare i responsabili alla giustizia'."/>
  </head>
  <body>
    <article>
      <h1>Prova a separare due ragazzi che stanno litigando per strada: mamma di 25 anni muore accoltellata</h1>
      <h2>Levi Davis, 25 anni e mamma di due bambine, è morta colpita da un coltello dopo essere intervenuta per sedare una discussione scoppiata tra due uomini a Rushden. È probabile che i due, entrambi fermati con l’accusa di omicidio e tentato omicidio, stessero discutendo a causa di un incidente stradale che si era verificato poco prima: “Stiamo facendo il possibile per consegnare i responsabili alla giustizia”.</h2>
      <address><time datetime="2019-12-09T14:43:14+00:00">09 Dec 2019, 14:43</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Voleva soltanto mettere pace tra due ragazzi che stavano litigando sul ciglio della strada quando è stata colpita da una coltellata che le è risultata fatale. Tragedia a <b>Rushden</b>, nel Regno Unito, dove una giovane mamma di 25 anni, <b>Levi Davis</b>, è morta sabato scorso dopo essere stata colpita con un <b>fendente</b> mentre cercava di interrompere un litigio scoppiato tra due <b>27enni</b>, che sono poi stati arrestati dalla polizia con l'accusa di omicidio e tentato omicidio, forse a causa di un incidente stradale verificatosi poco prima. Fermato anche un ragazzino di 13 anni, che tuttavia, dopo essere stato interrogato dagli investigatori, è stato rilasciato il giorno successivo alla tragedia. Secondo quanto ricostruito, la ragazza, che ha <b>due figlie piccole</b>, è stata pugnalata a morte intorno alle 20:30 di sabato sera. Inutili i tentativi dei soccorritori di rianimarla: ne hanno solo potuto dichiarare il decesso.</p>
      <p>È probabile che Levi, che abitava poco distante dal luogo in cui è stata accoltellata, a Wellingborough Road, sia intervenuta per fermare i due uomini che stavano discutendo per strada quando è stata colpita a sua volta. "Mi hanno detto che due giovani stavano litigando e che lei è intervenuta. Si è messa in mezzo e l'hanno <b>attaccata</b>. Non posso ancora credere che sia morta così, siamo tutti sotto choc", ha raccontato al <i>Mirror</i> una donna che conosceva la vittima ma che ha preferito rimanere anonima. L'ispettore Pete Long ha dichiarato: "Ci troviamo di fronte ad un <b>incidente</b> estremamente tragico in cui una giovane donna ha perso la vita. Ma voglio rassicurare tutti sul fatto che stiamo facendo tutto il possibile per <b>consegnare i responsabili alla giustizia</b>. Abbiamo messo insieme un team di investigatori che sta lavorando senza sosta per risolvere il caso. Pertanto, chiediamo a tutti coloro che abbiano informazioni utili o che siano stati testimoni di quanto successo di farsi avanti e denunciare tutto". Le indagini, dunque, continuano senza interruzione per ricostruire l'esatta <b>dinamica</b> di quanto successo.</p>
    </article>
  </body>
</html>