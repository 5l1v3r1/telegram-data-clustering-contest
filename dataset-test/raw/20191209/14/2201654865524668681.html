<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/nemzetkozi_gazdasag/parizs_korul_620_kilometeres_dugo_alakult_ki.696525.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T14:02:00+00:00"/>
    <meta property="og:title" content="Párizs körül 620 kilométeres dugó alakult ki"/>
    <meta property="og:description" content="Nem javult hétfőn a közlekedési helyzet Franciaországban, ahol ötödik napja sztrájkolnak a vasúti és a közösségi közlekedésben dolgozók a kormány tervezett nyugdíjreformja ellen - írta az MTI."/>
  </head>
  <body>
    <article>
      <h1>Párizs körül 620 kilométeres dugó alakult ki</h1>
      <h2>Nem javult hétfőn a közlekedési helyzet Franciaországban, ahol ötödik napja sztrájkolnak a vasúti és a közösségi közlekedésben dolgozók a kormány tervezett nyugdíjreformja ellen - írta az MTI.</h2>
      <address><time datetime="2019-12-09T14:02:00+00:00">09 Dec 2019, 14:02</time> by <a rel="author" href="https://www.napi.hu/szerzo/Domokos%20Erika" target="_blank">Domokos Erika</a></address>
      <p>Edouard Philippe miniszterelnök szerdára ígérte a teljes javaslat bemutatását, addig nem várható javulás a közlekedésben.</p>
      <p>Hétfő reggel teljes káosz uralkodott a Párizs körüli utakon, ahol összesen 620 kilométeres dugó alakult ki, miközben az átlag reggelenként 200 kilométer. A vonatok 15-20 százaléka indult el, s a nemzetközi járatok is jelentősen késtek, a 16 metróvonal közül kilenc továbbra is teljesen zárva van, a többi vonalon pedig csúcsforgalmi időszakban és csak kisebb szakaszon közlekednek a szerelvények. Busszal valamelyest egyszerűbb a fővárosban közlekedni, de a 25 belvárosi járat közül hét egyáltalán nem indult el. Sokan biciklivel, rollerrel vagy gyalog mentek munkába és iskolába.</p>
      <p>A tömegközlekedésben az előrejelzések szerint nem várható javulás az elkövetkező napokban, miután a szakszervezetek kedden ismét az utcára hívják az embereket, hogy tiltakozzanak a tervezett nyugdíjreform ellen a múlt csütörtöki első megmozdulás után, amikor is megállt az élet Franciaországban, s mintegy hetven vidéki városban és a fővárosban a szakszervezetek szerint csaknem másfél millióan, a rendőrség szerint 806 ezren vonultak fel.</p>
      <p>A francia kormány, amely az Európai Bizottság támogatását élvezi a<a href="https://www.napi.hu/nemzetkozi_gazdasag/franciaorszag-sztrajk-kozlekedes.696415.html"> reformot</a> illetően, elengedhetetlennek tartja a nyugdíjrendszer átalakítását és egységesítését egy pont alapú egyetemes rendszerré a jelenleg vállalatonként, illetve ágazatonként működő, 42-féle nyugdíjrendszer helyett, amelynek egyik fő kedvezményezettjei a tömegközlekedésben dolgozók.</p>
      <p>A szociális partnereket hétfőn fogadja Agnes Buzyn, a nyugdíjért felelős egészségügyi és szolidaritási miniszter és Jean-Paul Delevoye, a nyugdíjreformért felelős kormánybiztos, aki két éve folyamatosan egyeztet a szakszervezetekkel a reform részleteiről. Emmanuel Macron államfő és Édouard Philippe miniszterelnök pedig kedd este egyeztet a reformért felelős tárcák vezetőivel, mielőtt szerdán nyilvánosságra hozzák a tervezetet.</p>
      <p>Több felmérés is azt mutatja, hogy miközben a franciák kétharmada indokoltnak tartja a nyugdíjreformot, egyre többen támogatják a sztrájkot is, mert úgy érzékelik, hogy rosszul járhatnak egy új nyugdíjrendszerrel, s egyelőre nem világosak a kormány konkrét elképzelései - írta az MTI tudósítója.</p>
    </article>
  </body>
</html>