<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ypen-ilektroniko-mitrwo-apoblitwn-sygkroystoyme-a-114124.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="ΥΠΕΝ: «Ηλεκτρονικό Μητρώο Αποβλήτων - Θα συγκρουστούμε με όσους χρειαστεί»"/>
    <meta property="og:description" content="Ο υπουργός Περιβάλλοντος και Ενέργειας, κ. Κωστής Χατζηδάκης, συμμετείχε σε Ημερίδα που διοργάνωσε η Εθνική Αρχή Διαφάνειας, με θέμα «Τεχνολογία για τη Διαφάνεια, T4T - Tech for Transparency»."/>
  </head>
  <body>
    <article>
      <h1>ΥΠΕΝ: «Ηλεκτρονικό Μητρώο Αποβλήτων - Θα συγκρουστούμε με όσους χρειαστεί»</h1>
      <address>
        <time datetime="2019-12-09T14:19:00+00:00">09 Dec 2019, 14:19</time>
      </address>
      <p>Ο υπουργός Περιβάλλοντος και Ενέργειας, κ. Κωστής Χατζηδάκης, συμμετείχε σε Ημερίδα που διοργάνωσε η Εθνική Αρχή Διαφάνειας, με θέμα «Τεχνολογία για τη Διαφάνεια, T4T - Tech for Transparency».</p>
      <p>Κατά τις τοποθετήσεις του ανέδειξε, μεταξύ άλλων, τη σημασία που έχουν θέματα, όπως το σύστημα εισροών – εκροών υγρών καυσίμων, η διαφανής Διαχείριση Απορριμμάτων, το Ελληνικό Χρηματιστήριο Ενέργειας και οι έξυπνοι μετρητές.</p>
      <p>Ειδικότερα, για το σύστημα εισροών – εκροών υγρών καυσίμων, είπε χαρακτηριστικά:</p>
      <p>«Το σύστημα εισροών - εκροών είναι πολυβασανισμένο, μιας 10ετίας και πλέον, με πολλές αντιστάσεις, με πολλές άμυνες οπισθοφυλακής, με πολλές προσπάθειες να μην εισαχθεί το σύστημα από πολλές και διαφορετικές πλευρές, διότι με αυτό φαίνεται ποια ποσότητα φεύγει από το διυλιστήριο, ποια ποσότητα πάει στις εταιρείες εμπορίας, ποια ποσότητα καυσίμων από τις εταιρείες εμπορίας πάει σε κάθε βενζινάδικο και πόση βενζίνη πουλιέται στη συνέχεια από κάθε βενζινάδικο. Το σύστημα  εισροών – εκροών στην ολοκληρωμένη του εφαρμογή είναι διασυνδεδεμένο με την ΑΑΔΕ και τη Γενική Γραμματεία Πληροφοριακών Συστημάτων, έτσι ώστε να ξέρουμε τι μας γίνεται και να καταπολεμούμε το λαθρεμπόριο. Πέρασε από 40 κύματα, παραμένουν ακόμα κάποιες πτυχές του και θέλω να ενθαρρύνω όλους τους αρμόδιους να κλείνουν τα αυτιά τους σε αυτούς που τους λένε ότι στην Ελλάδα δεν γίνεται για τον οποιοδήποτε λόγο. Αυτοί που τα λένε είναι ύποπτοι για μένα και σας το λέω τελείως ανοιχτά από την εμπειρία που έχω σε διαφορετικά Υπουργεία όλα αυτά τα χρόνια. Γίνεται και παραγίνεται και πρέπει αυτοί που θα πάρουν τις αποφάσεις να προχωρήσουν το ταχύτερο για να κλείσουν και οι τελευταίες τρύπες σε σχέση με το συγκεκριμένο θέμα».</p>
      <p>Σχετικά με το ζήτημα της Διαχείρισης Απορριμμάτων, ο κ. Χατζηδάκης υπογράμμισε:</p>
      <p>«Το Ηλεκτρονικό Μητρώο Αποβλήτων (ΗΜΑ) εξασφαλίζει διαφάνεια στην αποτύπωση και τη δημοσιοποίηση της διακίνησης αποβλήτων και ως εκ τούτου καθίσταται αποτελεσματικός ο έλεγχος από τις αρμόδιες υπηρεσίες, γιατί καταγράφονται οι ποσότητες που μπαίνουν στο σύστημα, χρεώσεις κτλ. Βεβαίως και εδώ υπάρχουν αντιστάσεις, υπάρχουν συμφέροντα, εν ονόματι της δημόσιας υγείας, των εργαζομένων, της κοινωνικής πολιτικής και των αρχών που επικαλούνται. Προσπαθούν να αντισταθούν στο αυτονόητο, να επικρατήσει στην Ελλάδα μια ευρωπαϊκή πολιτική και για τη διαχείριση των απορριμμάτων. Λοιπόν, δεν θα συμβιβαστούμε σε αυτό. Θα συγκρουστούμε με όσους χρειάζεται να συγκρουστούμε. Δεν γίνεται να είμαστε τελευταίοι των τελευταίων στη διαχείριση των απορριμμάτων, οι εικοστοί τέταρτοι είμαστε στους 28 της Ευρωπαϊκής Ένωσης. Είναι θέμα πολιτισμού, δεν είναι μόνο θέμα διαφάνειας».</p>
      <p>Ο κ. Χατζηδάκης αναφέρθηκε και στο Ελληνικό Χρηματιστήριο Ενέργειας, το οποίο αναμένεται να λειτουργήσει σύντομα:</p>
      <p>«Με το Ελληνικό Χρηματιστήριο Ενέργειας, ο κάθε υπουργός θα σταματήσει να καθορίζει την τιμή του ρεύματος στις βιομηχανίες, στα σούπερ μάρκετ και στις μεγάλες επιχειρήσεις. Με όρους αγοράς και με τη μέγιστη δυνατή διαφάνεια, Το Χρηματιστήριο θα λειτουργεί και ως τροχονόμος και ως  πηγή πληροφόρησης για το πώς εξελίσσονται τα πράγματα. Δεν είναι μόνο μια προσέγγιση από μια φιλελεύθερη σκοπιά - δεν το αρνούμαι - αλλά είναι και θέμα διαφάνειας. Γι’ αυτό το λόγο η κυβέρνηση έχει δεσμευτεί ότι το ταχύτερο θα προχωρήσουμε στην υιοθέτηση του Target Model και στην ουσιαστική ενεργοποίηση του Χρηματιστηρίου Ενέργειας».</p>
      <p>Ο υπουργός Ενέργειας και Περιβάλλοντος έκανε αναφορά και στην ανάγκη ψηφιοποίησης δικτύων, όπως και στα έξυπνα δίκτυα - τα smart grids - τα οποία θα αποτελέσουν, όπως είπε χαρακτηριστικά, «νευραλγικό τμήμα της νέας εποχής στην ενέργεια».</p>
      <p>«Δυστυχώς οι έξυπνοι μετρητές «σέρνονται» από το 2010 στον ΔΕΔΔΗΕ. Δεν έχει υπάρξει η παραμικρή πρόοδος. Ειδάλλως, θα υπήρχε η δυνατότητα και για τους παρόχους ηλεκτρικού ρεύματος και για τους καταναλωτές,  να έχουν πρόσβαση στην πληροφορία και σε real time ενημέρωση, έτσι ώστε οι μεν πάροχοι να κάνουν καλύτερα τη δουλειά τους, να έχουν σαφέστερη εικόνα, να αποφασίζουν για την πολιτική τους, για τις διασυνδέσεις, για τις απάτες, για όλα αυτά τα πράγματα και οι δε καταναλωτές να μπορούν να κανονίζουν καλύτερα τον λογαριασμό και την κατανάλωση του ρεύματος, ώστε να εξοικονομούν ενέργεια με τις δυνατότητες που τους δίνει η τεχνολογία. Άρα εδώ έχουμε και εξοικονόμηση και διαφάνεια».</p>
    </article>
  </body>
</html>