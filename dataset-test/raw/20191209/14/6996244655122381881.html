<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714145"/>
    <meta property="og:site_name" content="ישראל היום"/>
    <meta property="article:published_time" content="2019-12-09T14:50:00+00:00"/>
    <meta property="og:title" content="תביעה: עיירה אמריקנית בולמת כניסת תושבים חרדים"/>
    <meta property="og:description" content="מסביב לעולם היהודי"/>
  </head>
  <body>
    <article>
      <h1>תביעה: עיירה אמריקנית בולמת כניסת תושבים חרדים</h1>
      <h2>בעיר צ'סטר בולמים בניית פרויקט גדול לטובת הקהילה החסידית • מפקח העיר טוען: "לא אנטישמיות"</h2>
      <address><time datetime="2019-12-09T14:50:00+00:00">09 Dec 2019, 14:50</time> by <a rel="author" href="https://www.israelhayom.co.il/writer_articles?tid=55291" target="_blank">אסף גולן</a></address>
      <p>יזמים יהודיים, בגיבוי של התובעת הכללית של מדינת ניו יורק, הגישו לאחרונה תביעה נגד ראשי עיירה קטנה במדינה, 60 קילומטרים צפונית מניו יורק, בטענה כי הם מונעים כניסה של תושבים חרדים למקום ממניעים גזעניים. </p>
      <p>בניו יורק טיימס פורסם בסוף השבוע שעבר כי בכירים בעיר הקטנה צ'סטר מנעו בכוח פתרונות דיור שעליהם לכאורה ישתלטו יהודים חסידיים. על פי התביעה הם העבירו תקנות, שללו היתרי בנייה והטילו דרישות יקרות על היזם, במאמץ להאט או אפילו להפסיק את הפרויקט. "אף אחד לא רוצה שהפיתוח הזה יתרחש", נשמע מפקח העיר דאז, אלכסנדר ג'יימסון, אומר במהלך ישיבה סוערת של מועצת העיר. </p>
      <p>התובעת הראשית של ניו יורק, לטיטיה ג'יימס, האשימה ביום חמישי האחרון גורמים מקומיים במחוז אורנג', וצ'סטר בתוכו, באפליה של הקהילה החסידית, ודרשה להצטרף לתביעה שהוגשה בשם היזם. "קריטי לשלוח הודעה חזקה לקהילות, להבהיר שלא נסבול אפליה – לא בצ'סטר, לא בלונג איילנד ולא בקהילה אחרת במדינת ניו יורק". היא הבהירה כי בעיניה מדובר באפליה פסולה, ושהיא אף שוקלת להגיש תביעה נפרדת אם הגורמים הרשמיים לא יתפשרו עם היזם ויאפשרו לפרויקט להמשיך כסדרו". </p>
      <figure>
        <img src="https://www.israelhayom.co.il/sites/default/files/u54511/800px-Chester%2C_NY%2C_town_hall.jpg"/>
      </figure>
      <p>
        <b>צ'סטר ניו יורק // צילום: Daniel Case, מתוך ויקיפדיה</b>
      </p>
      <p>בעיר הקטנה, שמונה כ-12 אלף בני אדם, מתעקשים כי לא מדובר באנטישמיות. ג'יימסון, שבינתיים הוחלף על ידי אדם בשם רוברט ולנטיין, טען כי הדאגה נובעת מצפיפות הדיור במקום. הפרויקט המוצע הינו של 430 בתים ועשוי להוסיף אלפי תושבים חדשים לעיירה. הדבר, הוא טען, יכול למתוח את המשאבים הציבוריים ולשנות את האיזון הפוליטי של המקום. </p>
      <p>קהילת חסידות סאטמר שמתגוררת במקום מתמודדת עם קושי למצוא מגורים חדשים לבניה ובנותיה, זאת בשל ההתרחבות הטבעית הגדולה של החסידות. לכן, הם מחפשים אזורים חדשים שבהם יוכלו גם לקיים את אורח חייהם ומנגד גם להיות קרובים לעיר ניו יורק, על שלל האפשרויות לעבוד בה. "אנחנו לא אנטישמיים, כל הנושא הוא צפיפות האוכלוסייה. כל היתר זה רק מצג שווא, הסחת דעת", טען ג'יימסון בתגובה.</p>
    </article>
  </body>
</html>