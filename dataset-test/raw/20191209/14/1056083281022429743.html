<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813637/%D9%86%D9%82%D8%B4-%D9%85%D9%87%D9%85-%D9%BE%D8%AF%D8%A7%D9%81%D9%86%D8%AF-%D8%BA%DB%8C%D8%B1%D8%B9%D8%A7%D9%85%D9%84-%D8%AF%D8%B1-%D8%B1%D9%81%D8%A7%D9%87-%D9%88-%D8%A7%D9%85%D9%86%DB%8C%D8%AA-%D8%AC%D8%A7%D9%85%D8%B9%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:07:47+00:00"/>
    <meta property="og:title" content="نقش مهم پدافند غیرعامل در رفاه و امنیت جامعه"/>
    <meta property="og:description" content="ایسنا/گیلان استاندار گیلان رمز اصلی موفقیت در راهبردهای مرتبط با پدافند غیرعامل را تقویت آموزش عمومی و فرهنگ‌سازی عنوان کرد و گفت: آحاد جامعه باید نسبت به موضوع پدافند غیرعامل حساس و هوشیار باشند و نقش مهم آن در افزایش امنیت و رفاه مردم باید همواره تاکید شود."/>
  </head>
  <body>
    <article>
      <h6 class="kicker">استاندار عنوان کرد</h6>
      <h1>نقش مهم پدافند غیرعامل در رفاه و امنیت جامعه</h1>
      <address>
        <time datetime="2019-12-09T14:07:47+00:00">09 Dec 2019, 14:07</time>
      </address>
      <p>ایسنا/گیلان استاندار گیلان رمز اصلی موفقیت در راهبردهای مرتبط با پدافند غیرعامل را تقویت آموزش عمومی و فرهنگ‌سازی عنوان کرد و گفت: آحاد جامعه باید نسبت به موضوع پدافند غیرعامل حساس و هوشیار باشند و نقش مهم آن در افزایش امنیت و رفاه مردم باید همواره تاکید شود.</p>
      <p>ارسلان زارع در جلسه شورای پدافند غیرعامل استان گیلان پدافند غیرعامل را یکی از راهبردهای اساسی و مهم برای مصون سازی کشور دانست و اظهار کرد: پیش بینی، پیشگیری، رصد و شناسایی انواع تهدیدات از جمله وظایف اصلی حوزه پدافند غیر عامل است.</p>
      <p>وی با بیان اینکه پدافند غیرعامل موضوعی کاملا علمی و تأثیرگذار است، افزود: استمرار توجه به انجام فعالیت‌ها و اقدام‌های شایسته در بخش های مختلف سایبری، زیستی، اقتصادی، فرهنگی و اجتماعی براساس طرح جامع پدافند استان تبدیل به اثرات مثبت و نقشه راه می‌شود.</p>
      <p>نماینده عالی دولت در گیلان به رشد مطلوب همکاری دستگاه‌های اجرایی، سازمان‌ها و نهادهای امنیتی، انتظامی و اطلاعاتی و پیشرفت ۷۵ درصدی طرح پدافند غیرعامل در استان اشاره و خاطرنشان کرد: باید این طرح تا پایان سال کامل شود تا از آن به نفع شایسته در حوزه‌های مختلف استان استفاده شود.</p>
      <p>استاندار گیلان به برگزاری موفق برنامه‌های هفته پدافند غیرعامل در استان اشاره و خاطرنشان کرد: در این هفته ۶۰۱ برنامه شامل همایش، رزمایش، افتتاح پروژه، نمایشگاه و کارگاه‌های آموزشی در سطح استان اجرا شد که ارتقاء سطح آگاهی بخشی عمومی یکی از اثرات مثبت آن است.</p>
      <p>وی رمز اصلی موفقیت در راهبردهای مرتبط با پدافند غیرعامل را تقویت آموزش عمومی و فرهنگ‌سازی دانست و گفت: آحاد جامعه باید نسبت به موضوع پدافند غیرعامل حساس و هوشیار باشند و نقش مهم آن در افزایش امنیت و رفاه مردم باید همواره تأکید شود.</p>
      <p>زارع با بیان اینکه باید از همه ابزارهای فرهنگ سازی بویژه ظرفیت رسانه ها استفاده شود، اظهار کرد: آموزش، حفاظت و صیانت از مردم در برابر حوادث با  مشارکت موثر آنان ثمربخش است.</p>
      <p>وی با اشاره به اینکه برگزاری سمینار تخصصی پدافند غیرعامل زیستی، فرصت مناسب و مغتنمی برای جلب مشارکت فکری نخبگان و صاحب‌نظران در پاسخ‌گویی به نیازهای تخصصی پدافند غیرعامل است، گفت: باید توجه داشته باشیم که امروز تهدیدات دشمن ترکیبی، فناورانه و دانش پایه شده و برای مقابله با این تهدیدات باید از توان علمی نهایت استفاده را ببریم.</p>
      <p>نماینده عالی دولت در گیلان با بیان اینکه بخش عمده‌ای از فعالیت‌ها و تعاملات اقتصادی، اجتماعی، فرهنگی و حاکمیتی تمام کشورها در فضای سایبری اتفاق می‌افتد، تصریح کرد: مشکلات و نقاط آسیب‌پذیر باید شناسایی شود تا برمبنای آن تصمیمات درست گرفته شود.</p>
      <p>استاندار گیلان با اشاره به اینکه کشور ما همواره با تهدیدات دشمنان مواجه است، اظهار کرد: دشمنان کوشش می‌کنند از نقاط آسیب‌پذیر ما سوء استفاده کنند و ما می‌بایست با هوشیاری اقدامات جدی‌تری برای مقابله با این تهدیدات از طریق پدافند غیرعامل پیگیری و دنبال کنیم.</p>
      <p>انتهای پیام</p>
    </article>
  </body>
</html>