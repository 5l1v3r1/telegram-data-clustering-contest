<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/plock-64-szlachetne-paczki-trafily-do-potrzebujacych-d578074/"/>
    <meta property="og:site_name" content="eKAI"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="Płock: 64 Szlachetne Paczki trafiły do potrzebujących"/>
    <meta property="og:description" content="64 rodziny i osoby indywidualne z Płocka i okolic otrzymały w tym roku Szlachetną Paczkę, ufundowaną przez darczyńców, którzy przez internet sami wybrali potrzebujących. W dniach 7-8 grudnia w akcję z"/>
  </head>
  <body>
    <article>
      <h1>Płock: 64 Szlachetne Paczki trafiły do potrzebujących</h1>
      <address><time datetime="2019-12-09T14:45:00+00:00">09 Dec 2019, 14:45</time> by <a rel="author">eg</a></address>
      <p>
        <b>64 rodziny i osoby indywidualne z Płocka i okolic otrzymały w tym roku Szlachetną Paczkę, ufundowaną przez darczyńców, którzy przez internet sami wybrali potrzebujących. W dniach 7-8 grudnia w akcję zaangażowało się wielu ludzi dobrej woli, którzy poświęcili swój czas na pracę w wolontariacie.</b>
      </p>
      <p>Finał Szlachetnej Paczki został przeprowadzony w Płocku i najbliższych okolicach w dniach 7-8 grudnia. Wolontariusze zawieźli paczki do 64 rodzin i osób, które wcześniej znalazły się w bazie akcji na stronie www.superw.pl. Każdy darczyńca mógł sam wybrać osobę lub rodzinę, którą postanowił obdarować na święta Bożego Narodzenia potrzebnymi rzeczami.</p>
      <p>W paczkach znalazła się m.in. żywność, słodycze, środki higieniczne, buty, odzież, pościel, pralki, telewizory, lodówki, kuchenki gazowe, łóżka, meble, rowery, komputery czy opał na zimę. Wartość paczek oscylowała od 1 tys. zł wzwyż, nawet do kilku tysięcy złotych. Największa Szlachetna Paczka składała się z 65 pudełek różnej wielkości.</p>
      <p>Na pomoc mogły liczyć głównie osoby starsze, samotne, niepełnosprawne oraz rodziny wielodzietne. Wśród darczyńców znaleźli się przedstawiciele samorządu płockiego, reprezentanci urzędów, instytucji i parafii. Liderką rejonu płockiego, czyli osobą odpowiedzialną za przebieg akcji, była Eliza Malinowska.</p>
      <p>Akcja Szlachetna Paczka, inicjowana przez Stowarzyszenie Wiosna, w diecezji płockiej w tym roku odbyła się po raz dziesiąty. Poza Płockiem Szlachetne Paczki przygotowano także m.in. w Rypinie, Sierpcu, Wyszogrodzie, Płońsku, Pułtusku, Pomiechówku, Makowie Mazowieckim, Przasnyszu, Serocku, Żurominie i Ciechanowie.</p>
      <p>W całej Polsce był to już 19. finał Szlachetnej Paczki. W tym roku za całą inicjatywę odpowiedzialna była Joanna Sadzik, dyrektor zarządzająca i wiceprezes Stowarzyszenia Wiosna. Według najnowszego raportu przygotowanego przez to stowarzyszenie, liczba Polaków żyjących w skrajnym ubóstwie wzrosła o 400 tys. Ponad 2 miliony osób (w tym 500 tysięcy dzieci) żyje na granicy biologicznego przetrwania. Wzrasta liczba skrajnie ubogich seniorów – na przestrzeni dwóch ostatnich lat przybyło 60 tys. takich osób. Znaczy to, że wciąż przybywa osób, które potrzebują pomocy materialnej, żyjąc w ekonomicznej biedzie.</p>
      <footer>Płock Ⓒ Ⓟ</footer>
    </article>
  </body>
</html>