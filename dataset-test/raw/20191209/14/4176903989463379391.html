<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/slovenacki-24ur-com-pobednik-izbora-za-najbolji-portal-u-jie/"/>
    <meta property="og:site_name" content="Krstarica"/>
    <meta property="article:published_time" content="2019-12-09T14:14:00+00:00"/>
    <meta property="og:title" content="Slovenački 24ur.com pobednik izbora za najbolji portal u JIE"/>
    <meta property="og:description" content="BEOGRAD -Pobednik izbora za najbolji regionalni portal vesti u Jugoistočnoj Evropi je drugu godinu za redom vodeći slovenački portal 24ur.com, saopštio je"/>
  </head>
  <body>
    <article>
      <h1>Slovenački 24ur.com pobednik izbora za najbolji portal u JIE</h1>
      <address><time datetime="2019-12-09T14:14:00+00:00">09 Dec 2019, 14:14</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524259-750x430.jpg"/>
        <figcaption>Foto: Tanjug/promo</figcaption>
      </figure>
      <p>BEOGRAD -Pobednik izbora za najbolji regionalni portal vesti u Jugoistočnoj Evropi je drugu godinu za redom vodeći slovenački portal 24ur.com, saopštio je organizator takmičenja „Media daily“.</p>
      <p>U konkurenciji je bilo 30 najčitanijih onlajn portala – deset iz Srbije, sedam iz Hrvatske, šest iz Bosne i Hercegovine, po tri iz Slovenije i Severne Makedonije i jedan iz Crne Gore.</p>
      <p>Svi portali su mogli da dobiju 40 odsto bodova od čitalaca putem ankete i 60 odsto bodova od međunarodnog žirija sastavljenog od sedam profesionalaca iz onlajn medijske industrije, navodi u saopštenju „Media daily“, jedini specijalizovani portal za medije i telekom industriju u JIE.</p>
      <p>Drugo mesto je zauzeo ove godine portal slovenačkog javnog RTV servisa rtvslo.si, koji je prošle godine bio treći, dok je siol.net pao za jedno mesto, s drugog na treće.</p>
      <p>Četvrtoplasirani je i ove godine je portal Index.hr, a poziciju na broju pet zadržao je i rs.n1info.com.</p>
      <p>Portal buka.com, koji se prvi put ove godine pojavio na listi, osvojio je šesto mesto, a drugi debitant na listi, hrvatski rtl.hr našao se na poziciji broj sedam.</p>
      <p>Veliki skok među TOP 10 portala ima jutarnji.hr, koji se popeo sa 22. na osmo mesto, dok su svoje prošlogodišnje pozicije odbranili portal b92.net na devetom i vijesti.ba na na desetom mestu.</p>
      <p>(Tanjug)</p>
    </article>
  </body>
</html>