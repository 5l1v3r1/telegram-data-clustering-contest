<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/601213/ekloges-vretania-ta-kommata-pou-mporoun-na-kanoun-ti-diafora"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T14:01:00+00:00"/>
    <meta property="og:title" content="Εκλογές Βρετανία: Τα κόμματα που μπορούν να κάνουν τη διαφορά"/>
    <meta property="og:description" content="Εάν ο Βρετανός πρωθυπουργός Μπόρις Τζόνσον δεν κερδίσει το στοίχημά του να εξασφαλίσει απόλυτη πλειοψηφία στο Κοινοβούλιο, τα κόμματα θα αναγκαστούν να..."/>
  </head>
  <body>
    <article>
      <h1>Εκλογές Βρετανία: Τα κόμματα που μπορούν να κάνουν τη διαφορά</h1>
      <address><time datetime="2019-12-09T14:01:00+00:00">09 Dec 2019, 14:01</time> by <a rel="author">SigmaLive</a></address>
      <p>Εάν ο Βρετανός πρωθυπουργός Μπόρις Τζόνσον δεν κερδίσει το στοίχημά του να εξασφαλίσει απόλυτη πλειοψηφία στο Κοινοβούλιο, τα κόμματα θα αναγκαστούν να εμπλακούν σε παιχνίδια συμμαχιών, γεγονός που δίνει ειδικό βάρος στους μικρότερους πολιτικούς σχηματισμούς.</p>
      <p>– Οι Φιλελεύθεροι Δημοκράτες, η φωνή του «remain» σε δυσκολίες</p>
      <p>Με ένα ξεκάθαρο μήνυμα – ματαίωση του Brexit – και μια νεαρή αρχηγό 39 ετών, την Τζο Σούινσον, το Κόμμα των Φιλελεύθερων Δημοκρατών ευελπιστεί να συγκεντρώσει τις ψήφους των «remainers», των υποστηρικτών της παραμονής στην Ευρωπαϊκή Ένωση έναντι των Συντηρητικών που τάσσονται υπέρ του Brexit και των αναποφάσιστων Εργατικών.</p>
      <p>Με τους Φιλελεύθερους Δημοκράτες, τους «Lib-Dem», που κατέλαβαν τη δεύτερη θέση στις ευρωεκλογές του Μαΐου με 20% των ψήφων, συντάχθηκαν και διαφωνούντες φιλοευρωπαίοι βουλευτές του Συντηρητικού κόμματος.</p>
      <p>Ωστόσο, οι δημοσκοπήσεις τους δίνουν μειωμένα ποσοστά σε σχέση με τις 21 έδρες που έχουν σήμερα. Η δέσμευση για ματαίωση του Brexit χωρίς νέο δημοψήφισμα, στην οποία επιμένει η Τζο Σουίνσον, Σκωτσέζα που εξελέγη βουλευτής σε ηλικία 25 ετών, κρίνεται αντιδημοκρατική ακόμα και μεταξύ των φιλοευρωπαίων.</p>
      <p>Η συμμετοχή του κόμματος στην κυβέρνηση του Συντηρητικού Ντέιβιντ Κάμερον στις αρχές της δεκαετίας του 2010, που σημαδεύτηκε από αυστηρή λιτότητα, το έχει δυσφημήσει μεταξύ των ψηφοφόρων του Εργατικού κόμματος.</p>
      <p>Η «αποτυχία τους να κεφαλαιοποιήσουν τη θέση τους για το Brexit είναι η βασική έκπληξη της καμπάνιας», σχολίασε στους Times ο Τζον Κέρτις, καθηγητής στο Πανεπιστήμιο του Στραθκλάιντ, για τον οποίο το κόμμα «δεν κατάφερε να πείσει τους ψηφοφόρους για το ‘λαμπρό μέλλον’ που υπόσχεται στην περίπτωση ακύρωσης του Brexit».</p>
      <p>– Το βορειοϊρλανδικό DUP, το αγκάθι για τους Συντηρητικούς</p>
      <p>Χωρίς να καταφέρουν να εξασφαλίσουν την απόλυτη πλειοψηφία το 2017, οι Συντηρητικοί αναγκάστηκαν να συμμαχήσουν με το Δημοκρατικό Ενωτικό Κόμμα για να κυβερνήσουν. Η μη ευελιξία των 10 βουλευτών του υπερσυντηρητικού, προτεσταντικού, βορειοϊρλανδικού κινήματος αποδείχθηκε εφιάλτης.</p>
      <p>Το ευρωφοβικό DUP παραδόξως παρεμπόδισε την έξοδο από την Ευρωπαϊκή Ένωση, καθώς αντιτάχθηκε στις δύο συμφωνίες που διαπραγματεύτηκε το Λονδίνο –πρώτα η Τερέζα Μέι και ύστερα ο Μπόρις Τζόνσον– με τις Βρυξέλλες. Το ζήτημα: οι διευθετήσεις που υποτίθεται ότι θα απέτρεπαν την επαναφορά ενός σκληρού συνόρου μεταξύ της βρετανικής επαρχίας και της Δημοκρατίας της Ιρλανδίας, που μπορεί να θέσει σε κίνδυνο 20 χρόνια ειρήνης.</p>
      <p>Πρώτο κόμμα στη Βόρεια Ιρλανδία, το DUP τελεί υπό την αρχηγία της Αρλίν Φόστερ, 49 ετών, της οποίας ο πατέρας, αστυνομικός, χτυπήθηκε από τα πυρά παραστρατιωτικών του IRA κατά τη διάρκεια των Ταραχών.</p>
      <p>– Οι αυτονομιστές Σκωτσέζοι ενθαρρυμένοι από το Brexit</p>
      <p>Οι κάτοικοι της Σκωτίας ψήφισαν σε ποσοστό 62% υπέρ της παραμονής στην ΕΕ. Εκμεταλλευόμενοι αυτό το ισχυρό φιλοευρωπαϊκό μέτωπο, οι αυτονομιστές του SNP, του πρώτου κόμματος στην περιοχή, πραγματοποίησαν την καμπάνια τους με το σύνθημα «Σταματήστε το Brexit».</p>
      <p>Το κόμμα, που έχει επικεφαλής τη δραστήρια πρωθυπουργό της Σκωτίας Νίκολα Στέρτζον, 49 ετών (εκ των οποίων 33 στην υπηρεσία του κόμματος), εκτιμά ότι η αποχώρηση από την ΕΕ δίνει νέα επιχειρήματα υπέρ μιας ανεξαρτητοποίησης που μπορεί να ανοίξει την πόρτα για επιστροφή στο ευρωπαϊκό κλαμπ.</p>
      <p>Με πρόγραμμα κατά της λιτότητας, το SNP θα μπορούσε θεωρητικά να συμμαχήσει με τους Εργατικούς. Αλλά η προθυμία του να διοργανώσει το 2020 ένα δημοψήφισμα ανεξαρτησίας, ύστερα από αυτό το 2014 όπου επικράτησε το «Όχι», καθώς και η αντίθεσή του στο βρετανικό πυρηνικό πρόγραμμα Trident περιπλέκουν αυτή την υπόθεση.</p>
      <p>– Το Κόμμα του Brexit του Φάρατζ, υπέρμαχος της εξόδου από την ΕΕ</p>
      <p>Είναι δύσκολο να αποσυνδεθεί το νεόκοπο Κόμμα του Brexit από τον ιδρυτή του: τον Νάιτζελ Φάρατζ, 55 ετών, πρώην χρηματιστή που πέρασε την καριέρα του προσπαθώντας να αμαυρώσει τους ευρωπαϊκούς θεσμούς, στους οποίους συμμετέχει εδώ και 20 χρόνια.</p>
      <p>Η πρώτη θέση που πήρε στις ευρωεκλογές της άνοιξης και η αδυναμία των παραδοσιακών κομμάτων να εκπληρώσουν την αποχώρηση από την ΕΕ θα μπορούσε να τον καταστήσει ρυθμιστή των εξελίξεων. Ο πρώην ηγέτης του αντιμεταναστευτικού κόμματος UKip ξεκίνησε την καμπάνια του με επικοινωνιακή επιτυχία, συζητώντας στη ραδιοφωνική του εκπομπή με τον «φίλο» του Ντόναλντ Τραμπ.</p>
      <p>Ωστόσο, ο Νάιτζελ Φάρατζ δυσκολεύθηκε να βρει τη θέση του απέναντι στον Μπόρις Τζόνσον, τον πρωταθλητή του Brexit.</p>
      <p>Κατηγορούμενος ότι αποδυνάμωσε τους Τόρις απέναντι στους αντιπάλους που τάσσονται υπέρ ενός νέου δημοψηφίσματος, κατάληξε να αποσύρει τους υποψηφίους του από εκατοντάδες εκλογικές περιφέρειες. Την προηγούμενη Πέμπτη επήλθε και άλλο χτύπημα: τέσσερις ευρωβουλευτές του κόμματός του συντάχθηκαν με τους Συντηρητικούς, θεωρώντας ότι αυτός είναι ο καλύτερος τρόπος για την αποχώρηση από την ΕΕ.</p>
      <p>Ο Νάιτζελ Φάρατζ απορρίπτει τη συμφωνία εξόδου που διαπραγματεύθηκε με τις Βρυξέλλες ο Μπόρις Τζόνσον, ελπίζοντας σε μια καθαρή έξοδο. Αλλά σύμφωνα με δημοσκόπηση του ινστιτούτου YouGov, πάνω από τα τρία τέταρτα των πιο σκληροπυρηνικών Brexiters, που τάσσονται υπέρ μια εξόδου χωρίς συμφωνία, θέλουν να ψηφίσουν τους Τόρις, έναντι 11% που τάσσονται υπέρ του Κόμματος του Brexit.</p>
    </article>
  </body>
</html>