<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.wp.pl/koalicja-obywatelska-pyta-o-relacje-miedzy-antonim-macierewiczem-a-edmundem-jannigerem-6454887661660289a"/>
    <meta property="og:site_name" content="wiadomosci.wp.pl"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="Koalicja Obywatelska pyta o relacje między Antonim Macierewiczem a Edmundem Jannigerem"/>
    <meta property="og:description" content="Posłowie Koalicji Obywatelskiej zażądali od ministra kultury informacji o wydatkach Polskiej Fundacji Narodowej na wyjazd do USA 20-letniego Edmunda Jannigera. To doradca ówczesnego szefa MON Antoniego"/>
  </head>
  <body>
    <article>
      <h1>Koalicja Obywatelska pyta o relacje między Antonim Macierewiczem a Edmundem Jannigerem</h1>
      <address><time datetime="2019-12-09T14:49:00+00:00">09 Dec 2019, 14:49</time> by <a rel="author">oprac. Beata Czuma</a></address>
      <p><a href="https://wiadomosci.wp.pl/tag/antoni%20macierewicz">antoni macierewicz</a>+2<a href="https://wiadomosci.wp.pl/tag/edmund%20janniger">edmund janniger</a><a href="https://wiadomosci.wp.pl/tag/polska%20fundacja%20narodowa">polska fundacja narodowa</a><a href="https://wiadomosci.wp.pl/autor/oprac-beata-czuma/6291325788801153">oprac. Beata Czuma</a>wczoraj (15:49)</p>
      <h3>Koalicja Obywatelska pyta o relacje między Antonim Macierewiczem a Edmundem Jannigerem</h3>
      <p>Posłowie Koalicji Obywatelskiej zażądali od ministra kultury informacji o wydatkach Polskiej Fundacji Narodowej na wyjazd do USA 20-letniego Edmunda Jannigera. To doradca ówczesnego szefa MON Antoniego Macierewicza. Miał towarzyszyć ministrowi w wyjeździe na konferencję naukową w Chicago. Przelot i zakwaterowanie kosztowały 25 tys. zł.<b>Głosuj</b><b>Głosuj</b><b>Podziel się</b>Opinie</p>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnJ5ADVOagJiIGNDPRM0VWM0IRt8T2gHeX18AnpNdAN_cXkBe0tpAHxrLFo5FTdbYCksVyQfK1c6LS5OYxApVW85"/>
      </figure>
      <p>Edmund Janniger i Antoni Macierewicz na sympozjum o bezpieczeństwie Polski (PAP, Fot: Paweł Supernak)</p>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnF7THlPdltjMz0aPRZ2U2ItYkc5HXZCJiJiVipUKVwqZjA="/>
      </figure>
      <p>Podczas poniedziałkowej konferencji prasowej poseł Marek Sowa z Koalicji Obywatelskiej stwierdził, że fundusze Polskiej Fundacji Narodowej są wydawane "na kaprysy PiS-owskiej władzy", a nie budowanie pozytywnego wizerunku Polski za granicą. Dodał, że to kolejna odsłona afery związanej z PFN, do której wpłynęło już kilkaset milionów złotych ze spółek skarbu państwa - podaje rmf24.pl za PAP.</p>
      <p>- Dlatego dzisiaj składamy stosowną korespondencję do ministra kultury Piotra Glińskiego, aby jako osoba nadzorująca działalność statutową PFN dokonał sprawdzenia tych wydatków: czy one są realizowane zgodnie z celami statutowymi - zapowiedział Sowa.</p>
      <p>Z kolei rzecznik PO Jan Grabiec stwierdził, PFN "stara się pobić rekordy marnotrawienia publicznych środków" i wydaje je na prywatne wycieczki ważnych dla PiS osób. Przykładem ma być wyjazd do Chicago współpracownika Macierewicza, Edmunda Jannigera, który został sfinansowany ze środków PFN.</p>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnF7THlPdltjMz0aPRZ2U2ItYkc5HXZCJiJiVipUKVwqZjA="/>
      </figure>
      <p>- Żądamy od Antoniego Macierewicza informacji, jakie relacje służbowe łączą go z Edmundem Jannigerem. Ponieważ obawiam się, że Antoni Macierewicz może nie odpowiedzieć, wystąpimy w tej sprawie również do ministra obrony narodowej z żądaniem informacji. Żądamy informacji od ministra obrony narodowej na temat wydatków z budżetu podkomisji smoleńskiej, na jakie cele przeznaczane są te środki i czy z tych środków jest finansowany Edmund Janniger - powiedział Grabiec.</p>
      <p>Polityk dodał, że rządzący "przekładają środki finansowe z publicznej kieszeni do prywatnej kieszeni" nie tłumacząc, na co je przeznaczają.</p>
      <p><b>Czytaj także:</b> <a href="https://www.money.pl/gospodarka/pfn-giertych-pisze-list-do-macierewicza-bedzie-mial-kiedys-prokurator-wiele-pytan-6454841185069185a.html">Giertych pisze list do Macierewicza</a></p>
      <h4>Wycieczka Jannigera do Chicago</h4>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnF7THlPdltjMz0aPRZ2U2ItYkc5HXZCJiJiVipUKVwqZjA="/>
      </figure>
      <p><a href="https://wiadomosci.wp.pl/pfn-oplacal-podroze-edmunda-jannigera-b-wspolpracownik-antoniego-macierewicza-znow-na-swieczniku-6454827209623681a">W niedzielę Onet doniósł, że publiczne pieniądze nadał płyną szerokim strumieniem z Polskiej Fundacji Narodowej</a> do amerykańskiej firmy PR White House Writers Group. Z najnowszego raportu finansowego WHWG wynika, że z budżetu fundacji sfinansowany został wyjazd Edmunda Jannigera w maju tego roku na konferencję do Chicago. Janniger w wieku 20 lat został w 2015 r. doradcą Antoniego Macierewicza kiedy ten był szefem MON.</p>
      <p>Za przelot do USA i zakwaterowanie Jannigera fundacja zapłaciła 6 tys. 284 dolary, czyli około 25 tys. zł. Jak wyjaśniła portalowi nowojorska kancelaria prawna Gordon Law Firm, która reprezentuje Jannigera, na konferencję zaprosiła Antoniego Macierewicza Fundacja Pamięci Ofiar Komunizmu. Z kolei minister poprosił swojego współpracownika, aby "towarzyszył mu w podróży, co pan Janniger zrobił w ramach swoich obowiązków służbowych".</p>
      <p>Prawnicy nie wyjaśnili, <a href="https://wiadomosci.wp.pl/mlody-doradca-macierewicza-powrocil-pomaga-promowac-piatke-pis-6368497835783809a">jakie są relacje służbowe między posłem PiS a jego współpracownikiem.</a></p>
      <p>Sprawę w niedzielę skomentował Antoni Macierewicz na Twitterze: "Wczoraj w wydaniu PO byłem Stalinem, dzisiaj według Onetu szastam kasą jak szejk arabski… Brednie. Wierzba zdębiała. Dąb się zaperzył. Jeż się okocił, a kot najeżył" - napisał.</p>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnF7THlPdltjMz0aPRZ2U2ItYkc5HXZCJiJiVipUKVwqZjA="/>
      </figure>
      <figure>
        <iframe data-src="https://twitter.com/Macierewicz_A/status/1203793963678875650" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Masz newsa, zdjęcie lub filmik? Prześlij nam przez <a href="https://dziejesie.wp.pl/">dziejesie.wp.pl</a></b>
      </p>
      <figure>
        <img src="https://v.wpimg.pl/MDM4MzY2YiUsVjtJdklvMG8ObxMwEGFmOBZ3WHZ9YnF7THlPdltjMz0aPRZ2U2ItYkc5HXZCJiJiVipUKVwqZjA="/>
      </figure>
    </article>
  </body>
</html>