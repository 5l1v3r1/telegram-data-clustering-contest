<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_pidpysav_zakon_neobhidnyy_dlya_stvorennya_nezalezhnogo_operatora_gts_332711.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T14:41:00+00:00"/>
    <meta property="og:title" content="Зеленський підписав закон, необхідний для створення незалежного оператора ГТС"/>
    <meta property="og:description" content="Президент України Володимир Зеленський підписав Закон ʺПро внесення змін до розділу ХХ ʺПерехідні положенняʺ Податкового кодексу України щодо створення умов для забезпечення виконання зобов'язань України з відокремлення діяльності з транспортування природного газуʺ № 314-ІХ, який Верховна Рада ухвалила третього грудня 2019 року, - інформують у прес-службі Глави держави."/>
  </head>
  <body>
    <article>
      <h1>Зеленський підписав закон, необхідний для створення незалежного оператора ГТС</h1>
      <h2>Президент України Володимир Зеленський підписав Закон ʺПро внесення змін до розділу ХХ ʺПерехідні положенняʺ Податкового кодексу України щодо створення умов для забезпечення виконання зобов'язань України з відокремлення діяльності з транспортування природного газуʺ № 314-ІХ, який Верховна Рада ухвалила третього грудня 2019 року, - інформують у прес-службі Глави держави.</h2>
      <address>
        <time datetime="2019-12-09T14:41:00+00:00">09 Dec 2019, 14:41</time>
      </address>
      <p>Цей закон – останній з тих, які необхідно було ухвалити для завершення процесу створення незалежного оператора газотранспортної системи відповідно до європейських правил.</p>
      <p>Метою документа є створення належних умов для забезпечення виконання зобов'язань України щодо відокремлення діяльності з транспортування природного газу та забезпечення діяльності оператора газотранспортної системи за протоколом про приєднання України до договору про заснування Енергетичного співтовариства, та з урахуванням відповідних положень Угоди про асоціацію між Україною, з однієї сторони, та Європейським Союзом, Європейським співтовариством з атомної енергії та їхніми державами-членами, з іншої сторони.</p>
      <p>Закон вносить зміни до 2-го підрозділу розділу ХХ ʺПерехідні положенняʺ Податкового кодексу, що передбачають до 1 січня 2021 року звільнення від оподаткування податком на додану вартість (ПДВ) операцій передачі з балансу платника податку на баланс іншої юридичної особи майна, що перебуває у державній власності, у складі магістральних газопроводів та всіх об'єктів і споруд, пов'язаних з ними єдиним технологічним процесом (основних засобів, нематеріальних активів, капітальних інвестицій), що використовуються для забезпечення транспортування природного газу магістральними газопроводами. При цьому норми пункту 198.5 статті 198 та статті 199 Податкового кодексу України до цих операцій також не застосовуватимуться.</p>
      <p>Згідно з законом, до 1 січня 2022 року визначається за касовим методом дата виникнення податкових зобов’язань/податкового кредиту за операціями з постачання юридичній особі майна, що не перебуває у державній або комунальній власності, і яке використовується для забезпечення транспортування природного газу магістральними газопроводами та діяльності оператора ГТС.</p>
      <p>Крім того, згідно з документом, тимчасово, до 1 січня 2021 року, не вважаються постачанням товарів (послуг) операції з надання (передачі) та повернення за договором позики природного газу, що використовується для забезпечення діяльності з транспортування природного газу магістральними газопроводами.</p>
      <p>Перелік майна, що підпадає під дію цих норм, а також перелік суб’єктів господарювання із зазначеним обсягом природного газу затверджує Кабінет Міністрів України.</p>
      <p>Цей закон набирає чинності з дня, наступного за днем його опублікування.</p>
    </article>
  </body>
</html>