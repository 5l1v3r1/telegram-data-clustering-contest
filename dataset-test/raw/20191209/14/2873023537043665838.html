<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/222442_rythmisi-gia-ta-nea-naytiliaka-kaysima"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T14:07:54+00:00"/>
    <meta property="og:title" content="Ρύθμιση για τα νέα ναυτιλιακά καύσιμα"/>
    <meta property="og:description" content="Η ημερομηνία εφαρμογής του κανονισμού του Διεθνούς Ναυτιλιακού Οργανισμού (ΙΜΟ) για την αλλαγή στα ναυτιλιακά καύσιμα πλησιάζει. Η πολιτική ηγεσία του υπουργείου Ναυτιλίας προχώρησε σε νομοθετική ρύθμιση, με την οποία τακτοποιούνται ζητήματα που προκύπτουν από τη χρήση των νέων καυσίμων."/>
  </head>
  <body>
    <article>
      <h1>Ρύθμιση για τα νέα ναυτιλιακά καύσιμα</h1>
      <address><time datetime="2019-12-09T14:07:54+00:00">09 Dec 2019, 14:07</time> by <a rel="author">Χριστίνα Παπασταθοπούλου</a></address>
      <p>
        <b>Κυρώσεις για τους προμηθευτές πλοίων που δεν συμμορφώνονται με τα νέα όρια του IMO περιλαμβάνουν οι ρυθμίσεις του υπουργείου Ναυτιλίας στο πολυνομοσχέδιο.</b>
      </p>
      <p>Η ημερομηνία εφαρμογής του κανονισμού του Διεθνούς Ναυτιλιακού Οργανισμού (ΙΜΟ) για την αλλαγή στα ναυτιλιακά καύσιμα πλησιάζει, καθώς έμεινε λιγότερο από ένας μήνας μέχρι την 1/1/2020 που έχει οριστεί η έναρξή του εφαρμογής και η πολιτική ηγεσία του υπουργείου Ναυτιλίας προχώρησε σε νομοθετική ρύθμιση, με την οποία τακτοποιούνται ζητήματα που προκύπτουν από τη χρήση των νέων καυσίμων.</p>
      <p>Η σχετική διάταξη περιλήφθηκε στο σχέδιο νόμου με τίτλο «Κατεπείγουσες ρυθμίσεις αρμοδιότητας των υπουργείων Υγείας, Εσωτερικών, Εργασίας και Κοινωνικών Υποθέσεων και άλλες διατάξεις», που κατατέθηκε την Παρασκευή στη Βουλή.</p>
      <p>Σύμφωνα λοιπόν με το άρθρο 24 του συγκεκριμένου νομοσχεδίου, θεσπίζεται η υποχρέωση για τους προμηθευτές καυσίμων να παραδίδουν στην εγχώρια αγορά καύσιμα που χρησιμοποιούνται για την κίνηση των πλοίων, τα οποία πληρούν τις απαιτήσεις που προβλέπονται στη Διεθνή Σύμβαση για την ασφάλεια ζωής - SOLAS στη θάλασσα, καθώς και στη Διεθνή Σύμβαση για την πρόληψη της ρύπανσης από τα πλοία- MARPOL.</p>
      <p>Οπως αναφέρεται στην αιτιολογική έκθεση «η συμμόρφωση όλου του κύκλου της εφοδιαστικής αλυσίδας καθίσταται άμεση και επιτακτική εν όψει της επικείμενης από 1/1/2020 εφαρμογής του νέου ορίου 0,5% περιεκτικότητας σε θείο των ναυτιλιακών καυσίμων». Στο ίδιο άρθρο προβλέπεται η επιβολή χρηματικών προστίμων και άλλων διοικητικών κυρώσεων στους παραβάτες.</p>
      <p>Επίσης, ενσωματώνεται στο εθνικό δίκαιο η απόφαση της επιτροπής ασφάλειας του ΙΜΟ, σύμφωνα με την οποία, με στόχο τη διασφάλιση και την ενίσχυση της ασφάλειας των πλοίων καλούνται τα κράτη-μέλη του Οργανισμού να λάβουν μέτρα κατά των προμηθευτών καυσίμων στις περιπτώσεις που δεν συμμορφώνονται με τις απαιτούμενες προδιαγραφές.</p>
      <h3>Ο Γ. Πλακιωτάκης</h3>
      <p>Θυμίζουμε ότι πρόσφατα ο υπουργός Ναυτιλίας, Γιάννης Πλακιωτάκης, μιλώντας στην 31η Γενική Συνέλευση του ΙΜΟ στο Λονδίνο, ζήτησε να εξεταστεί η αναβολή της εφαρμογής του νέου κανονισμού, λέγοντας ότι πρέπει να εκτιμηθούν περισσότερο και σε βάθος οι όποιες επιπτώσεις προκύψουν για την ασφάλεια των πληρωμάτων και των πλοίων. Κατέθεσε μάλιστα τον φόβο του ότι, εάν η διεθνής ναυτιλιακή κοινότητα δεν εξετάσει με σοβαρότητα και με τον επείγοντα χαρακτήρα που απαιτείται, ο κόσμος θα γίνει μάρτυρας όχι μόνο σοβαρών διαταραχών του εμπορίου, αλλά και απειλών για σοβαρά, ακόμα και θανατηφόρα ατυχήματα.</p>
      <p>Την καθυστέρηση εφαρμογής του κανονισμού έχει ζητήσει και ο πρόεδρος της Ενωσης Ελλήνων Εφοπλιστών (ΕΕΕ) Θόδωρος Βενιάμης μέχρι να εγγυηθεί η πετρελαϊκή βιομηχανία την επάρκεια των νέων καυσίμων. Επίσης όπως έχουν δηλώσει στελέχη ναυτιλιακών εταιρειών από 1/1/2020 τα νέα καύσιμα θα είναι ακριβότερα κατά 20% με 25%.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/204792_apantiseis-santorinioy-se-plakiotaki"/>
        <a href="https://www.efsyn.gr/oikonomia/elliniki-oikonomia/196506_tis-ellinikes-protaseis-gia-ta-naytiliaka-kaysima-yiothetise-o"/>
        <a href="https://www.efsyn.gr/politiki/kybernisi/174550_stin-kalymno-o-prothypoyrgos-gia-ta-egkainia-tis-akadimias-emporikoy"/>
        <a href="https://www.efsyn.gr/politiki/synenteyxeis/152386_ti-allazei-sti-naytiki-ekpaideysi"/>
        <a href="https://www.efsyn.gr/politiki/exoteriki-politiki/143582_stis-ipa-tin-pempti-o-koyroymplis"/>
        <a href="https://www.efsyn.gr/oikonomia/elliniki-oikonomia/117259_pleysi-sta-ellinika-ydata-mono-me-oikologika-kaysima"/>
      </related>
    </article>
  </body>
</html>