<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/artikel/4949506/meeste-golden-globe-nominaties-voor-marriage-story"/>
    <meta property="og:site_name" content="RTL Boulevard"/>
    <meta property="article:published_time" content="2019-12-09T14:02:40+00:00"/>
    <meta property="og:title" content="Meeste Golden Globe-nominaties voor Marriage Story"/>
    <meta property="og:description" content="De film Marriage Story maakt in januari de meeste kans op een Golden Globe. De Netflix-film is genomineerd in zes categorieën, zo werd maandag bekendgemaakt. The Irishman en Once Upon a Time... in Hollywood hebben vijf kansen op een award en Joker en The Two Popes volgen met ieder vier nominaties."/>
  </head>
  <body>
    <article>
      <h1>Meeste Golden Globe-nominaties voor Marriage Story</h1>
      <address>
        <time datetime="2019-12-09T14:02:40+00:00">09 Dec 2019, 14:02</time>
      </address>
      <p>De film Marriage Story maakt in januari de meeste kans op een Golden Globe. De Netflix-film is genomineerd in zes categorieën, zo werd maandag bekendgemaakt. The Irishman en Once Upon a Time... in Hollywood hebben vijf kansen op een award en Joker en The Two Popes volgen met ieder vier nominaties.</p>
      <p>Marriage Story, The Irishman, Joker, The Two Popes en 1917 strijden om het beeldje in de categorie beste filmdrama. One Upon a Time... in Hollywood is samen met Dolemite Is My Name, Jojo Rabbit, Knives Out en Rocketman genomineerd voor beste film, beste comedy en beste musical. In de regisseurscategorie nemen onder anderen Martin Scorsese (The Irishman), Quentin Tarantino (One Upon a Time... in Hollywood) en Todd Philips (Joker) het tegen elkaar op.</p>
      <p>Scarlett Johansson is voor haar rol in Marriage Story genomineerd voor beste actrice in een dramafilm. Ze neemt het op tegen Saoirse Ronan (Little Women), Charlize Theron (Bombshell), Renée Zellweger (Judy) en Cynthia Erivo (Harriet). Bij de mannen gaat de strijd tussen Christian Bale (Ford v Ferrari), Antonio Banderas (Pain and Glory), Adam Driver (Marriage Story), Joaquin Phoenix (Joker) en Jonathan Pryce (The Two Popes).</p>
      <p>Netflix</p>
      <p>Met zeventien nominaties heeft Netflix veruit de meeste nominaties gepakt, HBO volgt met vijftien kansen. De nieuwe streamingdienst Apple TV+ scoorde zijn eerste drie nominaties dankzij The Morning Show. De serie is genomineerd voor beste drama en hoofdrolspeelsters Jennifer Aniston en Reese Witherspoon pakten beiden een nominatie voor beste actrice. Ook Olivia Colman (The Crown), Jodie Comer (Killing Eve) en Nicole Kidman (Big Little Lies) maken kans. The Morning Show neemt het in de categorie beste dramaserie op tegen The Crown, Killing Eve, Big Little Lies en Succession.</p>
      <p>Kit Harington is ook genomineerd. Hij kan het slot van de hitserie Game of Thrones bekronen met een Globe voor beste acteur in een dramaserie. De andere nominaties gingen naar Brian Cox (Succession), Rami Malek (Mr. Robot), Tobias Menzies (The Crown) en Billy Porter (Pose).</p>
      <p>De Golden Globes worden op 5 januari uitgereikt in Beverly Hills. Ricky Gervais is voor de vijfde keer de presentator van dienst.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/artikel/4949566/rapper-juice-wrld-voorspelde-dat-hij-jong-zou-sterven"/>
        <a href="https://www.rtlboulevard.nl/entertainment/artikel/4949531/weduwe-chris-cornell-klaagt-soundgarden-aan"/>
        <a href="https://www.rtlboulevard.nl/entertainment/artikel/4949536/opnieuw-alleen-mannen-race-voor-regie-golden-globe"/>
        <a href="https://www.rtlboulevard.nl/entertainment/news/artikel/4949471/failliet-verklaarde-addy-van-den-krommenacker-maakt-doorstart"/>
        <a href="https://www.rtlboulevard.nl/entertainment/artikel/4949486/catherine-zeta-jones-feliciteert-jarige-schoonvader"/>
        <a href="https://www.rtlboulevard.nl/entertainment/artikel/4949456/vijf-duos-nieuwe-npo-talkshow-op1"/>
      </related>
    </article>
  </body>
</html>