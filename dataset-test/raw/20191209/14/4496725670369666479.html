<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1708341-borras-avisa-al-psoe-que-dificilment-trobara-una-solucio-a-catalunya-deixant-al-marge-jxcat.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T14:33:07+00:00"/>
    <meta property="og:title" content="Borràs avisa al PSOE que “difícilment” trobarà una solució a Catalunya deixant “al marge” JxCat"/>
    <meta property="og:description" content="La formació de Puigdemont reclama &quot;reconeixement&quot; i &quot;respecte institucional&quot; El partit no descarta tornar a investir el president perquè encara és diputat del Parlament"/>
  </head>
  <body>
    <article>
      <h1>Borràs avisa al PSOE que “difícilment” trobarà una solució a Catalunya deixant “al marge” JxCat</h1>
      <address><time datetime="2019-12-09T14:33:07+00:00">09 Dec 2019, 14:33</time> by <a rel="author">ACN</a></address>
      <ul>
        <li>
          <b>La formació de Puigdemont reclama “reconeixement” i “respecte institucional”</b>
        </li>
        <li>
          <b>El partit no descarta tornar a investir el president perquè encara és diputat del Parlament</b>
        </li>
      </ul>
      <p>La diputada al Congrés, Laura Borràs, ha avisat al PSOE que “difícilment” trobarà una solució a Catalunya deixant “al marge” Junts per Catalunya. “Si el PSOE vol trobar solucions per a Catalunya, haurà de tenir present a tots els partits independentistes”, ha reclamat Borràs, remarcant que JxCat és el partit secessionista més gran al Parlament i que ostenta la presidència de la Generalitat. Així ha exigit “reconeixement” i “respecte institucional”. Borràs ha insistit que la seva voluntat és “resoldre el conflicte polític” a Catalunya i no investir a Pedro Sánchez.</p>
      <p>Per la seva banda, el cap del grup parlamentari de JxCat, Albert Batet, ha defensat que l’independentisme només “avança” quan hi ha “unitat”, però la formació ha recordat que ERC i JxCat ja van votar diferent en la darrera legislatura.</p>
      <p>Borràs ha assegurat que estan esperant a ser “emplaçats” a una reunió amb ERC sobre les negociacions d’investidura, però que encara no hi ha cap data.</p>
      <p>En relació amb la possibilitat que la sentència del Tribunal de Justícia de la Unió Europea sobre el cas d’Oriol Junqueras “obri un nou escenari” polític a l’expresident Carles Puigdemont, Junts per Catalunya té “esperances” i no ha descartat tornar a investir-lo. La formació ha assegurat que si el president Quim Torra és inhabilitat, primer s’hauria de veure si el Parlament proposa un nou candidat que pugui “obtenir una majoria per ser investit” i que, en cas contrari, al cap de dos mesos es posaria en marxa el “rellotge de les eleccions”.</p>
      <p>La diputada al Congrés Laura Borràs ha assegurat que, de moment, no han parlat sobre la possibilitat d’intentar investir a Puigdemont, però ha remarcat que el líder de JxCat continua sent el seu “candidat.</p>
      <p>“L’escenari de la justícia europea podrà marcar un punt d’inflexió que condicionarà també la legislatura tant al Parlament com al Congrés” ha dit Borràs declaracions a la premsa després de la reunió de la formació Torra i Puigdemont. Així, JxCat confia en un possible reconeixement de la immunitat de Puigdemont com a eurodiputat per impulsar el futur polític del seu líder.</p>
      <p>Per la seva banda, el cap del grup parlamentari de JxCat, Albert Batet, ha afirmat que una sentència favorable del TJUE significaria “una victòria política molt important” perquè es reconeixerien “els drets polítics” de Puigdemont. A més, ha avisat que si es confirma la seva immunitat com a eurodiputat, tindria “llibertat de moviments”.</p>
      <p>Preguntat sobre si JxCat descarta presentar a Puigdemont com a candidat a la investidura en cas que Torra fos inhabilitat, Batet ha recordat que Puigdemont és membre del Parlament i no està “suspès”. Tot i això, no ha aclarit si exclou aquesta opció.</p>
    </article>
  </body>
</html>