<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840295-opu-zelenskiy-pidpisav-ostanniy-neobkhidniy-zakon-dlya-vidokremlennya-operatora-gts"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T14:17:00+00:00"/>
    <meta property="og:title" content="ОПУ: Зеленський підписав останній необхідний закон для відокремлення оператора ГТС"/>
    <meta property="og:description" content="КИЇВ. 9 грудня. УНН. Президент України Володимир Зеленський підписав останній закон, необхідний для завершення процесу створення незалежного оператора …"/>
  </head>
  <body>
    <article>
      <h1>ОПУ: Зеленський підписав останній необхідний закон для відокремлення оператора ГТС</h1>
      <address><time datetime="2019-12-09T14:17:00+00:00">09 Dec 2019, 14:17</time> by <a rel="author">Юлія Шрамко</a></address>
      <p><b>КИЇВ. 9 грудня. УНН.</b> Президент України Володимир Зеленський підписав останній закон, необхідний для завершення процесу створення незалежного оператора газотранспортної системи згідно з європейськими правилами. Про це <b>УНН</b> повідомили в пресслужбі Офісу Президента.</p>
      <p>Йдеться про закон "Про внесення змін до розділу ХХ "Перехідні положення" Податкового кодексу України щодо створення умов для забезпечення виконання зобов'язань України з відокремлення діяльності з транспортування природного газу» № 314-ІХ, про підписання якого <b>УНН</b> <a href="https://www.unn.com.ua/uk/news/1840282-zelenskiy-pidpisav-odin-iz-zakonoproektiv-pro-anbandling-naftogazu">повідомляв</a> раніше сьогодні.</p>
      <p>"Цей закон – останній з тих, які необхідно було ухвалити для завершення процесу створення незалежного оператора газотранспортної системи відповідно до європейських правил", - вказали в ОПУ.</p>
      <p>Закон вносить зміни до 2-го підрозділу розділу ХХ "Перехідні положення" Податкового кодексу, що передбачають до 1 січня 2021 року звільнення від оподаткування податком на додану вартість (ПДВ) операцій передачі з балансу платника податку на баланс іншої юридичної особи майна, що перебуває у державній власності, у складі магістральних газопроводів та всіх об'єктів і споруд, пов'язаних з ними єдиним технологічним процесом (основних засобів, нематеріальних активів, капітальних інвестицій), що використовуються для забезпечення транспортування природного газу магістральними газопроводами. При цьому норми пункту 198.5 статті 198 та статті 199 Податкового кодексу України до цих операцій також не застосовуватимуться.</p>
      <p>Згідно з законом, до 1 січня 2022 року визначається за касовим методом дата виникнення податкових зобов’язань/податкового кредиту за операціями з постачання юридичній особі майна, що не перебуває у державній або комунальній власності, і яке використовується для забезпечення транспортування природного газу магістральними газопроводами та діяльності оператора ГТС.</p>
      <p>Крім того, згідно з документом, тимчасово, до 1 січня 2021 року, не вважаються постачанням товарів (послуг) операції з надання (передачі) та повернення за договором позики природного газу, що використовується для забезпечення діяльності з транспортування природного газу магістральними газопроводами.</p>
      <p>Перелік майна, що підпадає під дію цих норм, а також перелік суб’єктів господарювання із зазначеним обсягом природного газу затверджує Кабінет міністрів України.</p>
      <p>Цей закон набирає чинності з дня, наступного за днем його опублікування.</p>
      <p>18 вересня уряд схвалив <a href="https://www.unn.com.ua/uk/news/1825096-uryad-skhvaliv-anbandling-plan-dlya-naftogazu">анбандлінг-план</a> для НАК "Нафтогаз України".</p>
      <p>У <a href="https://www.unn.com.ua/uk/news/1825432-v-yevrokomisiyi-pokhvalili-anbandling-plan-ukrayini">Єврокомісії</a> позитивно оцінили анбандлінг-план України.</p>
    </article>
  </body>
</html>