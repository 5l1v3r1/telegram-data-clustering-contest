<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/187510/%E0%A6%8F-%E0%A6%AE%E0%A6%BE%E0%A6%B8%E0%A7%87%E0%A6%87-%E0%A6%AA%E0%A7%81%E0%A6%B0%E0%A6%BE%E0%A6%A8-%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%9A%E0%A6%BE%E0%A6%B2%E0%A7%81-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%9A%E0%A6%95%E0%A7%8D%E0%A6%B0%E0%A6%BE%E0%A6%95%E0%A6%BE%E0%A6%B0-%E0%A6%AC%E0%A6%BE%E0%A6%B8-%E0%A6%B8%E0%A6%BE%E0%A6%B0%E0%A7%8D%E0%A6%AD%E0%A6%BF%E0%A6%B8-%E0%A6%96%E0%A7%8B%E0%A6%95%E0%A6%A8"/>
    <meta property="og:site_name" content="somoynews.tv"/>
    <meta property="article:published_time" content="2019-12-09T14:58:00+00:00"/>
    <meta property="og:title" content="এ মাসেই পুরান ঢাকায় চালু হচ্ছে চক্রাকার বাস সার্ভিস: খোকন"/>
    <meta property="og:description" content="চলতি মাসের শেষ সপ্তাহে পুরান ঢাকায় চক্রাকার বাস সার্ভিস চালু করা হবে বলে জা"/>
  </head>
  <body>
    <article>
      <h1>এ মাসেই পুরান ঢাকায় চালু হচ্ছে চক্রাকার বাস সার্ভিস: খোকন</h1>
      <address><time datetime="2019-12-09T14:58:00+00:00">09 Dec 2019, 14:58</time> by <a rel="author">সময় সংবাদ</a></address>
      <p><b>চলতি মাসের শেষ সপ্তাহে পুরান ঢাকায় চক্রাকার বাস সার্ভিস চালু করা হবে বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র সাঈদ খোকন।</b><br/><br/>সোমবার (৯ ডিসেম্বর) নগর ভবনে ঢাকা পরিবহন সমন্বয় কর্তৃপক্ষের (ডিটিসিএ) উদ্যোগে আয়োজিত বৈঠকে এ কথা বলেন তিনি।<br/><br/>সড়কে শৃঙ্খলা ফেরানোর লক্ষে বাস রুট রেশনালাইজেশনের বিষয়ে গঠিত কমিটি এ বৈঠকের আয়োজন করে।<br/><br/>মেয়র বলেন, চলতি মাসের শেষ সপ্তাহে পুরান ঢাকায় বিআরটিসির চক্রাকার বাস সার্ভিস পরীক্ষামূলক চালু করা হবে। এটি সফল হলে স্থায়ীভাবে চালু থাকবে। পুরান ঢাকার চক্রাকার বাস সার্ভিসের রুট হবে- সদরঘাট, ধোলাইখাল হয়ে ডেমরা স্টাফ কোয়ার্টার এবং সেখান থেকে আশুলিয়া মডেল টাউনের পাশের সড়ক দিয়ে বনশ্রী হয়ে রামপুরা যাবে।<br/><br/>রাজধানীর বাস রুটগুলোকে ২২টি রুটে নিয়ে আসার বিষয়ে দক্ষিণের মেয়র বলেন, রাজধানীর সড়কে শৃঙ্খালা ফেরাতে আগামী মার্চের মধ্যে ২২টি রুট ও ছয়টি কোম্পানি চূড়ান্ত করা হবে। এ বিষয়ে আমরা এখন পরিবহনের বিভিন্ন সংগঠনের নেতাদের সঙ্গে বসেছি। আগামীতে বাসমালিকদের সঙ্গে বসে চূড়ান্ত সিদ্ধান্ত নেয়া হবে।<br/><br/>এ সময় মেয়র আরো বলেন, ডেঙ্গুর প্রকট ও জাতীয় সংসদ নির্বাচনের কারণে চক্রাকার বাস সার্ভিস চালুর এ কার্যক্রম কিছুটা পিছিয়েছে। তবে নির্দিষ্ট সময়ের মধ্যে আমাদের পাইলট প্রকল্পের কাজ শুরু করতে পারব।<br/><br/><br/>মেয়র মোহাম্মদ সাঈদ খোকনের সভাপতিত্বে বৈঠকে ডিএমপির অতিরিক্ত পুলিশ কমিশনার মফিজ উদ্দিন আহমেদ, বিআরটিসি চেয়াম্যান ডা. মো. কামরুল আহসান, নগর পরিকল্পনাবিদ মো. আশরাফুল ইসলাম, বাংলাদেশ সড়ক পরিবহন শ্রমিক ফেডারেশনের সভাপতি ওসমান আলী, ঢাকা সড়ক পরিবহন মালিক সমিতির সভাপতি আজমল উদ্দিন আহমেদ, সাংগঠনিক সম্পাদক মাহবুবুর রহমান প্রমুখ উপস্থিত ছিলেন।<br/><br/> </p>
    </article>
  </body>
</html>