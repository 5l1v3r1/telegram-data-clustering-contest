<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/evenimente/269775/biroul-francez-suceava-invita-francofonii-si-francofilii-suceveni-la-targul-de-craciun-organizat-in-scop-caritabil-in-cadrul-evenimentului-vor-fi-recitaluri-de-colinde-in-limba-franceza-si-o-expoziti"/>
    <meta property="og:site_name" content="NewsBucovina"/>
    <meta property="article:published_time" content="2019-12-09T14:03:06+00:00"/>
    <meta property="og:title" content="Biroul Francez Suceava invită francofonii și francofilii suceveni la Târgul de Crăciun organizat în scop caritabil. În cadrul evenimentului vor fi recitaluri de colinde în limba franceză și o expoziție de obiecte confecționate manual de elevii suceveni"/>
    <meta property="og:description" content="Biroul Francez și Centrul de Reușită Universitară (CRU) din cadrul Universității „Ștefan cel Mare” din Suceava continuă cursul de limbă franceză „Le français, c’est facile!”, programat pentru miercuri, 11 decembrie, ora 17.00. Un comunicat de presă al Biroului Francez menționează că elevii cu vârste cuprinse între șapte și zece ani își vor continua aventura pe …"/>
  </head>
  <body>
    <article>
      <h1>Biroul Francez Suceava invită francofonii și francofilii suceveni la Târgul de Crăciun organizat în scop caritabil. În cadrul evenimentului vor fi recitaluri de colinde în limba franceză și o expoziție de obiecte confecționate manual de elevii suceveni</h1>
      <address>
        <time datetime="2019-12-09T14:03:06+00:00">09 Dec 2019, 14:03</time>
      </address>
      <p>Biroul Francez și Centrul de Reușită Universitară (CRU) din cadrul Universității „Ștefan cel Mare” din Suceava continuă cursul de limbă franceză „Le français, c’est facile!”, programat pentru miercuri, 11 decembrie, ora 17.00.</p>
      <p>Un comunicat de presă al Biroului Francez menționează că elevii cu vârste cuprinse între șapte și zece ani își vor continua aventura pe tărâmul limbii franceze, însoțiți de lectorul univ. dr. Mariana Șovea, de la Facultatea de Litere și Științe ale Comunicării, și de lectorul de franceză Sophie Bordas; după lexicul destinat anotimpurilor, aceștia vor descoperi lexicul asociat sărbătorii Crăciunului, vor învăța un cântec nou, de iarnă, și se vor juca împreună cu prietenul lor francez, ariciul Léo.</p>
      <figure>
        <img src="https://www.newsbucovina.ro/wp-content/uploads/2017/12/Colind-de-Cr%C4%83ciun-7.jpg"/>
        <figcaption>Imagine ilustrativă</figcaption>
      </figure>
      <p>Apoi, de la ora 18.00, francofonii și francofilii suceveni sunt invitați să participe la activitatea Marché de Noël. În cadrul parteneriatului şcolar iniţiat sub egida Inspectoratului Școlar Suceava, reprezentat de inspectorul de limbi moderne, prof. dr. Constantin Tiron, elevii Școlii Gimnaziale Nr. 1 Suceava, precum și elevii din patru licee partenere, Colegiul Național de Informatică  „Spiru Haret”, Colegiul Tehnic de Industrie Alimentară, Colegiul Tehnic „Al. I. Cuza” și Colegiul Tehnic „Petru Mușat”, coordonați de prof. dr. Aura Mihoc, prof. dr. Iuliana Domunco, pr. prof. dr. Cristian Mihoc, prof. gr.I Loredana Gașpar, prof. gr.I Mihaela Șerban, prof.gr.I Daniela Sandu și prof. gr.I Stănescu Elena, vor organiza un „Târg de Crăciun” în scop caritabil.</p>
      <p>Ei vor oferi invitaților recitaluri de colinde în limba franceză, o expoziție de obiecte confecționate manual, create în spiritul sărbătorilor de iarnă, felicitări, globuri, îngerași, ornamente din materiale reciclabile, care se pot cumpăra, precum și produse de patiserie. Banii obținuți din vânzarea acestora vor fi donați copiilor Centrului de Zi „Sfânta Vineri”, Suceava.</p>
      <p>La activitățile menționate vor participa oaspeți francezi de la Academia din Reims și Institutul Francez din București, aflați într-o vizită de trei zile în municipiul și județul Suceava: domnul Philippot, director al Institutului Național Superior al profesoratului și educației din Reims, domnul Castel, director adjunct al Institutului, doamna Michele Madiot, responsabila Departamentului de limbi, doamna Caroline Eudier, inspector de franceză, precum și domnul Michel Monsauret, atașat pe probleme educative la Ambasada Franței, responsabilul Alianțelor franceze din Romania.</p>
      <p>Intrarea este liberă.</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/evenimente/269829/biblioteca-i-g-sbiera-din-suceava-organizeaza-gala-premiilor-societatii-scriitorilor-bucovineni-organizatorii-isi-propun-sa-marcheze-astfel-anul-cartii-in-romania"/>
        <a href="https://www.newsbucovina.ro/evenimente/269833/reprezentantii-institutului-francez-din-iasi-vin-la-suceava-pentru-o-seara-de-lecturi-poetice-acompaniate-de-interpretarile-la-pian-in-incinta-teatrului-sucevean"/>
        <a href="https://www.newsbucovina.ro/evenimente/269800/la-iulius-mall-suceava-iarna-se-numara-cadourile"/>
      </related>
    </article>
  </body>
</html>