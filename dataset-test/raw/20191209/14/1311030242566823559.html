<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628497/%E0%A6%B8%E0%A6%BE%E0%A6%AB%E0%A6%BE%E0%A6%B0%E0%A6%BF-%E0%A6%AA%E0%A6%BE%E0%A6%B0%E0%A7%8D%E0%A6%95%E0%A7%87-%E0%A6%B8%E0%A6%BF%E0%A6%82%E0%A6%B9%E0%A7%87%E0%A6%B0-%E0%A6%AA%E0%A6%BE%E0%A6%B2%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T14:31:00+00:00"/>
    <meta property="og:title" content="সাফারি পার্কে সিংহের পালে নতুন অতিথি"/>
    <meta property="og:description" content="গাজীপুরের শ্রীপুরের বঙ্গবন্ধু শেখ মুজিব সাফারি পার্কে প্রথমবারের মতো ভালুক একটি বাচ্চা জন্ম দিয়েছে। গত শনিবার বাচ্চার জন্ম হলেও নিরাপত্তার জন্য দাপ্তরিকভাবে আজ সোমবার সন্ধ্যায় খবরটি জানায় পার্ক কর্তৃপক্ষ। একই পার্কে সিংহের পালেও এসেছে নতুন শিশু।"/>
  </head>
  <body>
    <article>
      <h1>সাফারি পার্কে সিংহের পালে নতুন অতিথি</h1>
      <address><time datetime="2019-12-09T14:31:00+00:00">09 Dec 2019, 14:31</time> by <a rel="author">প্রতিনিধি, শ্রীপুর,গাজীপুর</a></address>
      <p>গাজীপুরের শ্রীপুরের বঙ্গবন্ধু শেখ মুজিব সাফারি পার্কে সিংহের পালে এসেছে নতুন অতিথি। পাশাপাশি এই পার্কে প্রথমবারের মতো ভালুকও বাচ্চা জন্ম দিয়েছে। গত শনিবার বাচ্চার জন্ম হলেও নিরাপত্তার জন্য দাপ্তরিকভাবে আজ সোমবার সন্ধ্যায় খবরটি জানায় পার্ক কর্তৃপক্ষ।</p>
      <p>পার্কের ভারপ্রাপ্ত কর্মকর্তা ও সহকারী বন সংরক্ষক তবিবুর রহমান আজ সন্ধ্যায় প্রথম আলোকে বলেন, গত শনিবার আফ্রিকান সাফারি পার্কের ভালুকের বেষ্টনীর ভেতরে বাচ্চার শব্দ শোনা যায়। পরে দেখা যায়, একটি গর্তের মধ্যে মা ভালুক বাচ্চা নিয়ে বসে আছে। এরপর পার্কের কর্মকর্তারা গর্তের মধ্যেই খাবার দেন। মা ভালুকেরা বাচ্চার প্রতি খুব বেশি সতর্ক। তাই গর্তে ভালুকের কটি বাচ্চা হয়েছে তা জানা যায়নি। তা ছাড়া তাদের নিরাপত্তার কথা ভেবে ছবি তোলার চেষ্টা করা হচ্ছে না। কয়েক দিনের মধ্যেই বাচ্চার সংখ্যা জানতে চেষ্টা করা হবে। ভালুকেরা সাধারণত এক থেকে তিনটি বাচ্চার জন্ম দেয়।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/aba963397359bae0958b103886bfc258-5dee5b39e7ef6.jpg"/>
        <figcaption>সিংহের পালে এসেছে নতুন অতিথি। বঙ্গবন্ধু শেখ মুজিব সাফারি পার্ক, শ্রীপুর, গাজীপুর, ৯ ডিসেম্বর। ছবি পার্ক কর্তৃপক্ষের সৌজন্যে</figcaption>
      </figure>
      <p>পার্কে সিংহের একটি বাচ্চার জন্ম হয়েছে। আজ দুপুরের দিকে সিংহের বেষ্টনীতে মা সিংহকে শাবক নিয়ে ঘুরতে দেখা যায়।</p>
      <p>পার্কের ভারপ্রাপ্ত কর্মকর্তা তবিবুর রহমান বলেন, মনে হচ্ছে বাচ্চাটির বয়স অন্তত ১৫ দিন। চোখ ফুটেছে। ভালুক ও সিংহ শাবকগুলোর প্রতি বিশেষ দৃষ্টি রাখা হচ্ছে। নতুন শাবকসহ সাফারি পার্কে বর্তমানে সিংহের সংখ্যা ১৬।</p>
    </article>
  </body>
</html>