<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_antikorupcijnij-sud-perestav-zakrivati-ochi-na-zlovzhivannya-pravoohoronciv-u-spravi-rotterdam--advokat/942150"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T14:32:00+00:00"/>
    <meta property="og:title" content="Антикорупційний суд перестав закривати очі на зловживання правоохоронців у справі &quot;Роттердам+&quot; - адвокат"/>
    <meta property="og:description" content="Вищий антикорупційний суд у справі &quot;Роттердам+&quot; перестав закривати очі на зловживання правоохоронців і демонструє неупередженість. Про це написала адвокат обвинувачуваних у справі Ірина Одинець на своїй сторінці в Facebook. &quot;Чергове досягнення сторони захисту! З підозрюваного ..."/>
  </head>
  <body>
    <article>
      <h1>Антикорупційний суд перестав закривати очі на зловживання правоохоронців у справі "Роттердам+" - адвокат</h1>
      <address><time datetime="2019-12-09T14:32:00+00:00">09 Dec 2019, 14:32</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942150_w_300.jpg?v=0"/>
        <figcaption>Адвокат Ірина Одинець: "З підозрюваного (співробітник НКРЕКП) у справі "Роттердам+" повністю знято обмеження щодо пересування". Фото: Рубрика</figcaption>
      </figure>
      <p>Вищий антикорупційний суд у справі "Роттердам+" перестав закривати очі на зловживання правоохоронців і демонструє неупередженість.</p>
      <p>Про це написала адвокат обвинувачуваних у справі Ірина Одинець на своїй сторінці в Facebook.</p>
      <p>"Чергове досягнення сторони захисту! З підозрюваного (співробітник НКРЕКП) у сумнозвісній справі "Роттердам+" повністю знято обмеження щодо пересування! Антикорупційний суд продемонстрував, що навіть у цій резонансній справі доводити ризики "високою мірою вірогідності", "обґрунтованими підставами вважати" та припущеннями сторони обвинувачення більше не можна", - написала Одинець.</p>
      <p>Вона нагадала, що з моменту обрання запобіжного заходу підозрюваному у цій справі пройшло 4 місяці, а досудове розслідування триває вже 32 місяці, що, на її думку, перевищує будь-які розумні строки. Та наголосила, що нині суд демонструє готовність зважено підходити до слухань у справі і належним чином реагує на необґрунтовані аргументи сторони обвинувачення.</p>
      <p>"Приємно констатувати, що суд продемонстрував готовність підходити зважено до слухань у справі, а не закривати очі на численні зловживання правоохоронців.</p>
      <p>Засідання обов'язково мають передбачати елемент змагальності, де і обвинувачення і захист демонструють результати своєї роботи, а "не бути виставою, яка наперед має чітко прописаний фінал", - написала Одинець.</p>
      <blockquote>Нагадаємо, раніше Ірина Одинець заявила, що САП свідомо приховує від суду результати експертизи по "Роттердам+", що підтверджують обґрунтованість формули. А адвокат підозрюваних у справі "Роттердам+" з боку ДТЕК Наталія Дригваль повідомила, що САП отримала мінімум три експертні висновки, які підтвердили коректність формули.</blockquote>
    </article>
  </body>
</html>