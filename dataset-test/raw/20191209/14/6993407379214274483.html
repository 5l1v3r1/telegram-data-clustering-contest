<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-bakhmut-sprava-miroshnychenka-sud-zaminuvnnia/30316126.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T14:38:21+00:00"/>
    <meta property="og:title" content="Суд, який мав розглянути запобіжний захід для підозрюваних у вбивстві активіста Мірошниченка, «замінували»"/>
    <meta property="og:description" content="Донецький апеляційний суд у Бахмуті, де мали розглянути зміну запобіжного заходу підозрюваним у вбивстві бахмутського активіста Артема Мірошниченка, обстежують через повідомлення про замінування, пові"/>
  </head>
  <body>
    <article>
      <h1>Суд, який мав розглянути запобіжний захід для підозрюваних у вбивстві активіста Мірошниченка, «замінували»</h1>
      <address>
        <time datetime="2019-12-09T14:38:21+00:00">09 Dec 2019, 14:38</time>
      </address>
      <p>Донецький апеляційний суд у Бахмуті, де мали розглянути зміну запобіжного заходу підозрюваним у вбивстві бахмутського активіста Артема Мірошниченка, обстежують через повідомлення про замінування, повідомляє кореспондент Радіо Свобода.</p>
      <p>9 грудня в цьому суді мав відбутися розгляд апеляційної скарги прокуратури про зміну запобіжного заходу для одного з підозрюваних із домашнього арешту на тримання під вартою.</p>
      <p>Працівників суду евакуювали, в приміщенні працюють сапери, чергують «швидка» і пожежники. На розгляд справи приїхали громадські активісти з Бахмута та Слов’янська, вони очікували під будівлею суду.</p>
      <p>Згодом активісти попрямували до прокуратури Бахмута. Прокурор Дмитро Мєшков повідомив, що сьогодні засідання суду точно не відбудеться. Суд перенесли на 11 грудня.</p>
      <figure>
        <img src="https://gdb.rferl.org/729A6235-96DD-4759-9830-36BF19A08EF4_cx6_cy15_cw94_r1.jpg"/>
      </figure>
      <p>Міністерство внутрішніх справ України повідомило раніше, що після <a href="https://www.radiosvoboda.org/a/news-pomer-volonter-bakhmut/30311039.html">смерті громадського активіста</a> та волонтера Артема Мірошниченка кримінальне провадження про напад на нього перекваліфікували.</p>
      <p>Тепер поліція інкримінує підозрюваному умисне тяжке тілесне ушкодження, що спричинило смерть.</p>
      <p>На 36-річного волонтера Артема Мірошниченка напали 29 листопада в прифронтовому Бахмуті Донецької області. Поліція встановила особи нападників. За даними слідства, їм 16 і 17 років, обидва місцеві жителі.</p>
      <p>Як зазначив в.о. начальника відділення поліції Бахмута Ярослав Меженний, той, хто бив активіста, займався боксом і змішаними єдиноборствами, і він нібито просто вирішив відпрацювати свої навички.</p>
      <figure>
        <video src="https://flashvideo.rferl.org/Videoroot/Pangeavideo/2019/12/1/1f/1f244f05-502c-4208-89ee-31a776ae10a5_mobile.mp4?download=1"/>
      </figure>
      <p>Однак брат загиблого Сергій Мірошниченко переконаний, що трагедія сталася не випадково, а через проукраїнську позицію і громадську діяльність його брата.</p>
      <p>Бахмутські активісти стверджують, що є свідок, який чув, що невдоволення нападників викликало те, що Артем Мірошниченко відповідав їм українською.</p>
    </article>
  </body>
</html>