<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/kryizni-hora-putyvaniya-1619894.html"/>
    <meta property="og:site_name" content="Cross"/>
    <meta property="article:published_time" content="2019-12-09T14:15:00+00:00"/>
    <meta property="og:title" content="Резервациите за круизни пътувания са най-изгодни през ноември и декември"/>
    <meta property="og:description" content="/КРОСС/ Ноември и декември са месеците, през които резервациите за круизни пътувания са най-изгодни, казват туроператорите. Ранните записвания дават възможност за избор на най-добрите места на корабите."/>
  </head>
  <body>
    <article>
      <h1>Резервациите за круизни пътувания са най-изгодни през ноември и декември</h1>
      <address>
        <time datetime="2019-12-09T14:15:00+00:00">09 Dec 2019, 14:15</time>
      </address>
      <p>/КРОСС/ Ноември и декември са месеците, през които резервациите за круизни пътувания са най-изгодни, казват туроператорите. Ранните записвания дават възможност за избор на най-добрите места на корабите.</p>
      <p>Пътуванията започват от края на зимата и продължават до късната есен. Туроператорите предлагат голямо разнообразие от варианти за морски пътешествия.</p>
      <p>През последните няколко години круизните пътувания изключително бързо набират популярност и са единственият вид туристически продукт, който расте с двуцифрени темпове, каза Борис Боев – продуктов мениджър на фирма, специализирана в предлагането на подобни ваканции. Според него пазарът е много далеч от насищане, но няма точни данни колко хора, излизайки от България, пътуват на круиз.</p>
      <p>„По различни данни преценяваме, че около 10 до 15 хил. българи през миналата година са били на криуз, като това не означава, че това са хора, живеещи в България“, посочи той в интервю за предаването „Преди всички“ на програма „Хоризонт“. По думите му този продукт има много голям потенциал, като и непрекъснато се обогатява.</p>
      <p>Диана Благоева, която е управител на друга компания за круизни пътешествия, посочи маршрутите, към които са предпочитанията: Средиземно море, Норвежки фиорди, балтийски столици, гръцки острови, Карибите. По думите ѝ най-търсени са круизите със 7 нощувки. </p>
      <p>Ивелин Кирилов, който пътува от 8 години на големи круизни кораби, като и работи на тях, разказа пред „Хоризонт“ за впечатленията си:</p>
      <p>„Това е едно предизвикателство. За мен е едно удоволствие, изживяване. Това е моят живот. Запознах се с много нови хора, посетих много нови места. Изградих свои принципи и навици".</p>
      <p>Той призова хората да пътуват: "Това е една емоция, която не може да се опише, тя трябва да се почувства".</p>
    </article>
  </body>
</html>