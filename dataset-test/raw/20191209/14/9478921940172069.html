<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/politismos/to-treiler-tis-neas-tainias-toy-maikl-goyintermpotom-poy-gyristike-sti-mykono-einai-gegonos/"/>
    <meta property="og:site_name" content="ert.gr"/>
    <meta property="article:published_time" content="2019-12-09T14:53:44+00:00"/>
    <meta property="og:title" content="Το τρέιλερ της νέας ταινίας του Μάικλ Γουίντερμποτομ που γυρίστηκε στη Μύκονο, είναι γεγονός"/>
    <meta property="og:description" content="Το πρώτο τρέιλερ της νέας ταινίας του βραβευμένου Βρετανού σκηνοθέτη Μάικλ Γουίντερμποτομ με τίτλο «Greed», που γυρίστηκε στη Μύκονο, είναι γεγονός. Πρόκειται για μια αιχμηρή κοινωνική σάτιρα για τον κόσμο της μόδας, τον καπιταλισμό και την απληστία, στην οποία πρωταγωνιστεί ο μόνιμος πλέον συνεργάτης του Βρετανού σκηνοθέτη, Στιβ Κούγκαν. Ο Κούγκαν υποδύεται τον δισεκατομμυριούχο Sir Richard McCreadie, μεγιστάνα της μόδας, ο οποίος διοργανώνει ένα πάρτι στη Μύκονο, με καλεσμένη την αφρόκρεμα του κόσμου της μόδας, για να γιορτάσει τα 60ά του γενέθλια."/>
  </head>
  <body>
    <article>
      <h1>Το τρέιλερ της νέας ταινίας του Μάικλ Γουίντερμποτομ που γυρίστηκε στη Μύκονο, είναι γεγονός</h1>
      <address><time datetime="2019-12-09T14:53:44+00:00">09 Dec 2019, 14:53</time> by <a rel="author">Εύη Τσιριγωτάκη</a></address>
      <p>Το πρώτο τρέιλερ της νέας ταινίας του βραβευμένου Βρετανού σκηνοθέτη <b>Μάικλ Γουίντερμποτομ</b> με τίτλο <b>«Greed»,</b> που γυρίστηκε στη <b>Μύκονο</b>, είναι γεγονός. Πρόκειται για μια αιχμηρή κοινωνική σάτιρα για τον κόσμο της μόδας, τον καπιταλισμό και την απληστία, στην οποία πρωταγωνιστεί ο μόνιμος πλέον συνεργάτης του Βρετανού σκηνοθέτη, <b>Στιβ Κούγκαν.</b> Ο Κούγκαν υποδύεται τον δισεκατομμυριούχο Sir Richard McCreadie, μεγιστάνα της μόδας, ο οποίος διοργανώνει ένα πάρτι στη Μύκονο, με καλεσμένη την αφρόκρεμα του κόσμου της μόδας, για να γιορτάσει τα 60ά του γενέθλια.</p>
      <figure>
        <img src="https://www.ert.gr/wp-content/uploads/2019/12/GreedWinterbottom.jpg"/>
      </figure>
      <p>Πρόκειται για την τέταρτη συνεργασία Γουίντερμποτομ και Κούγκαν μετά τις ταινίες «24 hours party people», «The look of love» και τη σειρά «The trip». Στην ταινία συμμετέχουν μεταξύ άλλων οι: Άιλα Φίσερ, Στίβεν Φράι, Ντέιβιντ Μίτσελ και Εϊζα Μπάτερφιλντ. Το σενάριο συνυπογράφουν ο Μάικλ Γουίντερμποτομ και ο Σον Γκρέι της τηλεοτπικής σειράς «Veep».</p>
      <p>Η ταινία έκανε πρεμιέρα στα φετινά Φεστιβάλ Κινηματογράφου του Τορόντο και του Λονδίνου, ενώ θα βγει στις αμερικανικές κινηματογραφικές αίθουσες στις 21 Φεβρουαρίου του 2020.</p>
      <figure>
        <iframe src="https://www.youtube.com/embed/UbjFmuwLEZo" width="640" height="360" data-service="Youtube" scrolling="no"/>
      </figure>
      <p>Το «Greed», είναι η δεύτερη ταινία που γυρίζει ο Γουίντερμποτομ στην Ελλάδα, καθώς το περασμένο καλοκαίρι ο Βρετανός σκηνοθέτης πραγματοποίησε τα γυρίσματα του <b>«The Trip to Greece»,</b> που αποτελεί το τέταρτο μέρος της επιτυχημένης σειράς «The Trip». Πρόκειται για μια γαστρονομική ταινία δρόμου που εμπνέεται από την Οδύσσεια του Ομήρου και το ταξίδι του Οδυσσέα πίσω στην πατρίδα του και την οικογένειά του στην Ιθάκη. Οι ηθοποιοί υποδύονται φανταστικές εκδοχές του εαυτού τους καθώς διασχίζουν την Ελλάδα σε ένα ταξίδι έξι ημερών.</p>
      <figure>
        <img src="https://www.ert.gr/wp-content/uploads/2019/12/the-trip-to-greece.jpg"/>
      </figure>
      <p>Η ταινία περιλαμβάνει πολλά γυρίσματα σε αρχαιολογικούς χώρους όπως ο Ναός του Απόλλωνα στους Δελφούς, η Αρχαία Αγορά της Αθήνας, το Αρχαίο Θέατρο της Επιδαύρου, η Ύδρα, το Σπήλαιο του Διρού, το Παλάτι του Νέστορα, το Νιόκαστρο Ναυαρίνου στην Πύλο, καθώς και γυρίσματα σε εστιατόρια και ξενοδοχεία σε Αθήνα, Ύδρα, Λέσβο, Χαλκιδική, Πήλιο, Καβάλα και Πελοπόννησο. Η ταινία αναμένεται να βγει στις αίθουσες μέσα στο 2020.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/mono-sto-ertgr/greed/"/>
        <a href="https://www.ert.gr/ert-protaseis/taxidi-stin-italia-ena-exairetiko-road-trip-stin-ert1/"/>
        <a href="https://www.ert.gr/frontpage/meta-apo-34-chronia-synelifthi-sti-mykono-o-aeropeiratis-tis-twa-video/"/>
        <a href="https://www.ert.gr/roi-idiseon/thrasytati-listeia-se-xenodocheio-tis-mykonoy/"/>
        <a href="https://www.ert.gr/eidiseis/ellada/kinonia/dystychima-me-tzet-ski-sti-mykono-nekros-21chronos-italos/"/>
        <a href="https://www.ert.gr/eidiseis/geyseis/syros-tinos-mykonos-to-krasi-tis-grammis/"/>
      </related>
    </article>
  </body>
</html>