<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D__%D7%A9%D7%A0%D7%99__%D7%99_%D7%90_%D7%9B%D7%A1%D7%9C%D7%95_%D7%AA%D7%A9_%D7%A4__9_12_2019_"/>
    <meta property="og:site_name" content="הקול היהודי"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="ריכוז חדשות היום: שני, י&quot;א כסלו תש&quot;פ (9/12/2019)"/>
    <meta property="og:description" content="למעלה מעשור אחרי: עונש מאסר לאנס ערבי / צמיגיהם של כ-160 כלי רכב נוקבו בשועפט / רב הותקף בלוד / הר געש התפרץ בניו זילנד / צעיר נפצע מברק ועוד..."/>
  </head>
  <body>
    <article>
      <h1>ריכוז חדשות היום: שני, י"א כסלו תש"פ (9/12/2019)</h1>
      <h2>למעלה מעשור אחרי: עונש מאסר לאנס ערבי / צמיגיהם של כ-160 כלי רכב נוקבו בשועפט / רב הותקף בלוד / הר געש התפרץ בניו זילנד / צעיר נפצע מברק ועוד...</h2>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">מערכת הקול-היהודי</a></address>
      <p>
        <b>
          <u>כותרות היום בקול היהודי בשעה 14:00</u>
        </b>
      </p>
      <ul>
        <li>עונש מאסר הוטל על ערבי שהורשע באונס שביצע לפני כ-12 שנים</li>
        <li>צמיגיהם של כ-160 כלי רכב נוקבו בשכונת שועפט</li>
        <li>לוד: ערבים תקפו רב שכונה למול עיני ילדיו</li>
        <li>יו"ר הכנסת: ביום רביעי נקדים את הבחירות ל-ו' אדר</li>
        <li>עשרות שרים ופרלמנטרים מהעולם חתמו נגד חרם על מוצרים ביו"ש</li>
        <li>ערבי ביקש לדקור לוחמים ונעצר ללא פגע</li>
        <li>עובדת זרה מואשמת בתקיפת קשישה בה טיפלה</li>
        <li>הפגנה מחאה נגד מעצרו של צעיר שסרב להתגייס לצה"ל. 11 נעצרו</li>
        <li>ניו זילנד: הר געש התפרץ במדינה, לפחות 5 בני אדם נהרגו</li>
        <li>צעיר נפגע מברק בצפון – מצבו קשה</li>
        <li>מזג האוויר: קר וגשם ירד ברוב אזורי הארץ. אתרי טיולים נסגרו למבקרים</li>
      </ul>
      <p>
        <b>
          <u>חדשות היום בהרחבה:</u>
        </b>
      </p>
      <p>
        <b>
          <u>עונש מאסר הוטל על ערבי שהורשע באונס שביצע לפני כ-12 שנים</u>
        </b>
      </p>
      <p>בית המשפט גזר היום עונש מאסר של שמונה שנים על ערבי שהורשע בעבירות של אונס, מעשה סדום בנסיבות מחמירות ומעשים מגונים בנסיבות מחמירות, כלפי אישה בשנות ה-40 לחייה, שבוצעו לפני כ-12 שנים. כתב האישום הוגש לפני כשנה, לאחר שזוהה באמצעות דגימת DNA בשעה שנעצר בחשד לביצוע עבירה אחרת.</p>
      <p>
        <b>
          <u>צמיגיהם של כ-160 כלי רכב נוקבו בשכונת שועפאט</u>
        </b>
      </p>
      <p>המשטרה מדווחת כי במהלך הלילה נוקבו צמיגיהם של כ-160 כלי רכב של ערבים בשכונת שועפט בירושלים. על קיר במקום רוססו הכתובות "כשיהודים נדקרים לא שותקים". המשטרה פתחה בשכונה חפ"ק לצורך הנפקת אישורים על גרימת הנזק עבור ערביי השכונה.</p>
      <p>
        <b>
          <u>לוד: ערבים תקפו רב שכונה למול עיני ילדיו</u>
        </b>
      </p>
      <p>רב שכונת רמת אשכול בלוד, הרב איתמר בן יעקב, הותקף אמש בידי שני צעירים ערבים בעיר, ומצבו קל. האירוע התרחש כאשר הרב בן יעקב הגיע לאסוף את ילדיו מהגן. אישה ערבייה חסמה את דרכו. מיד לאחר מכן הגיעו שני ערבים, השכיבו אותו לרצפה והיכו אותו למול עיני ילדיו.</p>
      <p>
        <b>
          <u>יו"ר הכנסת: ביום רביעי נקדים את הבחירות ל-ו' אדר</u>
        </b>
      </p>
      <p>יו"ר הכנסת יולי אדלשטיין הודיע כי ככל שלא תוקם ממשלה עד ליום רביעי הקרוב, יקודם עוד באותו היום, בשלוש קריאות, הצעת החוק שתקדים את תאריך הבחירות לכנסת לתאריך ו אדר תש"פ (2/3/20).</p>
      <p>אחד התאריכים שעלו כאפשרות לקיים בו את הבחירות לכנסת, היה כ"א אדר, אלא שבשל הילולת רבי אלימלך מליז'ענסק, מגדולי אדמו"רי תנועת החסידות, צפויים עשרות אלפים, בשווי של כמנדט, לטוס לציונו שבפולין באותו היום.</p>
      <p>בתוך כך, נשיאת בית המשפט העליון הודיעה כי שופטי בג"ץ בחרו בשופט ניל הנדל כיושב ראש ועדת הבחירות המרכזית לכנסת ה-23. בשתי מערכות הבחירות האחרונות כיהן הנדל כממלא מקומו של השופט חנן מלצר.</p>
      <p>
        <b>
          <u>עשרות שרים ופרלמנטרים מהעולם חתמו נגד חרם על מוצרים ביו"ש</u>
        </b>
      </p>
      <p>25 שרים ופרלמנטרים מרחבי העולם חתמו, על רקע החלטת האיחוד האירופי לסמן מוצרים המיוצרים ביהודה ושומרון, כי "אומות לא יעמדו עוד מנגד כאשר יקראו לחרם כנגד יהודים". החתימה נעשתה במהלך סיור שערכה המשלחת בשומרון.</p>
      <p>
        <b>
          <u>ערבי ביקש לדקור לוחמים ונעצר ללא פגע</u>
        </b>
      </p>
      <p>צעיר ערבי שהגיע למערת המכפלה בחברון, שלף סכין ואיים על חיילי צה"ל במקום. החיילים כיוונו לעברו את נשקם והשתלטו עליו ללא ביצוע ירי וללא שנגרם למחבל כל פגע. החשוד נעצר.</p>
      <p>
        <b>
          <u>עובדת זרה מואשמת בתקיפת קשישה בה טיפלה</u>
        </b>
      </p>
      <p>הפרקליטות הגישה כתב אישום כנגד עובדת זרה כבת 42 מאוזבקיסטן, בגין אלימות שהפעילה כלפי קשישה בנות ה-90 לחייה, בה טיפלה.</p>
      <p>
        <b>
          <u>הפגנה מחאה נגד מעצרו של צעיר שסרב להתגייס לצה"ל. 11 נעצרו</u>
        </b>
      </p>
      <p>רחוב בר אילן בירושלים נחסם אמש לזמן קצר במהלך הפגנה בה השתתפו עשרות אנשי הפלג הירושלמי, זאת במחאה על מעצרו של צעיר בעקבות סירובו להתגייס לצה"ל. 11 מפגינים נעצרו בידי המשטרה.</p>
      <p>
        <b>
          <u>ניו זילנד: הר געש התפרץ במדינה, לפחות 5 בני אדם נהרגו</u>
        </b>
      </p>
      <p>הר הגעש המכונה 'האי הלבן' התפרץ בניו זילנד. על פי הדיווח של הרשויות במדינה, לפחות חמישה בני אדם נהרגו באירוע. כ-20 בני אדם נפצעו ועוד אחדים מוגדרים כנעדרים.</p>
      <p>
        <b>
          <u>צעיר נפגע מברק בצפון – מצבו קשה</u>
        </b>
      </p>
      <p>ברק פגע אמש בצעיר כבן 18 סמוך לקיבוץ רמת השופט בצפון. הצעיר עדיין מאושפז כשהוא מורדם ומונשם במרכז הרפואי רמב"ם בחיפה ומצבו קשה.</p>
      <p>
        <b>
          <u>מזג האוויר: קר וגשם ירד ברוב אזורי הארץ. אתרי טיולים נסגרו למבקרים</u>
        </b>
      </p>
      <p>מזג האוויר היום קריר והטמפרטורות יהיו נמוכות מהרגיל בעונה. גשם ירד לפרקים ברוב אזורי הארץ, מצפון הארץ ועד לצפון הנגב וקיים חשש לשיטפונות בנחלי המדבר והדרום. ייתכנו סופות רעמים. בחרמון ייתכן שלג.</p>
      <p>בשל מצב מזג האוויר, נסגרו שבילי הטיול ומסלולי הגלישה בנחלי מדבר יהודה. כך נמסר מרשות הטבע והגנים. כמו כן נסגרה גם שמורת עין גדי למטיילים.</p>
    </article>
  </body>
</html>