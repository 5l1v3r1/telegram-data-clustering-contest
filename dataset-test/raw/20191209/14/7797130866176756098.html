<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550856/Prodaja-oruzja-u-svetu-povecana-za-gotovo-pet-odsto.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T14:13:00+00:00"/>
    <meta property="og:title" content="Prodaja oružja u svetu povećana za gotovo pet odsto"/>
    <meta property="og:description" content="Prodaja oružja u svetu porasla je za gotovo pet odsto u 2018. godini a tržištem su dominirale SAD, pokazao je..."/>
  </head>
  <body>
    <article>
      <h1>Prodaja oružja u svetu povećana za gotovo pet odsto</h1>
      <address>
        <time datetime="2019-12-09T14:13:00+00:00">09 Dec 2019, 14:13</time>
      </address>
      <p>Prodaja oružja u svetu porasla je za gotovo pet odsto u 2018. godini a tržištem su dominirale SAD, pokazao je izveštaj Stokholmskog međunarodnog mirovnog istraživačkog instituta (SIPRI) objavljen u ponedeljak.</p>
      <p>Promet 100 najvećih proizvođača oružja dostigao je 420 milijardi dolara zahvaljujući najviše američkom tržištu, navodi se u izveštaju.</p>
      <p>Američki proizvođači drže 59 odsto tržišta i ubeležili su promet od 246 milijardi dolara, za 7,2 odsto veći nego godinu dana ranije. </p>
      <p>"To je značajno povećanje za godinu dana, s obzirom na već visok nivo američke prodaje", rekla je za AFP direktorka SIPRI za program transfera oružja i vojnih izdataka Od Fleran. </p>
      <p>Američke kompanije imale su koristi od odluke administracije predsednika Donalda Trampa da modernizuje oružane snage kako bi se učvrstila pozicija SAD prema Kini i Rusiji. </p>
      <p>Rusija je druga po proizvodnji oružja i drži 8,6 odsto tržišta ispred Velike Britanije sa udelom od 8,4 odsto i Francuske sa 5,5 odsto. </p>
      <p>Izveštaj nije uključio Kinu, jer nije bilo dovoljno podataka, ali se procenjuje da su među 100 najvećih proizvođača oružja na planeti i između tri i sedam kineskih firmi. </p>
      <p>Kina, kako se navodi, od 2013. troši 1,9 odsto bruto domaćeg proizvoda na odbranu. </p>
      <p>Dve vodeće evropske kompanije, Erbas i MBDA, takođe su odgovorile na "tražnju zbog stalnih oružanih sukoba i ozbiljnih tenzija u više regiona", rekla je Fleran. </p>
      <p>Istovremeno je vodeća ruska firma Almaz-Antei skočila na deveto mesto na listi najvećih proizvođača oružja u svetu sa prometom od 9,6 milijardi dolara, za 18 odsto većim nego u 2017. </p>
      <p>"Taj rast zasnovan je ne samo na snažnoj domaćoj tražnji, već i na kontinuiranom rastu prodaje oružja drugim zemljama, posebno izvozu sistema S-400", navode se u izveštaju Stokholmskog instituta. </p>
      <p>Jedan od kupaca tih sistema je i članica NATO Turska koja se odlučila na kupovinu uprkos američkoj pretnji sankcijama. </p>
      <p>Turska industrija oružja ima dve kompanije medju 100 najvećih sa prometom od 2,8 milijarde dolara, za 22 odsto većim nego u prethodnoj godini. </p>
      <p>Turska je "vođena ciljem da bude samodovoljna u snabdevanju oružjem i zato razvija proizvodnju oružja u svim segmentima (kopneni sistemi, vazdušni, mornarički, rakete)", rekla je Fleran. </p>
      <p>"Turska je i uključena u trajni oružani sukob sa Kurdima i to takođe povećava tražnju oružja", dodala je ona. </p>
      <p>Najveći svetski proizvođač oružja i dalje je američki Lokid Martin, koji tu poziciju drži od 2009, i koji je u 2018. godini ostvario promet od 47,3 milijarde dolara. Prodaja Lokid Martina pokriva 11 odsto svetskog tržišta.</p>
    </article>
  </body>
</html>