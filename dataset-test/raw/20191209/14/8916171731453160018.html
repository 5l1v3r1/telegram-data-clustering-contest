<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443599/Egzit-na-vrhu-liste-najvecih-muzickih-festivala"/>
    <meta property="og:site_name" content="Politika Online"/>
    <meta property="article:published_time" content="2019-12-09T14:08:00+00:00"/>
    <meta property="og:title" content="Егзит на врху листе највећих музичких фестивала"/>
    <meta property="og:description" content="Енциклопедија Светски атлас поставила је Егзит на прво место своје недавно објављење листе највећих музичких фестивала на свету, саопштили су из Егзита. Уредништво Атласа описује Егзит као вишеструко награђивани летњи фестивал чија посећеност броји преко 200.000 људи из најразличитијих земаља света. Будући да је Егзит иза себе оставио и неколико догађаја са још већом посетом и дужом историјом, па и вишеструко већим буџетима, као што су британски гигант Гластонбури или бразилски Рок ин Рио, може се закључити да је листа највећих фестивала одређена по њиховом значају и збиру свих фактора, што ново признање за Егзит чини још важнијим. Светски атлас наводи и да интернационални музички фестивали нуде платформу локалним и светским талентима да своје наступе представе широј"/>
  </head>
  <body>
    <article>
      <h1>Егзит на врху листе највећих музичких фестивала</h1>
      <address>
        <time datetime="2019-12-09T14:08:00+00:00">09 Dec 2019, 14:08</time>
      </address>
      <p>Енциклопедија Светски атлас поставила је Егзит на прво место своје недавно објављење листе највећих музичких фестивала на свету, саопштили су из Егзита.</p>
      <p>Уредништво Атласа описује Егзит као вишеструко награђивани летњи фестивал чија посећеност броји преко 200.000 људи из најразличитијих земаља света.</p>
      <p>Будући да је Егзит иза себе оставио и неколико догађаја са још већом посетом и дужом историјом, па и вишеструко већим буџетима, као што су британски гигант Гластонбури или бразилски Рок ин Рио, може се закључити да је листа највећих фестивала одређена по њиховом значају и збиру свих фактора, што ново признање за Егзит чини још важнијим.</p>
      <p>Светски атлас наводи и да интернационални музички фестивали нуде платформу локалним и светским талентима да своје наступе представе широј публици, а такође дозвољавају и велику културолошку размену и доприносе туристичком развоју земаља у којима се одржавају.</p>
      <p>Осим тога, велики музички фестивали привлаче огроман број људи, што веома позитивно утиче на локалну економију.</p>
      <p>Управо ову тврдњу доказује и чињеница да је Егзит фестивал само ове године остварио рекордан допринос домаћој привреди, са чак 16.4 милиона евра, док је од оснивања фестивала до данас, домаћа привреда остварила преко 180 милиона евра економске користи од Егзита, и то не рачунајући вишеструко већу процењену вредност међународне промоције Новог Сада и целе Србије.</p>
      <p>У свом тексту о музичкој фестивалској индустрији, Светски атлас наводи и да баш фестивалска индустрија на глобалном плану тренутно вреди три милијарде америчких долара и да је брзорастућа у целом свету, што потврђује и Светска туристичка организација Уједињених нација која наводи процену да ће већ у наредној деценији готово 370 милиона младих путника чинити укупну потрошњу од преко 400 милијарди долара.</p>
      <figure>
        <img src="http://www.politika.rs/upload/CKEditor/exit%20Balazs%20Mohai.jpg"/>
        <figcaption>(Фото ЕПА/Balazs Mohai)</figcaption>
      </figure>
      <p>Егзит фестивал годинама уназад добија признања светски угледних медија.</p>
      <p>Тако га је британски јавни сервис Би-Би-Си уврстио на најужи списак највећих фестивала света, описујући Егзит као фестивал који „негује свој револуционарни дух”, док је Форбс као главни адут Егзита означила управо програм фестивала.</p>
      <p>Тајмс је у опширном чланку о Србији Егзиту доделио епитет „Гластонбури на Дунаву”, док је Гардијан у свом глобалном календару најбољих светских догађаја, за јул издвојио баш Егзит, иако је овај месец традиционално крцат фестивалима широм света.</p>
      <p>Егзит фестивал 2020. биће одржан од 9. до 12. јула, а након што су најповољније улазнице за наредно издање фестивала распродате за свега 53 минута, тренутно су у продаји комплети по промотивној цени од 6.490 динара, што представља високих 55% уштеде у односу на финалну цену.</p>
    </article>
  </body>
</html>