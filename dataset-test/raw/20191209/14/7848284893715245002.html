<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/conte-a-sky-pressione-giusta-vogliamo-andare-avanti-i-fischi-cio-che-ho-detto-per-il-bene-dell-inter-325164"/>
    <meta property="og:site_name" content="FcInterNews.it"/>
    <meta property="article:published_time" content="2019-12-09T14:57:42+00:00"/>
    <meta property="og:title" content="Conte a Sky: &quot;Pressione giusta, vogliamo andare avanti. I fischi? Ciò che ho detto per il bene dell'Inter&quot;"/>
    <meta property="og:description" content="Dopo la classica conferenza stampa della vigilia, Antonio Conte si sofferma ai microfoni di SkySport per un'ulteriore analisi della sfida di domani sera contro il Barcellona: &quot;Giusto che ci..."/>
  </head>
  <body>
    <article>
      <h1>Conte a Sky: "Pressione giusta, vogliamo andare avanti. I fischi? Ciò che ho detto per il bene dell'Inter"</h1>
      <address><time datetime="2019-12-09T14:57:42+00:00">09 Dec 2019, 14:57</time> by <a rel="author">Stefano Bertocchi</a></address>
      <p>Dopo la classica conferenza stampa della vigilia, <b>Antonio Conte</b> si sofferma ai microfoni di <i>SkySport </i>per un'ulteriore analisi della sfida di domani sera contro il Barcellona: "Giusto che ci sia la pressione per andare avanti e per passare al prossimo turno. Sarebbe importante vista la forza del girone e quello che è successo nel nostro percorso. Sarebbe importante per esperienza e crescita continuare in Champions. Al tempo stesso sono partite per cui lavori, specie i giocatori che giocheranno davanti a 80mila persone contro una squadra prestigiosa. Ci devono essere tutti e due i sentimenti".</p>
      <p><b>Dopo i fischi con la Roma, quanto sarà importante il supporto di San Siro? Che messaggio mandi?</b><br/>"Assolutamente non bisogna mandare nessun messaggio. Il mio percorso qui all'Inter è costruttivo, ogni volta che parlo e che vedo certe situazioni voglio essere costruttivo per il bene dell'Inter. Può essere accettato o meno, ma parte mia c'è solo questo obiettivo e quello di far crescere i ragazzi per riportare l'Inter ad essere competitiva. E' una questione che è stata già affrontata, penso sia stata recepita nella maniera giusta. Ora pronti per questa partita".</p>
      <p><b>Si parte anche dei 60' dell'andata al Camp Nou? Cosa dirai ai tuoi ragazzi?</b><br/>"E' passato tanto tempo, sono cambiati i giocatori per via degli infortuni e sarà un'altra partita. Il nostro obiettivo è di giocare con coraggio, loro hanno un tipo di gioco fatto di possesso e pallone tra i piedi, noi dobbiamo fare attenzione, saper soffrire compatti ed essere bravi a fare male quando abbiamo la palla. Sappiamo che situazioni sfruttare, è una partita importante e difficile, speriamo e cerchiamo di non avere rimpianti alla fine del partita al di là del risultato. L'importante sarà avere la coscienza a posto alla fine".</p>
    </article>
  </body>
</html>