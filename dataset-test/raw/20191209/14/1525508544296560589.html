<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793450/%D9%85%D9%88%D9%82%D8%B9%DB%8C%D8%AA-%D9%87%D8%A7%DB%8C-%D8%B2%DB%8C%D8%A7%D8%AF%DB%8C-%D8%AF%D8%B1-%D8%A8%D8%A7%D8%B2%DB%8C-%D8%AF%D8%A7%D8%B4%D8%AA%DB%8C%D9%85-%D8%B6%D8%B9%D9%81-%D8%AC%D8%AF%DB%8C-%D8%AA%D8%B1%D8%A7%DA%A9%D8%AA%D9%88%D8%B1-%D8%AF%D8%B1-%D8%AE%D8%B7-%D8%AD%D9%85%D9%84%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:11:27+00:00"/>
    <meta property="og:title" content="سرمربی تیم فوتبال تراکتور: موقعیت های زیادی در بازی داشتیم/ ضعف جدی تراکتور در خط حمله"/>
    <meta property="og:description" content="تبریز- سرمربی تیم فوتبال تراکتور گفت: اشتباهات زیادی را انجام دادیم و امروز خوب کار نکردیم، موقعیت های زیادی در بازی داشتیم ولی از آنها استفاده نکردیم."/>
  </head>
  <body>
    <article>
      <h1>سرمربی تیم فوتبال تراکتور: موقعیت های زیادی در بازی داشتیم/ ضعف جدی تراکتور در خط حمله</h1>
      <address>
        <time datetime="2019-12-09T14:11:27+00:00">09 Dec 2019, 14:11</time>
      </address>
      <p>به گزارش <a href="https://www.mehrnews.com/">خبرنگار مهر</a>، احد شیخ لاری عصر امروز دوشنبه در نشست خبری بعداز بازی دو تیم تراکتور و ماشین سازی تبریز حاضر و پاسخگوی سوالات خبرنگاران شد.</p>
      <p>وی در این نشست خبری اظهار داشت: به ماشین‌سازی تبریک می‌گویم و این سه امتیاز مبارک آنها باشد. من در ۴۸ ساعت گذشته روند رو به رشدی در تیمی که شش ماه است با آن کار می‌کنم را حس کردم. امیدوارم در هفته‌های آینده اشتباهات را به حداقل برسانیم.</p>
      <p>شیخ لاری ابراز داشت: کاستی‌های زیادی در تیم وجود دارد ولی امیدواریم در هفته‌های آینده برطرف شوند. باختیم و من کسی هستم که از  هواداران عذرخواهی می‌کنم و امیدوارم در هفته‌های آینده بتوانیم جبران کنیم. داشته‌های ما همین است. امیدوارم فوتبالی‌ها خودشان قضاوت کنند.</p>
      <p>وی ادامه داد:‌ ما توانستیم چندین موقعیت را ایجاد کنیم. قبل بازی هم آنالیز کرده بودیم و در آخر هم روی نقاط ضعفمان گل خوردیم. نمی‌خواهم کسی را زیر سوال ببرم، اما فوتبال سلیقه است. امیدوارم فوتبالی‌ها خودشان بررسی کنند. فرصت کافی در بازی‌ها داریم، اما این فرصت‌ها چگونه است؟</p>
      <p>شیخ لاری افزود: ماشین‌سازی در ضربات ایستگاهی به گل رسید. در آنالیز قبل از بازی دقیقا از همین نقاطی که گل خوردیم به عنوان نقطه ضعف خود نام برده بودیم. ما در بازی دو بازیکن مصدوم خود را نداشتیم و با این حال در دقایق زیادی از بازی توانستیم به حریف فشار بیاوریم. فکر می‌کنم با شرایطی که داریم، تیم ما در هفته‌های آینده بهتر خواهد شد.</p>
      <p>سرمربی تراکتور افزود:‌ امیدوارم در هفته‌های آینده بتوانیم ضعف‌هایی را که در خط حمله وجود دارد جبران کنیم. من هیچ آینده‌ای برای تیم ترسیم نکردم. من هیچ‌وقت برای کادر فنی نیت بدی نداشتم و سعی کردم در مسیر آقای دنیزلی قدم‌های خوبی بردارم. آن کسانی که در روزهای سخت مسئولیت بپذیرند در اقلیت هستند. امیدوارم اتفاقی بیفتد که هواداران تیم، ناراحت به خانه نروند.</p>
      <p>از هفته چهاردهم رقابت های لیگ برتر دیداری حساس بین دو تیم همشهری ماشین سازی و تراکتور از ساعت ۱۵:۱۵ به میزبانی ماشین سازی در ورزشگاه بنیان دیزل آغاز شد که سبز پوشان میزبان در نهایت با نتیجه ۲ بر صفر حریف خود را شکست دادند.</p>
      <p>شاهین توکلی در دقیقه ۳۹ اولین گل تیم ماشین سازی را به ثمر رساند تا شاگردان خطیبی با خیالی آسوده تر نسبت به حریف به رختکن بروند. احمدرضا زنده روح بهترین گلزن ماشین سازان در این فصل در دقیقه ۵۳ یکبار دیگر ماشین سازی را به گل رساند تا نتیجه این بازی ۲ بر صفر شود.</p>
      <p>ماشین سازی با این پیروزی ۱۹ امتیازی شد تا جای تراکتور در رده هشتم را گرفته و از همشهری اش در جدول پیشی بگیرد. </p>
      <p>در این بازی احد شیخ لاری به عنوان سرمربی موقت هدایت تیم تراکتور را بر عهده داشت. پس از جدایی دنیزلی از تراکتور مسئولان باشگاه شیخ لاری را به عنوان سرمربی جانشین وی کردند.</p>
    </article>
  </body>
</html>