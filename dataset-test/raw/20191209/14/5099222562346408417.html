<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540399-video-liderul-psd-arad-ridicat-anchetatori-din-sediul-partidului-dosarul-privind-fapte-coruptie-vama-nadlac.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T14:33:00+00:00"/>
    <meta property="og:title" content="VIDEO Liderul PSD Arad, ridicat de anchetatori din sediul partidului, în dosarul privind fapte de corupție la Vama Nădlac în care sunt vizați trei parlamentari"/>
    <meta property="og:description" content="Și președintele PSD Arad, deputatul Dorel Căprar, a fost ridicat de procurori și ofițeri din sediul PSD Arad și dus la audieri, în dosarul vizând acte de corupție la punctul de lucru al"/>
  </head>
  <body>
    <article>
      <h1>VIDEO Liderul PSD Arad, ridicat de anchetatori din sediul partidului, în dosarul privind fapte de corupție la Vama Nădlac în care sunt vizați trei parlamentari</h1>
      <address><time datetime="2019-12-09T14:33:00+00:00">09 Dec 2019, 14:33</time> by <a rel="author">Redactia</a></address>
      <p>
        <b>Și președintele PSD Arad, deputatul Dorel Căprar, a fost ridicat de procurori și ofițeri din sediul PSD Arad și dus la audieri, <br/></b>
        <b>
          <a href="https://www.hotnews.ro/stiri-esential-23539510-dna-face-perchezitii-psd-arad-deputatul-florin-tripa-fost-chemat-procurori-audieri.htm">în dosarul vizând acte de corupție la punctul de lucru al Direcției de Drumuri Timişoara din Vama Nădlac II, unde șoferilor ale căror camioane erau cântărite, iar greutatea nu corespundea legilor sau actelor de transport, li s-ar fi pretins "taxe".</a>
        </b>
      </p>
      <figure>
        <iframe src="https://www.youtube.com/embed/0P0Rdi5T480" width="490" height="276" data-service="Youtube" scrolling="no"/>
      </figure>
      <p>Surse din cadrul anchetei au declarat pentru Mediafax că în urma perchezițiilor făcute la sediul PSD, care au durat 3 ore, au fost ridicate mai multe documente.<br/><br/>Președintele PSD Arad, Dorel Căprar, a fost ridicat din sediul PSD Arad, pentru a fi dus la audieri la Timișoara. Dorel Căprar este deputat de Arad din 2012, fiind la al doilea mandat. Până în septembrie, el a fost președinte al Comisiei pentru apărare, ordine publică şi siguranţă naţională.<br/><br/>În cursul dimineții, a fost ridicat de anchetatori din sediul PSD Arad șeful Direcţiei Regionale de Drumuri şi Poduri Timişoara, Cristian Ispravnic, în cadrul perchezițiilor făcute în același dosar.<br/><br/>Potrivit acelorași surse, perchezițiile vizează posibile acte de corupție de la punctul de lucru al DRDP Timişoara din Vama Nădlac II, unde șoferilor ale căror camioane erau cântărite, iar greutatea nu corespundea legilor sau actelor de transport, li s-ar fi pretins „taxe". Mita dată de transportatori pentru ca angajaţii DRDP să nu verifice greutatea reală a camioanelor ar fi fost de până la 100 de euro pe transport, au explicat pentru Mediafax sursele citate. Aceleași surse au spus că ar fi vorba despre faptul că directorul Direcției Regionale de Drumuri și Poduri Timișoara, Cristian Ilie Ispravnic, și alți directori i-ar fi constrâns pe angajați să solicite de la șoferii de camioane mită. O parte din șpagă rămânea la aceștia, restul se ducea către parlamentari pentru favoruri, funcții, posturi etc.<br/><br/>Trei parlamentari ar fi vizaţi de perchezițiile făcute de procurorii DNA Timișoara la sediul PSD Arad, respectiv Florin Tripa - deputat PSD de Arad, Dorel Căprar - deputat PSD de Arad şi Ioan Chisăliţă - deputat PSD de Caraş Severin.<br/><br/>La ieșirea de la audieri, deputatul PSD Florin Tripa a declarat că are calitatea de suspect.<br/><br/>Oficial, DNA central a transmis că procurorii de la Timișoara "efectuează cercetări într-o cauză penală ce vizează suspiciuni privind săvârşirea unor infracţiuni de corupție, săvârşite în perioada 2016-2019".</p>
    </article>
  </body>
</html>