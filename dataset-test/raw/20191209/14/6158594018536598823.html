<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/jakub-michalek-pirati-top-09-konec-strany.A191209_144544_dx-zpravy_bk"/>
    <meta property="og:site_name" content="Expres"/>
    <meta property="article:published_time" content="2019-12-09T14:55:00+00:00"/>
    <meta property="og:title" content="Komentář: O konci TOP 09 rozhodnou voliči, Michálek se chová jako kádrovák"/>
    <meta property="og:description" content="Pitomec, tupec, šašek, falešný prorok. Taková označení dostal po svých výrocích o prospěšnosti zániku TOP 09 a konci dinosaura Miroslava Kalouska v politice pirátský poslanec Jakub Michálek. Kontroverzní politik Pirátů vypustil slova o pročištění stranického systému a nutnosti posílení důvěry opoziční spolupráce. Ve skutečnosti Michálek záměrně vyprovokoval další konflikt, který se mezi Piráty a TOP 09 dlouhodobě line na pražském magistrátu i v Poslanecké sněmovně. TOP 09 ale Michálkova silácká slova nemusí příliš uškodit, právě naopak. Nejhorší, co vás v politice může potkat, totiž je, když se o vás nemluví, a díky Michálkově výroku na sebe TOP 09 rázem strhla pozornost médií a veřejnosti. Michálek tak nakonec může Pirátům udělat spíš medvědí službu a TOP 09 naopak otevřít dveře k politickému PR, protože má konečně téma, ze kterého lze při troše obratnosti něco vytěžit."/>
  </head>
  <body>
    <article>
      <h1>Komentář: O konci TOP 09 rozhodnou voliči, Michálek se chová jako kádrovák</h1>
      <address>
        <time datetime="2019-12-09T14:55:00+00:00">09 Dec 2019, 14:55</time>
      </address>
      <p>
        <b>Pitomec, tupec, šašek, falešný prorok. Taková označení dostal po svých výrocích o prospěšnosti zániku TOP 09 a konci dinosaura Miroslava Kalouska v politice pirátský poslanec Jakub Michálek. Kontroverzní politik Pirátů vypustil slova o pročištění stranického systému a nutnosti posílení důvěry opoziční spolupráce. Ve skutečnosti Michálek záměrně vyprovokoval další konflikt, který se mezi Piráty a TOP 09 dlouhodobě line na pražském magistrátu i v Poslanecké sněmovně. TOP 09 ale Michálkova silácká slova nemusí příliš uškodit, právě naopak. Nejhorší, co vás v politice může potkat, totiž je, když se o vás nemluví, a díky Michálkově výroku na sebe TOP 09 rázem strhla pozornost médií a veřejnosti. Michálek tak nakonec může Pirátům udělat spíš medvědí službu a TOP 09 naopak otevřít dveře k politickému PR, protože má konečně téma, ze kterého lze při troše obratnosti něco vytěžit.</b>
      </p>
      <p>I při zběžném pohledu Michálkovy výroky nesou znaky jistého pokrytectví. Poslanec, který má sám máslo na hlavě, nejprve hovořil o prospěšnosti zániku TOP 09, pak otočil kormidlem a mluvil o konci stávajícího předsedy jejího poslaneckého klubu <a href="https://www.expres.cz/zpravy/miroslav-kalousek.K958173">Miroslava Kalouska</a>.</p>
      <p>Kdo by tedy měl skončit? Kontroverzní a mnohými odsuzovaný předseda poslaneckého klubu Kalousek, nebo celá TOP 09?</p>
      <p>A kdyby to Kalousek v čele klubu TOP 09, nebo dokonce ve Sněmovně skutečně zabalil, mluvil by Michálek jinak?</p>
      <p>Těžko. Nejde totiž v první řadě o Kalouska, ale o pirátské ambice. I tuto partaj totiž pohltila politická bezradnost a její preference v poslední době v lepším případě pouze stagnují.</p>
      <h3>Démonizace Kalouska opozici nepomůže</h3>
      <p>Ve svých výrocích jako by si <a href="https://www.expres.cz/zpravy/jakub-michalek.K960452">Jakub Michálek</a> vypůjčil poznatky z ekonomické teorie „tvůrčího ničení“, kdy se o přežívajících zombie firmách hovoří jako o překážkách, které je potřeba odstranit, aby se vyčistil prostor pro novátory.</p>
      <p>TOP 09 a hlavně jejich expředseda přitom skutečně nesou rysy politické zombie. Politika a trh mají sice mnoho společného, ale o zániku stran a odchodu jejich lídrů nerozhoduje přání politické konkurence, ale pouze voliči.</p>
      <p>Michálek určitě nemá politické zkušenosti ani patent doporučovat nebo rozhodovat o tom, kdo má zaniknout nebo odejít z politiky, byť by dotyčný měl na čele třeba vytetováno slovo „ďábel“.</p>
      <p>Navíc Michálkův základní argument o tom, že se Andrej Babiš drží na vrcholu právě hlavně kvůli Kalouskovi, je poněkud scestný. Upozaděný Kalousek dnes v úvahách stávajících i potenciálních voličů ANO hraje okrajovou úlohu. Překotný přesun středových voličů k Pirátům se po jeho případném odchodu konat nebude.</p>
      <p>Představa, že Kalousek představuje hlavní klíč, který drží Andreje Babiše a ANO u moci, je tak přitažená za vlasy, že ji Michálek snad nemůže myslet vážně. Pokud ano, pak mají Piráti i celá opozice na neúspěch v příštích volbách spolehlivě zaděláno už nyní.</p>
      <p>Jestliže Michálek hovoří o nutnosti pročištění stranického systému, má v základu pravdu. Ale pokud by měla zaniknout TOP 09, z důvodu vysokého počtu stran a „zaclánění“ v Parlamentu, proč ne STAN a KDU-ČSL, které se rovněž potácejí na hraně volitelnosti? Je jejich programový přínos nějak výrazně jiný a zajímavější než v případě TOP 09? Spíš je to tak, že tyto strany nemají ve svých řadách někoho tak výrazného a provokujícího, jako je právě expředseda TOP 09.</p>
      <p>Miroslav Kalousek se kvůli svým vlastnostem stal oblíbeným terčem, záporákem a fackovacím panákem české politiky.</p>
      <p>Michálek toho nyní jenom využil, přičemž není první ani poslední.</p>
      <p>Politika může dlouhodobě fungovat pouze tehdy, pokud jsou respektována ta nejzákladnější pravidla férové politické hry. To platí dvojnásob i pro Michálka a jeho Piráty. Jestliže je fér přiznat Andreji Babišovi momentální triumf a dominanci, pak je Miroslavu Kalouskovi a TOP 09 nutno přiznat právo na záchranu.</p>
      <p>Jsou to totiž voliči, kteří TOP 09 zatím přisoudili právo na politickou existenci, i když poněkud pochroumanou. Kromě Sněmovny je hlavní město jedinou destinací, kde se zástupci této partaje mohou aktuálně více ukázat. A právě koaliční koexistence Pirátů s TOP 09 v metropoli přikládá dlouhodobě pod kotel. Když se pirátskému primátorovi Zdeňku Hřibovi ve spolupráci právě s Michálkem podařilo několikrát obejít TOP 09 a vmanipulovat do komunální politiky i celostátní témata, nemohl se nerozhořet otevřený konflikt.</p>
      <h3>Pirátské DNA: stížnosti, žalování, kádrování</h3>
      <p>Michálek prohlašuje, že nemá žádnou potřebu válčit s jinou opoziční stranou. Těmto jeho slovům nemůže věřit snad vůbec nikdo, protože právě válku lze vzhledem k jeho výstupu očekávat. Rozhodnutí „kdo s koho“ je ale na voličích. V politice neplatí, že jedna plus jedna jsou dvě, a kdyby TOP 09 šla dále dolů, neznamená to, že její voliči ve větší části přejdou k Pirátům.</p>
      <p>Zatím to vypadá tak, že TOP 09 si to v příštích sněmovních volbách s Piráty ještě určitě rozdá. Nová předsedkyně strany Markéta Adamová Pekarová a její neoliberální křídlo to zabalí dříve snad jedině tehdy, pokud ji budou kalouskovci nesnesitelně okopávat kotníky a předvolební preference by výrazně zahučely pod 5 %. Michálkovy výroky ale způsobí spíše to, že stranická křídla v TOP 09 se paradoxně semknou a strana bude demonstrovat jednotu.</p>
      <p>Co se týče Pirátů a jejich voličů, pak se oprávněně nabízí otázka zhodnocení pirátského politického stylu. Zda se politický styl založený na věčném stěžování, žalování a kádrování nestal trvalou součástí pirátského DNA. A zda právě tento přístup ve skutečnosti nedevalvuje opoziční práci. Vypadá to tak, že žádná jiná strana nemluví tolik o druhých a tak málo o sobě a svých návrzích než právě Piráti. Část voličů Pirátů by si právem mohla říct, že něčeho podobného již mají plné zuby, a od podpory strany se odklonit.</p>
      <p>Navíc existuje jiný velmi významný faktor, daleko podstatnější než Michálkův šťouchanec. Na jednu stranu se hovoří o zmenšení stran zastoupených ve Sněmovně, na druhou stranu jsou zde návrhy směřující k ohnutí volebního systému, který by počet stran a míru zastoupení mohl naopak ještě více otevřít ve prospěch stranických trpaslíků. </p>
      <p>U Ústavního soudu stále leží návrh, který ruší načítací klauzuli pro koalice, kdy aktuálně s každou další stranou musí koalice získat o 5 % více. Pokud Ústavní soud návrhu vyhoví, což je docela pravděpodobné, pak může být padající TOP 09 spojená například se STAN v budoucí Sněmovně i nadále zastoupena.</p>
      <p>Úprava volebního systému a omezení načítací klauzule je pro budoucí zastoupení TOP 09 i dalších malých stran daleko důležitější než Michálkovo mentorování.</p>
      <h3>TOP 09 může přejít do protiútoku</h3>
      <p>Každopádně díky Michálkovým slovům má nyní TOP 09 zadarmo téma pro politické PR.</p>
      <p>Něco, co jí tak zoufale a dlouhodobě chybí. Konečně se může vůči někomu a něčemu vymezit a začít se chovat tak, aby si toho voliči všimli. Nedávný sněm TOP 09 vyslal celkem jasnou výzvu. Strana se musí začít chovat tak, aby se o ní mluvilo i jindy než při demonstracích nebo dehonestaci Miloše Zemana.</p>
      <p>Příležitost zvednout hlavu a přejít do protiútoku se jí naskytla dřív, než se ještě před několika dny zdálo.</p>
      <h3>
        <a href="https://www.expres.cz/zpravy/jakub-michalek-pirati-top-09-konec-strany.A191209_144544_dx-zpravy_bk/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/111/org/BK7f2aac_profimedia_0354371196.jpg"/>
        </figure>
        <figure>
          <img src="https://1gr.cz/fotky/bulvar/19/111/org/STE7f2572_profimedia_0354978000.jpg"/>
        </figure>
        <figure>
          <img src="https://1gr.cz/fotky/bulvar/19/103/org/BK7ee86c_profimedia_0368834429.jpg"/>
        </figure>
        <figure>
          <img src="https://1gr.cz/fotky/bulvar/19/103/org/STE7ee7ba_profimedia_0470325623.jpg"/>
        </figure>
        <figure>
          <img src="https://1gr.cz/fotky/bulvar/19/103/org/BK7ee4c1_profimedia_0356089813.jpg"/>
        </figure>
        <figure>
          <img src="https://1gr.cz/fotky/bulvar/19/103/org/BK7ee4c1_profimedia_0348687557.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/jakub-michalek-michaela-krausova-pirati-stardance.A191209_104801_dx-zpravy_lare"/>
        <a href="https://www.expres.cz/zpravy/michalek-kalousek-top-09-feri-babis.A191206_131603_dx-zpravy_peve"/>
        <a href="https://www.expres.cz/zpravy/komentar-rozklad-u-piratu-dopadnou-jako-kdysi-veci-verejne.A191106_110557_dx-zpravy_bpet"/>
        <a href="https://www.expres.cz/zpravy/michal-valenta-praha-1-soud-tomas-tenzer-jcdecaux-pirati-michaela-krausova.A191106_140250_dx-zpravy_lare"/>
        <a href="https://www.expres.cz/zpravy/pirati-jakub-michalek.A191105_110251_dx-zpravy_stes"/>
        <a href="https://www.expres.cz/zpravy/pirati-jakub-michalek-lydie-bartosova.A191101_115911_dx-zpravy_stes"/>
      </related>
    </article>
  </body>
</html>