<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3411733/filistinli-esir-ahmed-zehranin-saglik-durumu-kotulesti"/>
    <meta property="og:site_name" content="Milli Gazete"/>
    <meta property="article:published_time" content="2019-12-09T14:25:00+00:00"/>
    <meta property="og:title" content="Filistinli esir Ahmed Zehran'ın sağlık durumu kötüleşti"/>
    <meta property="og:description" content="78 günden beri açlık grevinde olan Filistinli esir Ahmed Zehran'ın sağlık durumu kötüleştiği bildirildi."/>
  </head>
  <body>
    <article>
      <h1>Filistinli esir Ahmed Zehran'ın sağlık durumu kötüleşti</h1>
      <h2>78 günden beri açlık grevinde olan Filistinli esir Ahmed Zehran'ın sağlık durumu kötüleştiği bildirildi.</h2>
      <address>
        <time datetime="2019-12-09T14:25:00+00:00">09 Dec 2019, 14:25</time>
      </address>
      <p>Filistin Enformasyon Merkezi'nde yer alan habere göre Esirler ve Özgürleştirilenler Heyeti Başkanı Kadri Ebu Bekir bugün yaptığı açıklamada, Deir Ebu Meş'al köyünden olan ve 78 günden beri kesintisiz bir şekilde açlık grevine devam eden esir Ahmed Zehran'ın sağlık durumunun tehlikeli bir şekilde kötüleştiğini dile getirdi. </p>
      <p>Ebu Bekir, şu an İsrail'in Kaplan Hastanesi'nde tutulan Ahmed Zehran'ın sağlık yönünden çok kötü durumda olduğunu, işgal yönetiminin bu şartlarda da ona karşı ihlallerini sürdürdüğünü, kendisini açlık grevine son vermeye zorlamak amacıyla aile efradıyla görüşmesini engellediğini belirtti. </p>
      <p>Ahmed Zehran'ın arkadaşı ve Nablus'un Tell beldesinden olan esir Mus'ab El-Hindi'nin idari hapis cezasına sınır konması ve kendisine 2 Temmuz'da serbest bırakılacağı sözü verilmesi üzerine 75 gün sürdürdüğü açlık grevine dün akşam son vermişti. </p>
      <p>Esirler ve Özgürleştirilenler Heyeti Cenin'in güneyindeki Merke beldesinden olan 42 yaşındaki esir Şadi Faysal Musa'nın da sağlık durumunun çok kötüleştiğini ancak Er-Remle Hastanesi'ne kaldırılmasından sonra nispeten iyileşmeye başladığını bildirdi. Verilen bilgiye göre Şadi Faysal Musa geçen ay En-Nakab Çöl Hapishanesi'nde bulunduğu sırada kalp krizi geçirmiş ve İsrail'in Soroka Hastanesi'ne kaldırılmıştı. Hastaneye kaldırılmasından sonra kateterizasyon işlemi yapılmış ve kalp hareketlerinin düzene sokulması için pil takılmıştı. </p>
      <p>15 Nisan 2002'den beri esaret altında olan ve 25 yıl hapse mahkum edilen Musa'nın hapse girmesinden bu yana kalp sorunları yaşadığı ifade ediliyor.</p>
    </article>
  </body>
</html>