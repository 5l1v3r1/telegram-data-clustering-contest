<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/proc-zkrachovala-jednani-s-kldr-trumpova-vlada-selhala-tvrdi-americti-exministri-obrany-1364939"/>
    <meta property="og:site_name" content="E15.cz"/>
    <meta property="article:published_time" content="2019-12-09T14:26:00+00:00"/>
    <meta property="og:title" content="Proč zkrachovala jednání s KLDR? Trumpova vláda selhala, tvrdí američtí exministři obrany"/>
    <meta property="og:description" content="Bývalí američtí ministři obrany Leon Panetta a James Mattis ostře kritizují amerického prezidenta Donalda Trumpa za jeho neúspěšné vedení summitů se severokorejským lídrem Kom Čong-unem. Trump a jeho vláda podle nich nebyli na jednání dostatečně připraveni a podcenili také komunikaci se spojenci."/>
  </head>
  <body>
    <article>
      <h1>Proč zkrachovala jednání s KLDR? Trumpova vláda selhala, tvrdí američtí exministři obrany</h1>
      <address><time datetime="2019-12-09T14:26:00+00:00">09 Dec 2019, 14:26</time> by <a rel="author">Štěpán Bruner</a></address>
      <p>
        <b>Bývalí američtí ministři obrany Leon Panetta a James Mattis ostře kritizují amerického prezidenta Donalda Trumpa za jeho neúspěšné vedení summitů se severokorejským lídrem Kom Čong-unem. Trump a jeho vláda podle nich nebyli na jednání dostatečně připraveni a podcenili také komunikaci se spojenci.</b>
      </p>
      <p>„Pokud má prezident Spojených státu zasednout ke stolu s dalším lídrem, tak by se na to měl sakra dobře připravit, až už jde o témata rozhovoru, či o to, na čem je nutné se shodnout, abychom něčeho dosáhli,“ řekl Panetta na každoroční odborné konferenci Reagan National Defense Forum. „Ano, dosáhli jsme nějakého pokroku ve snaze podchytit dění v Severní Koreji, ale myslím se, že Severní Korea dnes představuje stejně velkou, ne-li větší hrozbu, než dříve,“ citoval jej server televizní stanice <a href="https://www.cnbc.com/2019/12/08/former-defense-secretaries-shed-light-on-why-trump-talks-with-north-korea-failed.html">CNBC</a>.</p>
      <p>Trumpa a jeho administrativu kritizuje nejen demokrat Panetta, ale i válečný veterán Mattis, který jako nezávislý do letošního ledna zastával post ministra obrany v Trumpově vládě. „Pravděpodobně jsme neměli dostatečnou podporu ministerstva obrany a nekomunikovali jsme s našimi spojenci, takže ti si museli přečíst v novinách, co se děje,“ řekl. „Postupovat v tomto světě samostatně nefunguje. A právě teď na některých věcech pracujeme bez našich spojenců, nebo dokonce proti nim,“ doplnil. Mattis svou rezignaci na začátku roku odůvodňoval mimo jiné rozpory s Trumpem, když trval na úzké spolupráci se spojenci.</p>
      <related>
        <a href="https://www.e15.cz/magazin/ztelesneni-moderni-civilizace-nebo-socialisticka-utopie-v-kldr-otevreli-zimni-stredisko-1364761"/>
      </related>
      <p>KLDR je jedinou zemí, která v tomto století provedla test jaderných zbraní. Od roku 2011 se Kimovu režimu podařilo zrealizovat přes 90 testů raket a čtyři zkušení odpaly jaderných zbraní. To je více než za 27 let zvládli dohromady jeho otec Kim Čong-il a jeho děd Kim Ir-sen.</p>
      <p>Před dvěma lety Severní Korea úspěšně otestovala raketu, která je schopna zasáhnout území USA. Země následně prohlásila svůj program mezikontinentálních střel za dokončený a další vývoj pozastavila.</p>
      <p>Následovala historická jednání Kima s Trumpem v Singapuru a v demilitarizované zóně oddělující KLDR od jejího jižního souseda. USA chtěly přimět KLDR k závazku, že země ukončí svůj jaderný program, Severní Korea naopak usilovala o zrušení hospodářských sankcí, které na ni uvalily Spojené státy a další země. Následný summit v Hanoji ale skončil krachem. USA přesto na rozdíl od Japonska a dalších zemí neodsoudily pokračující Kimovy raketové testy.</p>
      <related>
        <a href="https://www.e15.cz/zahranicni/kim-cvala-na-bilem-koni-na-posvatnou-horu-je-to-predzvest-letu-do-vesmiru-tipuji-experti-1363343"/>
      </related>
      <p>Minulý týden severokorejský velvyslanec při OSN Kim Song prohlásil, že další jednání mezi oběma zeměmi se už nebudou týkat severokorejského jaderného programu. „Nepotřebujeme teď mít zdlouhavé rozhovory se Spojenými státy a denuklearizace už zmizela z vyjednávacího stolu,“ uvedl.</p>
      <p>KLDR následně během víkendu oznámila, že provedla „velice významný“ test na základně Sohe. Tu měla podle dřívější dohody na mezikorejském summitu demontovat pod dohledem mezinárodních odborníku. „Kim Čong-un je dost chytrý a může toho mnohem více ztratit, vlastně všechno, jestliže se bude chovat nepřátelsky. Podepsal se mnou v Singapuru zásadní dohodu o denuklearizaci,“ reagoval na oznámení Trump na svém Twitteru.</p>
      <related>
        <a href="https://www.e15.cz/magazin/misto-hotelu-nastroj-propagandy-nejvyssi-prazdna-budova-na-svete-stoji-v-kldr-1361703"/>
      </related>
      <related>
        <h4>Související články</h4>
        <a href="https://www.e15.cz/zahranicni/kim-po-krachu-jednani-s-trumpem-spustil-stranickou-cistku-pise-jihokorejsky-denik-1359369"/>
        <a href="https://www.e15.cz/zahranicni/kldr-zrejme-opet-obohacuje-uran-pro-jaderne-bomby-ukazuji-satelitni-snimky-1358119"/>
        <a href="https://www.e15.cz/zahranicni/trump-kldr-muze-prosperovat-jako-vietnam-kdyz-se-vzda-jadernych-zbrani-1356666"/>
        <a href="https://www.e15.cz/zahranicni/trump-odmitl-obavy-tykajici-se-raketovych-testu-kldr-verim-ze-predseda-kim-dodrzi-sliby-uvedl-1359199"/>
        <a href="https://www.e15.cz/zahranicni/trump-se-chce-do-konce-roku-opet-setkat-s-kim-cong-unem-1362317"/>
      </related>
    </article>
  </body>
</html>