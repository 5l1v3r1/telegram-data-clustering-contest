<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/yerel-haberler/adana/merkez/158-kibris-gazisine-madalya-ve-beratlari-verildi-1459449"/>
    <meta property="og:site_name" content="CNN Türk"/>
    <meta property="article:published_time" content="2019-12-09T14:00:58+00:00"/>
    <meta property="og:title" content="158 Kıbrıs gazisine madalya ve beratları verildi"/>
    <meta property="og:description" content="158 Kıbrıs gazisine madalya ve beratları verildi"/>
  </head>
  <body>
    <article>
      <h1>158 Kıbrıs gazisine madalya ve beratları verildi</h1>
      <address>
        <time datetime="2019-12-09T14:00:58+00:00">09 Dec 2019, 14:00</time>
      </address>
      <p>Rüşan Anıl ATAR/<a href="https://www.cnnturk.com/haberleri/adana">ADANA</a>, (<a href="https://www.cnnturk.com/haberleri/dha">DHA</a>)- ADANA’da <a href="https://www.cnnturk.com/haberleri/kibris">Kıbrıs</a> Barış Harekatı’na katılan 158 gaziye, ‘Kuzey Kıbrıs Türk Cumhuriyeti Milli Mücadele Madalyası Tevcihi Töreni' ile madalya ve beratları verildi.</p>
      <p>Yüreğir Kültür Merkezi’nde düzenlenen törene Adana Valisi Mahmut Demirtaş ve <a href="https://www.cnnturk.com/haberleri/esi">eşi</a> Beyhan Demirtaş, <a href="https://www.cnnturk.com/haberleri/kktc">KKTC</a> <a href="https://www.cnnturk.com/haberleri/mersin">Mersin</a> Başkonsolosu Zalihe Mendeli, <a href="https://www.cnnturk.com/haberleri/turkiye">Türkiye</a> Muharip Gaziler Derneği Adana Şubesi Başkanı Coşkun Abader’in yanı sıra çok sayıda gazi ve yakınları katıldı.</p>
      <p>Törende konuşan Adana Valisi Mahmut Demirtaş, tevcih edilecek madalya ve beratların, gazilerin arkasında bırakacakları en kutlu miras olduğunu belirterek, “Türkiye dün olduğu gibi bugün de Kuzey Kıbrıs Türk Cumhuriyeti’nin yanındadır; her daim yanında olmaya da devam edecektir. Devletimiz tüm kurumlarıyla Kıbrıs davasının takipçisidir. Kıbrıslı soydaşlarımızın hakkının ve hukukunun korunması noktasında, tüm imkanlarıyla seferberdir. Ve Kıbrıs Müzakerelerinde de diplomasi sahasının en güçlü ve en önemli aktörüdür” diye konuştu.</p>
      <p>Kıbrıs Barış Harekatına en çok asker gönderen illerin başıda Adana’nın geldiğinin altını çizen Vali Demirtaş, “Adana vatan, millet, devlet ve bayrak söz konusu olduğunda, gerisini teferruat olarak görenlerin memleketidir. Dün olduğu gibi bugün de kolluk kuvvetlerimizin yürüttüğü her türlü operasyonda, en ön saftaki yerini alanlar, yine Adana’mızın yiğit evlatlarıdır” ifadelerini kullandı.</p>
      <p>KKTC Mersin Başkonsolosu Zalihe Mendeli ise Kıbrıs Barış Harekatı'nın üzerinden 45 yıl geçtiğini ve orada mücadele eden <a href="https://www.cnnturk.com/haberleri/sehit">şehit</a> ve gazilerin haklarının hiçbir zaman ödenemeyeceğini belirterek, “Kıbrıs Türk halkının her zaman yanında olan, maddi ve manevi desteğini esirgemeyen anavatanımız Türkiye Cumhuriyeti ile birlik ve beraberlik içerisinde cumhuriyetimizi sonsuza kadar yaşatacağız" dedi.</p>
      <p><a href="https://www.cnnturk.com/haberleri/toren">Tören</a> sonunda gazilere Adana Valisi Mahmut Demirtaş ve KKTC Mersin Konsolosu Ayşen Volkan İnanıroğlu tarafından madalya ve beratları verildi.</p>
      <p>Yasal Bilgilendirme</p>
      <p>"Yerel Haberler" kategorisi altındaki içerikler, sistem tarafından ajanslardan otomatik olarak çekilip yayına verilmektedir. Bu içerikler üzerinde cnnturk.com editörlerinin herhangi bir tasarrufu yoktur, sorumluluk ilgili ajanslardadır.</p>
      <related>
        <h4>ilgili haberler</h4>
        <a href="https://www.cnnturk.com/yerel-haberler/mersin/merkez/lise-ogrencilerine-sinav-oncesi-tiyatro-gosterimi-1459455"/>
        <a href="https://www.cnnturk.com/yerel-haberler/kirsehir/kirsehirde-aranan-2-kisi-yakalandi-1459454"/>
        <a href="https://www.cnnturk.com/yerel-haberler/kahramanmaras/kahramanmarasta-karla-mucadele-devam-ediyor-1459452"/>
      </related>
    </article>
  </body>
</html>