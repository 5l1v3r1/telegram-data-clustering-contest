<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/novy-zeland-na-ostrove-vybuchla-sopka-nikto-neprezil-tvrdia-zachranari.html"/>
    <meta property="og:site_name" content="TREND.sk"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="Na novozélandskom ostrove vybuchla sopka. Nikto neprežil, tvrdia záchranári"/>
    <meta property="og:description" content="Malý neobývaný ostrov White Island je obľúbeným cieľom turistických výprav"/>
  </head>
  <body>
    <article>
      <h1>Na novozélandskom ostrove vybuchla sopka. Nikto neprežil, tvrdia záchranári</h1>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">TASR</a></address>
      <p>
        <b>Nikto pravdepodobne neprežil pondelňajšiu erupciu najaktívnejšej novozélandskej sopky White Island. Nezvestných je približne 50 ľudí. S odvolaním sa na odhady úradov a záchranárov o tom informovala televízia Sky News.</b>
      </p>
      <p>Úrady medzičasom potvrdili piatich mŕtvych. Ich počet môže byť napokon omnoho vyšší. Medzi obeťami sú okrem obyvateľov novozélandského ostrova aj zahraniční turisti, ktorí sa v čase erupcie v postihnutej lokalite nachádzali.</p>
      <p>Iba niekoľko minút pred erupciou bolo na okraji sopečného krátera vidieť viacero ľudí. Doposiaľ sa podarilo zachrániť 23 ľudí, vrátane piatich, ktorí zomreli. Niektorí z hospitalizovaných utrpeli vážne popáleniny. Záchranné práce neskôr pre hroziace riziko pozastavili.</p>
      <p>Úrady nasadia v utorok skoro ráno miestneho času drony a ďalšiu pozorovaciu techniku, aby „vyhodnotili“ situáciu na ostrove. Na mieste okrem zdravotníkov zasahovali vrtuľníky a jednotky novozélandskej armády.</p>
      <p>Tamojší predstavitelia sa snažia nájsť nezvestné osoby na základe zoznamu pasažierov výletnej lode s názvom Ovation of the Seas. Mnohí z nich totiž prišli na ostrov práve z nej. Zatiaľ sa nepodarilo nadviazať kontakt s nikým z nich.</p>
      <p>Malý neobývaný ostrov White Island (Whakaari) sa nachádza zhruba 50 kilometrov od pobrežia novozélandského Severného ostrova a je obľúbeným cieľom turistických výprav. K výbuchu došlo o 14.11 miestneho času (o 02.11 SEČ).</p>
    </article>
  </body>
</html>