<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/362094-krievija-pieskirusi-pilsonibu-125-000-austrumukrainas-iedzivotaju"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T14:18:00+00:00"/>
    <meta property="og:title" content="Krievija piešķīrusi pilsonību 125 000 Austrumukrainas iedzīvotāju"/>
    <meta property="og:description" content="Krievija pēdējo septiņu mēnešu laikā piešķīrusi pilsonību 125 000 promaskavisko kaujinieku kontrolēto Ukrainas austrumu reģionu iedzīvotājiem, pirmdien pavēstīja Krievijas iekšlietu ministrs Vladimirs Kolokoļcevs."/>
  </head>
  <body>
    <article>
      <h1>Krievija piešķīrusi pilsonību 125 000 Austrumukrainas iedzīvotāju</h1>
      <address><time datetime="2019-12-09T14:18:00+00:00">09 Dec 2019, 14:18</time> by <a rel="author">Jauns.lv / LETA</a></address>
      <p>
        <b>Krievija pēdējo septiņu mēnešu laikā piešķīrusi pilsonību 125 000 promaskavisko kaujinieku kontrolēto Ukrainas austrumu reģionu iedzīvotājiem, pirmdien pavēstīja Krievijas iekšlietu ministrs Vladimirs Kolokoļcevs.</b>
      </p>
      <p>"Centros Rostovas apgabalā saņemti vairāk nekā 160 000 pieteikumu," Kolokoļcevs citēts ministra biroja izplatītajā paziņojumā.</p>
      <p>"Pilsonība jau ir piešķirta 125 000 pieteikumu iesniedzēju," norādīja ministrs.</p>
      <p>Vienlaikus Krievijas prezidents Vladimirs Putins pirmdien Parīzē gatavojas tikties miera sarunās ar Ukrainas prezidentu Volodimiru Zelenski.</p>
      <p>Putins aprīlī parakstīja likumu, atvieglojot procedūru, kādā promaskavisko kaujinieku kontrolēto Ukrainas austrumu reģionu iedzīvotāji var iegūt Krievijas pilsonību.</p>
      <p>Krievija 2014.gada februārī okupēja Ukrainai  piederošo Krimas pussalu. Kopš 2014.gada aprīļa Maskavas atbalstītie un apbruņotie kaujinieki, diversanti un Krievijas regulāro vienību karavīri ieņēmuši plašus apvidus Luhanskas un Doņeckas apgabalos Ukrainas austrumos.</p>
      <p>Sodot Krieviju par Krimas aneksiju un Austrumukrainas destabilizāciju, ES, ASV un citas rietumvalstis noteikušas sankcijas daudzām Krievijas augstākajām amatpersonām, Kremļa tuvākā loka cilvēkiem, kā arī Krievijas  finanšu, aizsardzības, enerģētikas un citām nozarēm.</p>
    </article>
  </body>
</html>