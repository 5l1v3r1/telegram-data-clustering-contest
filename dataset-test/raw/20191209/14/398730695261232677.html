<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/hakan-sjostrand-all-form-av-rasism-maste-bekampas/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:14:27+00:00"/>
    <meta property="og:title" content="Håkan Sjöstrand: All form av rasism måste bekämpas"/>
    <meta property="og:description" content="Svenska fotbollförbundets generalsekreterare kommenterar de rasistiska tillmälen som Alexander Isak fick utstå mot Rumänien. Uefas dom väntas inom kort."/>
  </head>
  <body>
    <article>
      <h1>Håkan Sjöstrand: All form av rasism måste bekämpas</h1>
      <address><time datetime="2019-12-09T14:14:27+00:00">09 Dec 2019, 14:14</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Alexander Isak blev utsatt för rasism från läktarhåll i samband med Sveriges EM-kvalmöte med Rumänien i november. <br/>På torsdag kommer Uefa att pröva ärendet efter en tids utredning. <br/>– Det är helt oacceptabelt det som har hänt, säger Svenska fotbollförbundets generalsekreterare Håkan Sjöstrand. </b>
      </p>
      <p>Tidigare i höstas blev Sverige klart för EM 2020 sedan Blågult imponerat i kvalmatchen mot Rumänien. Segerresultatet skrevs till 2–0 men matchen kantades av rasistiska tillmälen mot den svenske anfallaren Alexander Isak. </p>
      <p>– Det var rasistiska ord och skrik, lite olika. Det är sådant som inte ska förekomma, sade Isak efter matchen och bekräftade samtidigt att han fått höra apliknande ljud från läktarhåll. </p>
      <p><b>På måndagen presenterade</b> Janne Andersson landslagstruppen till den årliga vinterturnén som går av stapeln i Qatar i mitten av januari. I samband med presskonferensen pratade Svenska fotbollförbundets generalsekreterare Håkan Sjöstrand om påhoppen mot Isak och att förbundet väntar på eventuellt straff mot det rumänska förbundet efter att Uefa utrett fallet de senaste veckorna. </p>
      <p>– Det är helt oacceptabelt det som har hänt. All form av rasism måste med kraft bekämpas, säger Sjöstrand, som också berättar att ärendet kommer att prövas av Uefas disciplinära kommitté på torsdag. </p>
      <p>
        <a href="https://www.dn.se/sport/fotboll/klart-sveriges-trupp-till-januariturnen/">Läs mer: Sveriges trupp till januariturnén</a>
      </p>
      <p><a href="https://www.dn.se/sport/fotboll/1800-lottning-till-fotbolls-em-sa-blir-sveriges-grupp/">Läs mer: Sverige får möta Spanien och Polen i fotbolls-EM 2020</a> </p>
    </article>
  </body>
</html>