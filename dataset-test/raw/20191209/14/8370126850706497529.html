<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/egitim/139998/bir-okulda-daha-magduriyet-ogrenciler-okulsuz-kaldi"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="Bir okulda daha mağduriyet: Öğrenciler okulsuz kaldı"/>
    <meta property="og:description" content="Özgür Boza Okulları’da, aylarca maaşlarını alamayan öğretmenler, okulsuz kalan öğrenciler ve ödedikleri kayıt paralarını geri alamayan veliler çıkış yolu arıyor."/>
  </head>
  <body>
    <article>
      <h1>Bir okulda daha mağduriyet: Öğrenciler okulsuz kaldı</h1>
      <h2>Özgür Boza Okulları’da, aylarca maaşlarını alamayan öğretmenler, okulsuz kalan öğrenciler ve ödedikleri kayıt paralarını geri alamayan veliler çıkış yolu arıyor.</h2>
      <address>
        <time datetime="2019-12-09T14:40:00+00:00">09 Dec 2019, 14:40</time>
      </address>
      <p>2018-2019 öğretim yılında kayıt almaya başlayan ve 25 Kasım 2019’da “Okulumuzu kapatma sürecine üzülerek başlıyoruz. Bugünden itibaren çocuklarımızın doğabilecek maddi ve manevi kayıplarını engellemeliyiz” ifadeleriyle kapanan Özgür Boza Okulları’ndaki öğretmen ve velilerin mücadelesi devam ediyor. Özgür Boza’nın hâlâ yıllık ücreti peşin alınmış kayıtlı öğrencileri varken kapanması, özel okulların ekonomik güvenliğine ilişkin tartışmaları da yeniden gündeme getirdi. Özgür Boza’nın mağdur velileri, süreci değerlendirdi.</p>
      <p>Cumhuriyet'ten Ozan Çepni'nin haberine göre, okulun kuruluş aşamasında “Köy Enstitüleri ruhunu yeniden yaşatmak”, “Herkes için pazarlıksız ve eşit eğitim ücreti” gibi “romantik’’ sloganlara inanarak kayıt kaptırdıklarını belirten veliler, “İlk yıl için kayıt olan çocuklara yaptığı yüzde 50 indirim ile yüzlerce kayıt alındı. Geçen öğretim yılının ortasında, Maltepe ilçesinde, ikinci şubesini açmak üzere pazarlama faaliyetlerine başlandı ve burada da aynı argümanları kullanarak, kayıt alındı. Aileler ödeme yaptı. Ancak ilerleyen aylarda bu ilçede şube açamayacağını açıklayarak velilere çocuklarını Ataşehir şubesine ücretsiz taşıyabileceğini belirtti, bunu kabul etmeyen ve kayıt iptal eden velilere kayıt ücretlerini iade etmedi” dedi.</p>
      <h3>"MAAŞLAR ÖDENMEDİ"</h3>
      <p>Mağdur sayısının yaklaşık 600 kişi olduğunu belirten veliler şunları söyledi:</p>
      <p>“Tüm bu yaşananlara rağmen ikinci yılında eğitime başlandı ve velilerden kitap-kıyafet ücretlerini topladı. Aynı şekilde anlaşma yaptığı servis şirketi de velilerden servis ücretlerini yıllık olarak aldı. Öğretim yılının ortasına bile gelinmeden okul değiştirmek zorunda kalan çocuklar, maaşlarını alamamış öğretmenler ve hem yıllık okul kaydı, hem kitap-kırtasiye-kıyafet, hem de servis ücreti ödemiş yüzlerce veli var. Bu süreçte hiçbir denetim uygulamayan ve mali teminat almamış olan Milli Eğitim Bakanlığı’nın da öğretmen ve velilerin mağduriyetlerinde payı olduğunu düşünüyoruz.” </p>
    </article>
  </body>
</html>