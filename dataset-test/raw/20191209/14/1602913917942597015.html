<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/florin-citu-bufferul-guvernului-este-mai-mare-acum-decat-era-cand-am-venit-la-ministerul-finantelor-sunt-miliarde-de-euro-18660441"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:45:23+00:00"/>
    <meta property="og:title" content="Florin Cîţu: Bufferul Guvernului este mai mare acum decât era când am venit la Ministerul Finanţelor. Sunt miliarde de euro"/>
    <meta property="og:description" content="Bufferul Guvernului, stocul guvernamental de rezervă în valută, este de câteva miliarde de euro, a precizat luni, ministrul Finanţelor Florin Cîţu, în cadrul unei conferinţe de presă. El nu a vrut să spună exact cât are Guvernul în rezervă valutară."/>
  </head>
  <body>
    <article>
      <h1>Florin Cîţu: Bufferul Guvernului este mai mare acum decât era când am venit la Ministerul Finanţelor. Sunt miliarde de euro</h1>
      <address><time datetime="2019-12-09T14:45:23+00:00">09 Dec 2019, 14:45</time> by <a rel="author">Mihai Gongoroi, Mediafax</a></address>
      <p>Bufferul Guvernului, stocul guvernamental de rezervă în valută, este de câteva miliarde de euro, a precizat luni, ministrul Finanţelor Florin Cîţu, în cadrul unei conferinţe de presă. El nu a vrut să spună exact cât are Guvernul în rezervă valutară.</p>
      <p>"Bufferul de la Finanţe este la un nivel optim. Sunt miliarde de euro, este mai mare decât era când am venit eu aici, acum o lună de zile", a declarat Florin Cîţu.</p>
      <p>România are o rezervă suficientă pentru a face faţă oricăror presiuni asupra finanţării sau asupra cursului de schimb, a declarat săptămâna trecută, la Bruxelles, ministrul Finanţelor Florin Cîţu, într-un interviu acordat Bloomberg.</p>
      <p>Totodată, ministrul Finanţelor a mai precizat luni că tranzacţia Banca Românească-Exim Bank este sub evaluarea sa în prezent şi că ea ar putea fi finalizată după sărbători.</p>
      <p>"Tranzacţia Banca Românească-Exim Bank este sub evaluarea mea în acest moment. Şi o să dau… Consiliul Concurenţei mi se pare că a dat aviz, BNR nu a dat încă aviz, dar este sub evaluarea mea", a precizat Cîţu.</p>
      <p>În ceea ce priveşte programul emisiunilor de titluri suverane pentru populaţie, el a spus că doreşte ca programul să fie "mai flexibil" în 2020 şi că nu are în vedere la acest moment facilitarea tranzacţionării pe bursă a titlurilor de stat.</p>
    </article>
  </body>
</html>