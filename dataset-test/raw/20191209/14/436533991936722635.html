<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/chernigov/268538.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-12-09T14:17:00+00:00"/>
    <meta property="og:title" content="Цьогоріч у Чернігові капітально відремонтували 6 магістральних вулиць"/>
    <meta property="og:description" content="Станом на 2019-й відновлено 23% покриття. А саме: доріг - 74,5 км із 324 км, з них 8 км - доріг приватного сектору, тротуарів - 80 500 м2 із 717 тис.м2, внутрішньодворові проїзди - майже 100 тис.м2 із 982 тис.м2, повідомляє прес-служба Чернігівської міської ради."/>
  </head>
  <body>
    <article>
      <h1>Цьогоріч у Чернігові капітально відремонтували 6 магістральних вулиць</h1>
      <address>
        <time datetime="2019-12-09T14:17:00+00:00">09 Dec 2019, 14:17</time>
      </address>
      <p>
        <b>Станом на 2019-й відновлено 23% покриття. А саме: доріг - 74,5 км із 324 км, з них 8 км - доріг приватного сектору, тротуарів - 80 500 м2 із 717 тис.м2, внутрішньодворові проїзди - майже 100 тис.м2 із 982 тис.м2, повідомляє прес-служба Чернігівської міської ради.</b>
      </p>
      <p>Цьогоріч капітально відремонтували 6 магістральних вулиць:</p>
      <p>- вул. Героїв Чорнобиля</p>
      <p>- вул. Реміснича (від просп. Перемоги до вул. Івана Мазепи) з улаштуванням двостороннього руху</p>
      <p>- вул. Любомира Боднарука з улаштуванням двостороннього руху</p>
      <p>- вул. Олександра Молодчого<br/>- вул. Берегова<br/>- вул. Жабинського.</p>
      <p>На цих вулицях капітально відремонтовано понад 50 тис.м2 дорожнього покриття. На 18 вулицях міста зробили середній поточний ремонт. Це Пухова, Мазепи, Кирпоноса та інші. Загальна площа проведених робіт - понад 100 тис.м2.</p>
      <p>Під час ремонтів вулиць і тротуарів у Чернігові застосовують комплексний підхід. Лише у 2019-му на дорогах облаштували понад 30 кілометрів велодоріжок. Ті, що зроблені вздовж тротуарів - позначають червоним. Вкладається сенсорна плитка для людей з порушеннями зору, понижено бордюри для маломобільних груп населення. По проспекту Перемоги, вулицях Шевченка і Кирпоноса вклали нові тротуари, їх площа майже 11 тис. метрів квадратних.</p>
      <p>У приватному секторі міста за літо капітально відремонтовані вул. Курська і вул. Борщова. Площа зробленого там асфальтобетонного покриття - 7,2 тис.м2. У дворах багатоповерхівок реконструювали майже 14 тис.м2 проїздів у різних районах міста.</p>
      <p>У 2019-му змінився і вигляд Красної площі. В пішохідній частині, після консультацій з істориками та активістами, зберегли історичний клінкер, вимощений після знесення торгових рядів у 30-х роках 20 століття. Проїжджа частина викладена новою цегельною плиткою. Сучасна транспортна розв’язка має і велодоріжки. До початку робіт під площею та прилеглими вулицями замінили підземні інженерні мережі. Строк експлуатації нових труб - 50 років. До того ж під площею проклали сучасні електрокабелі, котрі витримують більше навантаження. Враховані також розміщення торгових будиночків та Головної новорічної ялинки.</p>
      <figure>
        <img src="http://newvv.net/images/stories/79280323_2419370268173860_719465944736333824_o.jpg"/>
      </figure>
      <p>Героїв Чорнобиля - найбільший об’єкт реконструкції цього року. Тут замінили старі та зношені труби водопроводу і каналізації частково оновили і зливову. Повний масштаб і складність робіт можна було оцінити лише в процесі, тому проєкт кілька разів коригували. По закінченню земляних робіт тут влаштували нижній шар покриття. Верхній укладуть наступного року після усадки ґрунту. Тоді ж робитимуть тротуари, заїзди та інші роботи. Світлофорні об’єкти, освітлення та опори для тролейбусних ліній на вулиці встановили вже цієї осені.</p>
      <p>Поточного року вносилися зміни й в організацію дорожнього руху. До прикладу, у червні на перетині Кільцевої та Бєлова організували рух по колу, встановили знаки і вклали нове покриття з гарантією на 5 років. Круговий рух на перехрестях значно зменшує аварійність, тому є одним із елементів впровадження плану сталої міської мобільності. Цьогоріч таку транспортну розв’язку влаштували і на перетині вулиць 1-го Травня та Бєлова. Разом з тим тут розширили дорогу до 4-х смуг. Зробили зручну кишеню для заїзду громадського транспорту. А також місця для паркування авто.</p>
      <figure>
        <img src="http://newvv.net/images/stories/79972207_2419374264840127_2049455357385768960_n.jpg"/>
      </figure>
      <p>Для з’єднання вулиць Київської та проспекту Перемоги виконали і капітальні роботи на вулиці Любомира Боднарука. Тут розширили проїжджу частину, облаштували дорожнє полотно, укріпили берег Стрижня та влаштували сучасні тротуари.</p>
      <p>Аби об’єднати в один храмовий комплекс Воскресенську церкву, розвантажити рух в центрі, і зробити зручнішим під’їзд до ринку та виїзд автобусів з автостанції - розширили і зробили двосторонньою вулицю Ремісничу.</p>
      <p>Наймасштабніша перебудова була поблизу Воскресенської церкви, тут дорогу прокладали "з нуля" в об’їзд храму з дзвіницею. Проєктували вулицю відповідно до сучасних стандартів безпеки, тому у деяких місцях її навмисно звузили – так водії контролюватимуть швидкість руху. Чималу кількість транспорту поблизу ринку мають розвантажити парковки, розраховані до сотні автівок. Згідно з дорученням міського голови, на вулиці Ремісничій, як і по всьому місту, замість спиляних дерев, висадять вдвічі більше зелених насаджень.</p>
      <p>У 2019-му пішки перейти з вулиці Мазепи на Шерстянку стало зручніше. Капітально відремонтований підземний перехід має сучасне освітлення, не слизьку плитку, навіси біля виходу. Вкладений плиткою і підхід до підземки. Наступного року мають поліпшити вигляд ринку.</p>
    </article>
  </body>
</html>