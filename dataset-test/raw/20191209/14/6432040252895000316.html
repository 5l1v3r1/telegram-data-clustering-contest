<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/621983,Po-symulowanym-ataku-terrorystow-w-Barczewie-olsztynska-policja-publikuje-oswiadczenie-a-prokuratura-sprawdza-czy-doszlo-do-przestepstwa-AKTUALIZACJA.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-12-09T14:29:27+00:00"/>
    <meta property="og:title" content="Po symulowanym ataku terrorystów w Barczewie olsztyńska policja publikuje oświadczenie, a prokuratura sprawdza, czy doszło do przestępstwa [AKTUALIZACJA]"/>
    <meta property="og:description" content="Po ćwiczeniach dotyczących reakcji na atak terrorystyczny wystraszeni uczniowie z Barczewa trafili pod opiekę psychologów, a dyrektorka szkoły straciła posadę. Do mediów na początku trafiła informacja, że policja nie wiedziała o planowanej akcji. Teraz, po wyjaśnieniach odwołanej pani dyrektor, rzecznik KMP w Olsztynie przygotował oświadczenie, w którym przyznaje, że funkcjonariusze z Barczewa zostali poinformowani o ćwiczeniach, ale nie poproszono ich o udział w działaniach. Tymczasem prokuratura otrzymała zawiadomienie o możliwości popełnienia przestępstwa."/>
  </head>
  <body>
    <article>
      <h1>Po symulowanym ataku terrorystów w Barczewie olsztyńska policja publikuje oświadczenie, a prokuratura sprawdza, czy doszło do przestępstwa [AKTUALIZACJA]</h1>
      <address>
        <time datetime="2019-12-09T14:29:27+00:00">09 Dec 2019, 14:29</time>
      </address>
      <p>
        <b>Po ćwiczeniach dotyczących reakcji na atak terrorystyczny wystraszeni uczniowie z Barczewa trafili pod opiekę psychologów, a dyrektorka szkoły straciła posadę. Do mediów na początku trafiła informacja, że policja nie wiedziała o planowanej akcji. Teraz, po wyjaśnieniach odwołanej pani dyrektor, rzecznik KMP w Olsztynie przygotował oświadczenie, w którym przyznaje, że funkcjonariusze z Barczewa zostali poinformowani o ćwiczeniach, ale nie poproszono ich o udział w działaniach. Tymczasem prokuratura otrzymała zawiadomienie o możliwości popełnienia przestępstwa.</b>
      </p>
      <p>Przypomnijmy, że 14 listopada w barczewskiej szkole doszło do symulacji ataku terrorystycznego, która odbiła się szerokim echem w całej Polsce. Uczniowie, zupełnie zaskoczeni wtargnięciem do szkoły mężczyzn w kominiarkach i z bronią, byli bardzo wystraszeni. Część z nich, już po całej akcji, potrzebowała pomocy psychologicznej.<br/><br/>Na konsekwencje nie trzeba było długo czekać. <b>Dyrektorka szkoły straciła pracę, a burmistrz Barczewa, Andrzej Maciejewski, złożył zawiadomienie do prokuratury o możliwości popełnienia przestępstwa.</b><br/><br/>- Z zawiadomienia o przestępstwie wynika, że dzieci bardzo przestraszyły się tego upozorowanego ataku terrorystycznego i post factum nie udzielono im żadnej pomocy psychologicznej - mówił Krzysztof Stodolny, rzecznik Prokuratora Okręgowego w Olsztynie, cytowany przez TVN24.<br/><br/>Zwolniona z pracy dyrektorka opublikowała w niedzielę w mediach społecznościowych post, w którym poinformowała, że o zaplanowanym alarmie wiedział zarówno burmistrz, jak i komendant miejscowej policji. Kobieta, przyznając, że znalazła się na SOR i z tego powodu tak późno udziela wyjaśnień, napisała też, że ani władze miasta, ani policjanci "nie zrobili nic żeby poznać szczegóły planowanego alarmu i ewentualnie doradzić. Byli bierni. Komisariat nie wysłał nawet patrolu". Odwołana dyrektor szkoły przyznaje też: "Czuję się zlinczowana na podstawie domysłów i półprawd, jakie pojawiły się w mediach".<br/><br/>W poniedziałek swoje oświadczenie przygotowali także przedstawiciele KMP w Olsztynie. Jego treść publikujemy w całości.</p>
      <blockquote><i>Oświadczenie Komendy Miejskiej Policji w Olsztynie dotyczące informacji medialnych w sprawie próbnego alarmu terrorystycznego, który został przeprowadzony w dniu 14.11.2019 r. na terenie Zespołu Szkół w Barczewie </i><br/><br/>W związku z wydarzeniami związanymi z próbnym alarmem terrorystycznym na terenie Barczewskiego Zespołu Szkół informuję, że dyrektor szkoły o zaplanowanym przedsięwzięciu pisemnie poinformowała Komendanta Komisariatu Policji w Barczewie. Pismo w tej sprawie wpłynęło na adres jednostki 8 listopada 2019 roku. W jego treści <b>dyrekcja szkoły nie prosiła ani o pomoc w organizacji, ani o udział w ćwiczeniach policjantów na żadnym etapie planowanego przedsięwzięcia.</b><br/><br/>Pismo, które wpłynęło do Komisariatu Policji w Barczewie, miało jedynie charakter informacyjny, na wypadek ewentualnych zgłoszeń w sprawie zdarzeń związanych z ćwiczeniami. Podkreślamy, że w dniu przeprowadzenia ćwiczeń, a także po ich zakończeniu do Komisariatu Policji w Barczewie nie wpłynęło żadne zgłoszenie z prośbą o interwencję w związku z wydarzeniami w szkole.<br/><br/>Po zakończeniu ćwiczeń, w związku z wątpliwościami i kontrowersjami jakie wywołał sposób ich przeprowadzenia, do Komendy Miejskiej Policji w Olsztynie, jako podmiotu nadzorującego pracę podległych jej komisariatów i posterunków policji powiatu olsztyńskiego, wpłynęły pytania ze strony dziennikarzy o udział policjantów i zakres ich wiedzy w tej sprawie. Wówczas doszło do niezamierzonego przeoczenia i złej interpretacji faktów, co do stopnia poinformowania policjantów na temat planowanych ćwiczeń. Wyrażamy ubolewanie, że do takiej sytuacji doszło. <b>Potwierdzam, że do Komendanta Komisariatu Policji w Barczewie dnia 08.11.2019 wpłynęło pismo informujące o planowanych ćwiczeniach z udziałem pozorantów. Jednocześnie zaprzeczam, aby w piśmie zwracano się do policjantów z prośbą o udział w ćwiczeniach lub konsultacje w tej sprawie.</b><br/><br/>Z poważaniem<br/>asp. Rafał Prokopczyk<br/>oficer prasowy<br/>Komendanta Miejskiego Policji w Olsztynie</blockquote>
      <related>
        <h4>Zobacz także:</h4>
        <a href="http://gazetaolsztynska.pl/621530,Wracamy-do-tematu-Panika-po-symulowanym-ataku-terrorystow-w-barczewskiej-szkole.html"/>
      </related>
    </article>
  </body>
</html>