<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/klimatichnata-kriza-se-zadalbochava-a-pregovaryashtite-v-madrid-igrayat-na-politika.html"/>
    <meta property="og:site_name" content="News.bg"/>
    <meta property="article:published_time" content="2019-12-09T14:01:57+00:00"/>
    <meta property="og:title" content="Климатичната криза се задълбочава, а преговарящите в Мадрид &quot;играят на политика&quot;"/>
    <meta property="og:description" content="Защитават си националните интереси"/>
  </head>
  <body>
    <article>
      <h1>Климатичната криза се задълбочава, а преговарящите в Мадрид "играят на политика"</h1>
      <address>
        <time datetime="2019-12-09T14:01:57+00:00">09 Dec 2019, 14:01</time>
      </address>
      <p>Преговарящите на срещата на ООН за климата в Мадрид бяха обвинени в "<b>игра на политика</b>", докато климатичната криза продължава да се задълбочава.</p>
      <p>Преговорите, които вече навлязоха в последната си седмица, са затънали в технически подробности, докато ключови страни се опитват да отложат опитите за увеличаване на техните обещания, изтъкват наблюдатели.</p>
      <p>Министрите трябва да пристигнат в испанската столица тази седмица, за да се опитат да осигурят амбициозен резултат.</p>
      <p>Кандидатът за президент на САЩ Майкъл Блумбърг трябва да присъства, докато Грета Тунберг също се изказа пред форума.</p>
      <p>Около половин милион души участваха в демонстрация в Мадрид в подкрепа на предприемането на бързи действия във връзка с климатичните промени, но според наблюдатели преговарящите не са получили посланието.</p>
      <p>"Проблемът е, че <b>докато стотици хиляди хора шестват навън в Мадрид, а ученици стачкуват, страните играят на политика с преговорите</b>", изтъква Мохамед Адоу, който е директор на Power Shift Africa, аналитичен център за климата и енергетиката със седалище в Найроби, който е наблюдател на тези преговори.</p>
      <p>"Имаме нужда министрите да дойдат тази седмица и да постигнем истински напредък", настоя Адоу, цитиран от Би Би Си.</p>
      <p>В рамките на конгресния център централният въпрос за увеличаване на обещанията на страните да намалят въглеродния си отпечатък върху климата беше оставен настрана, тъй като <b>преговарящите са прибягнали до защита на национални интереси</b>.</p>
      <p>През 2015 г. всички страни подписаха Парижкото споразумение за климата и поставиха нови планове на масата, чието изпълнение трябва да започне от 2020 г.</p>
      <p>По-богатите страни обаче трябваше да предприемат конкретни действия за намаляване на въглеродните емисии в годините между 2015 и 2020 г., много от които все още не са постигнати.</p>
      <p>В Мадрид група страни, включително Китай, Индия и Саудитска Арабия, настояват за спазването на тези ангажименти преди 2020 г. - дори това да означава постигането им след 2020 г.</p>
      <p>Наблюдатели смятат, че това отчасти е преговорна тактика, целяща да окаже <b>натиск върху по-богатите страни</b> при всякакви дискусии за подобряване на обещанията в периода след 2020 г.</p>
      <p>Има разочарование, че <b>страните се съсредоточават върху опитите да получат предимства в преговорите, вместо да работят заедно за увеличаване на амбицият</b>а.</p>
      <p>"Парижкото споразумение е ясно: всички страни са съгласни да постигнат нови цели за климата до 2020 г. и както стана ясно в последния доклад на пропастта в емисиите на Програмата за околна среда на ООН, тежестта пада върху 10 най-големи замърсители", подчертава Лорънс Тубиана, един от ключовите архитекти на Парижкото споразумение, сега част от Европейската фондация за климата.</p>
      <p>"Познавам лидери в Брюксел, Делхи, Пекин, Токио и Отава, които са загрижени за глобално действие, но ние имаме нужда да покажат инициатива тази седмица. Нуждаем се от водачеството им, за да изпълнят своите ангажименти в Париж", допълни тя.</p>
    </article>
  </body>
</html>