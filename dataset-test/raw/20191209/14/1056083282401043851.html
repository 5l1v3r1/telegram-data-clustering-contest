<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813652/%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%A2%D8%B2%D9%85%D9%88%D9%86-%DA%A9%D8%A7%D8%B1%D8%A2%D9%85%D8%AF%DB%8C-%D9%85%DA%A9%D8%AA%D8%A8-%D9%85%D9%82%D8%A7%D9%88%D9%85%D8%AA-%D9%85%D9%82%D8%A7%D8%A8%D9%84-%D9%85%DA%A9%D8%AA%D8%A8-%D8%B3%D8%A7%D8%B2%D8%B4-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:21:16+00:00"/>
    <meta property="og:title" content="دفاع مقدس، آزمون کارآمدی مکتب مقاومت مقابل مکتب سازش است"/>
    <meta property="og:description" content="رئیس مرکز اسناد و تحقیقات دفاع مقدس با اعلام برگزاری نشست صمیمانه با بیش از ۱۰۰ نفر از پژوهشگران حوزه دفاع مقدس در روز یکشنبه ۲۴ آذرماه گفت: این نشست پیش درآمدی برای برگزاری «اولین جشنواره انتخاب آثار برتر پژوهشی در حوزه دفاع مقدس» در سال آینده است."/>
  </head>
  <body>
    <article>
      <h6 class="kicker">رئیس مرکز اسناد و تحقیقات دفاع مقدس:</h6>
      <h1>دفاع مقدس، آزمون کارآمدی مکتب مقاومت مقابل مکتب سازش است</h1>
      <address>
        <time datetime="2019-12-09T14:21:16+00:00">09 Dec 2019, 14:21</time>
      </address>
      <p>رئیس مرکز اسناد و تحقیقات دفاع مقدس با اعلام برگزاری نشست صمیمانه با بیش از ۱۰۰ نفر از پژوهشگران حوزه دفاع مقدس در روز یکشنبه ۲۴ آذرماه گفت: این نشست پیش درآمدی برای برگزاری «اولین جشنواره انتخاب آثار برتر پژوهشی در حوزه دفاع مقدس» در سال آینده است.</p>
      <p>به گزارش ایسنا،دکتر علی‌محمد نائینی رئیس مرکز اسناد و تحقیقات دفاع مقدس در نشستی با خبرنگاران، در آغاز دفاع مقدس را یک آزمون کارآمدی مکتب مقاومت مقابل مکتب سازش بیان کرد و گفت: مقاومت یک تجربه موفق انقلاب اسلامی است که سرآمد آن در دفاع مقدس تجلی پیدا کرده است.<br/>وی با تأکید بر اینکه اهمیت سازش و تسلیم برای دشمن بیشتر از براندازی یک نظام سیاسی است، تصریح کرد: سازش توانایی این را دارد که یک انقلاب را از درون بی‌هویت کند و جلوی تکرار انقلاب و الهام بخشی انقلاب را در سایر نقاط دنیا در آینده بگیرد.</p>
      <p>رئیس مرکز اسناد و تحقیقات دفاع مقدس با یادآوری اینکه آن چیزی که توسط جوانان کشور تحت رهبری امام خمینی (ره) اتفاق افتاد، یک جنگ تمام‌عیار توسط همه ظرفیت‌های جریان مبارز علیه انقلاب بود، افزود: برخلاف محاسبات و برآوردهایی که دشمنان انقلاب اسلامی در تحمیل جنگ داشتند، آن تهدید تبدیل به فرصت بی‌نظیری برای جمهوری اسلامی شد؛ یعنی نظام در پرتو دفاع مقدس قدرتمندتر شد، قدرت بازدارندگی تولید شد و الگوی دیگران برای مقاومت شد.</p>
      <p>وی با اشاره به پیام دفاع مقدس گفت: پیام دفاع مقدس این بود که هر جا مقاومت متکی بر ظرفیت‌های مردمی و اعتقادی باشد، قطعاً پاسخ گرفته می‌شود.</p>
      <p>هفته پژوهش، فرصتی برای بررسی میزان بهره‌برداری از دفاع مقدس</p>
      <p>دکتر نائینی هفته پژوهش را فرصتی برای بررسی میزان بهره‌برداری از دفاع مقدس برشمرد و اظهار کرد: هفته پژوهش فرصتی برای توجه و تمرکز بر ابعاد مختلف پژوهشی در حوزه دفاع مقدس است؛ یعنی می‌توانیم در این هفته تقویت فرهنگ پژوهش و پژوهشگری در حوزه دفاع مقدس را داشته باشیم.</p>
      <p>وی افزود: این هفته می‌تواند فرصتی برای برنامه‌ریزی‌های مؤثرتر در عرصه‌های مختلف پژوهشی باشد و می‌توانیم بسترهای لازم را بحث و بررسی کنیم و روی چگونگی فعال کردن این بسترها و تقویت آن کارکنیم.</p>
      <p>رئیس مرکز اسناد و تحقیقات دفاع مقدس به ظرفیت‌های هفته پژوهش در حوزه دفاع مقدس اشاره و بیان کرد: در این هفته می‌توان از پژوهشگران این حوزه تجلیل و کارهای مؤثر را مورد تکریم قرار داد.</p>
      <p>وی متذکر شد: اگر با نگاه راهبردی به دفاع مقدس و دستاوردها و آموزه‌هایش نگاه کنیم، قطعاً متوجه یک ثروت بی‌بدیل ملی خواهیم شد که به‌رغم اهمیتی که پژوهش در حوزه‌های مختلف دارد به جهات مختلف ما نتوانسته‌ایم در عرصه پژوهش در دفاع مقدس موفقیت قابل‌توجهی را داشته باشیم.</p>
      <p>دکتر نائینی با اظهار به اینکه پژوهش در حوزه دفاع مقدس می‌تواند به بسیاری از نیازهای اساسی امروزمان در حوزه قدرت سازی انقلاب اسلامی کمک کند، تصریح کرد: چون در پرتو مدیریت حضرت امام (ره) در دوران دفاع مقدس ظرفیت‌های جامعه فعال شد و به میدان آمد و خارج از محاسبات و تصورات دشمن جوان آن زمان با اندیشه ورزی و خلاقیت از بحران بسیار خطرناکی پیروز و سربلند بیرون آمد.</p>
      <p>وی خاطرنشان شد: قطعاً در پرتو هم‌اندیشی با نخبگان پژوهشگر می‌توانیم در هفته پژوهش، اولویت‌ها را کشف کنیم، مشکلات را فهم کنیم و ایده‌هایی که مورد غفلت قرارگرفته است در دست کار پژوهش قرار دهیم.</p>
      <p>رئیس مرکز اسناد و تحقیقات دفاع مقدس با ابراز تأسف از اینکه شناخت درستی از ظرفیت پژوهشی در حوزه دفاع مقدس وجود ندارد، گفت: سهم آثار پژوهشی درمجموع آثار دفاع مقدس بسیار اندک است و خوش‌بینانه می‌توان گفت از ۱۹ هزار کتاب در حوزه دفاع مقدس درمجموع ۱۰، ۱۵ درصد این آثار، پژوهشی هستند.</p>
      <p>وی با اظهار به اینکه در فضای تقویت همکاری و تعامل بین پژوهشگران و مرکز اسناد و تحقیقات دفاع مقدس، می‌توانیم شاهد تحرک و پویایی بیشتری در این عرصه باشیم، عنوان کرد: برقراری ارتباط بین پژوهشگران و مراکز تحقیقاتی، برقراری ارتباط این مرکز با مراکز تحقیقاتی و توسعه فعالیت‌های پژوهشی در حوزه دفاع مقدس، بررسی سازوکارهای پشتیبانی اسنادی از پژوهش و بررسی مسئله‌های مهم و موضوعات اساسی در حوزه پژوهش دفاع مقدس می‌توانند بخشی از اهداف بزرگداشت هفته پژوهش باشد که ما نگاهمان به یک حوزه تخصصی به نام پژوهش و دفاع مقدس است.</p>
      <p>دکتر نائینی اظهار کرد: در بررسی‌ها به این رسیدیم که به پژوهش در حوزه دفاع مقدس در تراز ملی کمتر توجه شده و آثاری که تاکنون تولیدشده در حوزه پژوهش قابل‌توجه نیست. برای ماندگاری فرهنگ دفاع مقدس نیازمند پژوهش بیشتر در موضوعات مختلف هستیم چراکه ابعاد مختلفی از دفاع مقدس مکشوف نشده و هنوز نیازمند پژوهش است.</p>
      <p>وی افزود: بسیاری از سؤالاتی که پیرامون دفاع مقدس است با پژوهش می‌توان پاسخ داد. آموزه‌ها و درس‌های دفاع مقدس را از طریق پژوهش می‌توان تولید کرد. ضرورت دارد در حوزه ارتقا انگیزه پژوهشگران و محققان دفاع مقدس کارهای جدی انجام شود. ضرورت ایجاد یک بانک جامع اطلاعاتی درباره پژوهش‌های انجام‌شده پیرامون دفاع مقدس را داریم. مراکز متعددی به کار پژوهش درباره دفاع مقدس اشتغال دارند اما آمار دقیقی وجود ندارد و این مراکز ارتباط تخصصی نیز با یکدیگر ندارند.</p>
      <p>در حوزه پایان‌نامه‌های دانشگاهی سهم پژوهش‌های دفاع مقدس در مقطع تحصیلات تکمیلی اندک است و معمولاً سازوکاری برای حمایت از دانشجو وجود ندارد و باید در جهت تقویت انگیزه دانشجویان و طلاب برای ورود به پژوهش درباره دفاع مقدس کار شود.</p>
      <p>تاریخ شفاهی فرماندهان مکمل پژوهش‌های متنی محققین مرکز اسناد و تحقیقات دفاع مقدس است</p>
      <p>دکتر نائینی با اشاره به مرکز اسناد و تحقیقات دفاع مقدس گفت: این مرکز یک پیشینه درخشان و یک کارنامه بسیار خوبی در حوزه تحقیقات تخصصی دفاع مقدس دارد. مرکز اسنادی و تاریخ‌نگاری دفاع مقدس است.</p>
      <p>وی در ادامه بیان کرد: تاریخ شفاهی فرماندهان در این مرکز کاملاً پژوهشی است و مکمل پژوهش‌های متنی توسط محققین است و مجموعه آثاری که مرکز به‌عنوان کتاب‌های توصیفی منتشر کرده در قالب روزشمارها، اطلس‌ها، کتب نبردی و شناسنامه یگان‌ها و قرارگاه‌ها همگی نتیجه کارهای پژوهشی و دقیق اسنادی است.</p>
      <p>رئیس مرکز اسناد و تحقیقات دفاع مقدس یادآور شد: یکی از کارهایی که در سه سال اخیر موردتوجه قرارگرفته است، توسعه پژوهش در مرکز به عرصه‌های جدید بود. مرکز به حوزه‌های متنوع تخصصی در پژوهش ورود پیداکرده و تقریباً رشد قابل‌توجهی در حوزه پژوهش‌های دفاع مقدس داشته‌ایم. در حالا حاضر ۴۰۰ قرارداد پژوهشی داریم و امروز در این مرکز با بیش از ۲۰۰ محقق و پژوهشگر و راوی پروژه تحقیقاتی در حوزه دفاع مقدس داریم.</p>
      <p>برگزاری «اولین جشنواره انتخاب آثار برتر پژوهشی در حوزه دفاع مقدس» در چهلمین سالگرد جنگ تحمیلی</p>
      <p>وی با اعلام برگزاری نشست صمیمانه با بیش از ۱۰۰ نفر از پژوهشگران حوزه دفاع مقدس در روز یکشنبه ۲۴ آذرماه گفت: این نشست پیش درآمدی برای برگزاری «اولین جشنواره انتخاب آثار برتر پژوهشی در حوزه دفاع مقدس» در سال آینده به‌عنوان چهلمین سالگرد جنگ تحمیلی و دفاع مقدس ملت ایران است. این نشست صمیمانه در سالن هویزه موزه انقلاب اسلامی و دفاع مقدس برگزار می‌شود.</p>
      <p>دکتر نائینی به اهداف برگزاری این نشست اشاره و اظهار کرد: هدف اصلی بحث و تبادل‌نظر پیرامون محورها و اهدافی است که در پرتو این گفتگوها و تعاملی که انجام می‌شود و مسائل و مشکلاتی که پژوهشگران حوزه دفاع مقدس مطرح خواهند کرد، سازوکارهای مناسبی برای تقویت پژوهش در این حوزه فراهم شود.</p>
      <p>وی در ادامه گفت: برای برگزاری «جشنواره انتخاب آثار برتر پژوهشی در حوزه دفاع مقدس» با بنیاد حفظ آثار و نشر ارزش‌های دفاع مقدس هماهنگی‌های لازم انجام‌شده است تا این کار در سطح ملی توسط مرکز اسناد و تحقیقات دفاع مقدس انجام شود.</p>
      <p>رئیس مرکز اسناد و تحقیقات دفاع مقدس اظهار کرد: از همه پژوهشگران، محققان و نویسندگان در حوزه دفاع مقدس انتظار داریم تا در این رویداد مهم فرهنگی مشارکت جدی داشته باشند. مراکز تحقیقاتی و پژوهشی ما را در این جشنواره کمک کنند.</p>
      <p>وی با اشاره به اینکه برای «جشنواره انتخاب آثار برتر پژوهشی در حوزه دفاع مقدس» دبیرخانه‌ای پیش‌بینی‌شده است و راه‌های ارتباطی با دست‌اندرکاران جشنواره به‌زودی اعلام خواهد شد.</p>
      <p>انتهای پیام</p>
    </article>
  </body>
</html>