<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018160/%D8%B8%D8%B1%DB%8C%D9%81-%D9%87%DB%8C%DA%86-%DA%A9%D8%B3-%D8%A7%D8%B2-%DA%AF%D8%B3%D8%AA%D8%B1%D8%B4-%D8%AF%D8%A7%D8%B9%D8%B4-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%B3%D9%88%D8%AF%DB%8C-%D9%86%D9%85%DB%8C-%D8%A8%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T14:49:09+00:00"/>
    <meta property="og:title" content="ظریف: هیچ‌کس از گسترش داعش در افغانستان سودی نمی‌برد"/>
    <meta property="og:description" content="وزیر امور خارجه ایران با بیان اینکه هیچ‌کس از گسترش داعش در افغانستان و آسیای مرکزی سودی نصیبش نمی‌شود، بر تشکیل یک جبهه متحد علیه داعش و مبارزه قدرتمند با آن تأکید کرد."/>
  </head>
  <body>
    <article>
      <h1>ظریف: هیچ‌کس از گسترش داعش در افغانستان سودی نمی‌برد</h1>
      <address>
        <time datetime="2019-12-09T14:49:09+00:00">09 Dec 2019, 14:49</time>
      </address>
      <p>
        <i>وزیر امور خارجه ایران با بیان اینکه هیچ‌کس از گسترش داعش در افغانستان و آسیای مرکزی سودی نصیبش نمی‌شود، بر تشکیل یک جبهه متحد علیه داعش و مبارزه قدرتمند با آن تأکید کرد.</i>
      </p>
      <p>به گزارش مشرق،<b>محمدجواد ظریف </b>وزیر امور خارجه جمهوری اسلامی ایران بعدازظهر امروز (دوشنبه) ضمن شرکت در هشتمین کنفرانس وزرای «قلب آسیا» یا روند استانبول در استانبول ترکیه طی سخنانی ضمن قدردانی از دولت و مردم ترکیه برای برگزاری این نشست عنوان کرد:‌ در ابتدا از روسای جلسه برای برگزاری این نشست بهنگام و نیز از مردم و دولت ترکیه برای مهمان نوازی گرم آنها تشکر می‌کنم.</p>
      <blockquote>بیشتر بخوانید:<br/><a href="https://www.mashreghnews.ir/news/1018154/%DA%AF%D9%81%D8%AA%DA%AF%D9%88%DB%8C-%DA%86%D8%A7%D9%88%D9%88%D8%B4-%D8%A7%D9%88%D8%BA%D9%84%D9%88-%D8%A8%D8%A7-%D8%B8%D8%B1%DB%8C%D9%81-%D8%AF%D8%B1%D8%A8%D8%A7%D8%B1%D9%87-%D8%B3%D9%88%D8%B1%DB%8C%D9%87">گفتگوی چاووش اوغلو با ظریف درباره سوریه<br/></a><a href="https://www.mashreghnews.ir/news/1018130/%D8%B8%D8%B1%DB%8C%D9%81-%D8%A2%D9%85%D8%A7%D8%AF%D9%87-%D8%AA%D8%A8%D8%A7%D8%AF%D9%84-%D8%B2%D9%86%D8%AF%D8%A7%D9%86%DB%8C%D8%A7%D9%86-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%87%D8%B3%D8%AA%DB%8C%D9%85">ظریف: آماده تبادل زندانیان با آمریکا هستیم</a></blockquote>
      <p>وی با بیان اینکه ما انتخابات پارلمانی سال ۲۰۱۸ و انتخابات ریاست جمهوری سال ۲۰۱۹ افغانستان را به عنوان گام‌هایی اساسی در چارچوب قانون اساسی آن کشور تلقی می‌کنیم، افزود: ما از دوستان افغانستانی خود قویا می‌خواهیم اختلافات را کنار بگذارند و به حفظ وحدت افغانستان و نیز اجرای ترتیبات مصرح در قانون اساسی آن کشور به عنوان امری قطعی و اجتناب ناپذیر توجه ویژه مبذول دارند.</p>
      <p>
        <b>*حضور نیروهای خارجی هیچگاه ثبات را برای منطقه ما به ارمغان نیاورده</b>
      </p>
      <p>رئیس دستگاه دیپلماسی جمهوری اسلامی ایران با تأکید بر اینکه هیچ راه‌حل نظامی در افغانستان متصور نیست، خاطرنشان کرد: حضور نیروهای خارجی هیچگاه ثبات را برای منطقه ما به ارمغان نیاورده، بلکه سوابق نشان می‌دهد حتی منجر به ایجاد بستری برای جذب عناصر افراطی شده است. اعلام یک جدول زمانی برای خروج مسؤولانه نیروهای خارجی از افغانستان می‌تواند زمینه لازم را برای دولت افغانستان به منظور برقراری فرایند صلح و آشتی در سطح ملی آماده کند.</p>
      <p>
        <b>*حمایت از فرآیند صلح افغان - افغان تحت هدایت افغانستانی‌ها از جمله طالبان  </b>
      </p>
      <p>ظریف ادامه داد: در این رابطه، ما از فرآیند صلح افغان - افغان تحت مالکیت و هدایت افغانستانی‌ها با مشارکت تمامی گروه‌ها و جناح‌های سیاسی از جمله طالبان با مرکزیت دولت افغانستان حمایت می‌کنیم. شفافیت و فراگیری کلید هرگونه موفقیت در این زمینه است.</p>
      <p>وی افزود: ما همچنین تمامی طرفین ذیربط را تشویق می‌کنیم تا در گفت‌وگوی ملی مستقل شرکت و اختلافات خود را از طریق تعامل و مذاکرات سازنده برطرف کنند.   </p>
      <p>وزیر خارجه گفت: ما همچنین می بایست از هر وسیله‌ای که در اختیارمان است برای تسهیل فرآیند صلح در راستای حفظ دستاوردهای کنفرانس ۲۰۰۱ بُن (Bonn ۲۰۰۱) و به ویژه در چارچوب قانون اساسی جمهوری اسلامی افغانستان به عنوان پایه‌ای محکم برای رسیدن به هرگونه راه حل سیاسی استفاده کنیم.</p>
      <p>رئیس دستگاه دیپلماسی جمهوری اسلامی ایران ادامه داد: توجه به دیدگاه های کشورهای همسایه و در نظر گرفتن نگرانی‌های مشروع آنها در طول چنین فرآیندی منجر به حمایت قوی‌تر منطقه‌ای از توافق‌نامه صلح خواهد شد.</p>
      <p>وی گفت:‌ما معتقدیم که سازمان ملل می‌تواند نقشی فعال در گردهم آوری گروه‌های داخلی و نیز شرکای بین‌المللی دولت افغانستان زیر یک چتر برای تسهیل چنین فرآیندی ایفا کند.  </p>
      <p> ظریف خاطرنشان کرد: نمی‌بایست تهدید روزافزون داعش در افغانستان که منجر به خونریزی بیشتر و گسترش تمایلات خطرناک فرقه‌ای شده را فراموش کرد. خطرناک‌تر از آن این است که داعش گروه‌های مسلح محلی را در رقابت برای جذب نیرو و حامی به افراط و تندروی کشانده است.</p>
      <p>
        <b>*از گسترش داعش در افغانستان و آسیای مرکزی سودی نصیب کسی نمی‌شود</b>
      </p>
      <p>ظریف بیان کرد: همانگونه که هیچ‌کس از ایجاد و حمایت داعش و دیگر گروه‌های افراطی در سوریه و عراق منفعتی کسب نکرد، از گسترش آن در افغانستان و آسیای مرکزی هم سودی نصیب آنها نخواهد شد. این روند دهشتناک می بایست پیش از رسیدن به فاجعه بزرگ متوقف شود. ما قویا معتقدیم که نیاز به تشکیل یک جبهه متحد علیه داعش و سپس مبارزه قدرتمند با آن داریم.    <br/><br/>رئیس دستگاه دیپلماسی گفت: افغانستان از لحاظ منابع طبیعی، کشوری غنی و دارای ظرفیت‌های فراوان است. متاسفانه، مردم آن کشور از چنین ثروت بالقوه‌ای محروم شده‌اند. با فقر و توسعه نیافتگی هیچگاه نمی‌توان انتظار موفقیت کامل در مبارزه با تروریسم، مواد مخدر و جرایم سازمان یافته داشت.  </p>
      <p>
        <b>* تشریح اقدامات ایران</b>
      </p>
      <p>وی ادامه داد: ایران در حال ساخت سومین قطعه خط آهن خواف - هرات است که افغانستان را به شبکه راه آهن ما و از آن طریق به کل منطقه و اروپا متصل می‌کند. این به تجار و کارآفرینان افغانستانی کمک می‌کند کالاهای خود را به بازارهای منطقه‌ای و فرامنطقه‌ای صادر کنند. ما همچنین تسهیلاتی از جمله دسترسی آسان به آب‌های بین المللی از طریق بندر راهبردی چابهار برای جامعه تجار افغانستان فراهم آورده‌ایم. خط آهن چابهار - زاهدان یک بخش اصلی کریدور شمال - جنوب را تکمیل می‌کند که افغانستان و کشورهای آسیای مرکزی را از طریق چابهار به آب‌های آزاد متصل می‌کند.</p>
      <p>
        <b>*بیایید افغانستان را به شریکی امین برای منطقه و جهان تبدیل کنیم</b>
      </p>
      <p>ظریف بیان کرد: بیایید برای نیل به افغانستانی با ثبات و امن همراه با صلح امیدوار باشیم. بیایید افغانستان را به شریکی امین برای منطقه و جهان تبدیل کنیم.</p>
      <p>وی در پایان گفت: ایران آماده است تلاش‌های خود برای کمک به مردم و دولت افغانستان را تقویت کند تا آنها در مبارزه خود برای صلح موفق شوند و در این راستا ما آماده همکاری با تمامی طرف‌هایی هستیم که به دنبال دستیابی به این هدف هستند.</p>
      <p>در کنفرانس قلب آسیا که به پیشنهاد افغانستان و ترکیه و با تمرکز بر امنیت در افغانستان و کشورهای منطقه قلب آسیا تشکیل شده ۱۴ کشور آذربایجان، چین، هند، ایران، قزاقستان، قرقیزستان، روسیه، عربستان سعودی، تاجیکستان، ترکمنستان، امارات متحده عربی و پاکستان به همراه افغانستان و ترکیه عضو هستند.</p>
      <p>هفتمین نشست قلب آسیا نیز آذر ماه ۱۳۹۶ در باکو پایتخت جمهوری آذربایجان برگزار و ظریف وزیر امور خارجه ایران در این نشست حضور یافت و سخنرانی کرد.</p>
      <p>ششمین کنفرانس وزرای خارجه «قلب آسیا - روند استانبول» درباره افغانستان ۱۴ آذر ۱۳۹۵ در آمریتسار هند برگزار و ظریف در این نشست شرکت کرد.</p>
      <p>پنجمین نشست این کنفرانس آذر ماه ۱۳۹۴ در اسلام آباد پاکستان برگزار و ظریف در این کنفرانس به نمایندگی از ایران شرکت کرد. چهارمین نشست هم سال ۱۳۹۳ در چین برگزار شد. آلماتی قزاقستان اردیبهشت ۱۳۹۲ میزبان سومین نشست این کنفرانس بود و دومین نشست هم در سال ۱۳۹۱ در کابل و نخستین نشست هم در استانبول برگزار شد.</p>
    </article>
  </body>
</html>