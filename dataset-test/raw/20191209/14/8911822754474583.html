<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/lekkoatletyka/news-wada-dyskwalifikuje-rosje-lasickiene-nie-zmienie-obywatelstw,nId,3378867"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T14:08:54+00:00"/>
    <meta property="og:title" content="WADA dyskwalifikuje Rosję. Łasickiene: Nie zmienię obywatelstwa"/>
    <meta property="og:description" content="- To co się dzisiaj stało, jest wstydem – powiedziała rosyjska skoczkini wzwyż Marija Łasickiene, komentując decyzję Światowej Agencji Antydopingowej nakładającej na jej kraj czteroletni zakaz udziału w najważniejszych zawodach sportowych."/>
  </head>
  <body>
    <article>
      <h1>WADA dyskwalifikuje Rosję. Łasickiene: Nie zmienię obywatelstwa</h1>
      <address><time datetime="2019-12-09T14:08:54+00:00">09 Dec 2019, 14:08</time> by <a rel="author">INTERIA.PL</a></address>
      <p>
        <b>- To co się dzisiaj stało, jest wstydem – powiedziała rosyjska skoczkini wzwyż Marija Łasickiene, komentując decyzję Światowej Agencji Antydopingowej nakładającej na jej kraj czteroletni zakaz udziału w najważniejszych zawodach sportowych.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Piękna Rosjanka po wygranej w mistrzostwach Europy wymachiwała... różowym kocem! Wideo INTERIA.TV</aside>
      <p>- Nie wątpiłam w to, że do tego może dojść. Nie wierzyłam w gadanie o tym, że wszystko będzie dobrze. To, co się dzisiaj stało, jest wstydem. Dalsze plany? Walczyć o siebie i startować. Nigdy nie brałam pod uwagę zmiany obywatelstwa, nie planuję tego i teraz - powiedziała 26-letnia lekkoatletka dla "Sport-Expressu".</p>
      <p>- Będę w tym, co robię udowadniać, że rosyjscy sportowcy żyją nawet w neutralnym statusie. Robiłam tak w ostatnich latach. Smutne jest to, że sportowcy pozostali sami w swojej walce, a szefowie naszego sportu bronią nas tylko słowami - dodała Łasickiene, która trzykrotnie zdobywała mistrzostwo świata w skoku wzwyż - raz jako Rosjanka, dwa razy jako zawodniczka neutralna.</p>
      <p>Rosyjska skoczkini od dawna krytykowała władze rosyjskiego sportu i ich bierność w walce z dopingiem. Kiedy zawieszony przez World Athletics (poprzedniczka IAAF) szef rosyjskiej federacji Dmitrij Szliachtin zrezygnował ze stanowiska i na jego miejsce wybrano Julię Tarasenko, nie miała złudzeń. </p>
      <p>- Szliachtin został zastąpiony przez innego Szliachtina. Gratulacje dla wszystkich, którzy przyczynili się do tego wyboru. Dobra robota, operacja likwidacji rosyjskiej lekkoatletyki została prawie ukończona - napisała na swoim profilu społecznościowym.</p>
      <p>Łasickiene myślała natomiast podobnie jak Jurij Ganus, szef rosyjskiej Agencji Antydopingowej (RUSADA). Ganus nawoływał do znaczących zmian w rosyjskim systemie walki z dopingiem i przestrzegał przed nałożeniem kary przez WADA. Poniedziałkową decyzję Ganus nazwał "tragedią".</p>
      <p>
        <b>ok</b>
      </p>
      <figure>
        <img src="https://i.iplsc.com/marija-lasickiene-to-najwyzsza-swiatowa-klasa-sportowa-w-pol/0009GA8HNPOAD113-C122-F4.png"/>
        <figcaption>Marija Łasickiene to najwyższa światowa klasa sportowa w połączeniu z wdziękiem i urodą /AFP</figcaption>
      </figure>
    </article>
  </body>
</html>