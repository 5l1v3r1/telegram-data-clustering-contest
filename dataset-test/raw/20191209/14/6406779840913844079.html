<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/campagne-wijst-op-gevaar-negeren-rode-kruisen-1.1616185"/>
    <meta property="og:site_name" content="RD.nl"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="Campagne wijst op gevaar negeren rode kruisen"/>
    <meta property="og:description" content="Voor het negeren van rode kruisen boven de snelweg zijn dit jaar al ruim twee keer zoveel boetes uitgeschreven als in 2018. Het totaalaantal boetes dat de politie en Rijkswaterstaat hiervoor opleggen komt dit jaar naar verwachting ruim boven de 10.000 uit. Op het negeren van de rode kruisen staat een boete van minimaal 240 euro."/>
  </head>
  <body>
    <article>
      <h1>Campagne wijst op gevaar negeren rode kruisen</h1>
      <address><time datetime="2019-12-09T14:19:00+00:00">09 Dec 2019, 14:19</time> by <a rel="author">ANP</a></address>
      <p>
        <b>Voor het negeren van rode kruisen boven de snelweg zijn dit jaar al ruim twee keer zoveel boetes uitgeschreven als in 2018. Het totaalaantal boetes dat de politie en Rijkswaterstaat hiervoor opleggen komt dit jaar naar verwachting ruim boven de 10.000 uit. Op het negeren van de rode kruisen staat een boete van minimaal 240 euro.</b>
      </p>
      <p>Politie, ANWB, ambulancediensten, bergers, wegwerkers en Rijkswaterstaat vragen deze week extra aandacht voor de gevaren van het negeren van rode kruisen. Dat gebeurt met de actie ‘nietvoorniX’, die minister Cora van Nieuwenhuizen (Infrastructuur en Waterstaat) maandag heeft gelanceerd bij verzorgingsplaats Bospoort langs de A4 bij Leiderdorp. De slogan is onder meer te zien via social media en op borden boven de weg.</p>
      <p>Zo’n 80 procent van de weggebruikers ziet andere verkeersdeelnemers soms of zelfs vaak op een rijstrook rijden die is afgekruist. Dat blijkt uit onderzoek van Kantar in opdracht van Rijkswaterstaat. Ruim een op de tien bestuurders (12 procent) zegt zelf wel eens onder een rood kruis te zijn doorgereden, al dan niet bewust.</p>
      <p>De veiligheid van iedereen die zich op de weg bevindt is in gevaar als rode kruisen worden genegeerd, aldus Rijkswaterstaat.</p>
    </article>
  </body>
</html>