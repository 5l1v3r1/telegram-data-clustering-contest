<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625686/%D9%85%D9%87%D9%85%E2%80%8C%D8%AA%D8%B1%DB%8C%D9%86-%D8%AF%D9%84%D8%A7%DB%8C%D9%84-%DA%AF%D8%B1%D8%A7%DB%8C%D8%B4-%D8%B2%D9%86%D8%A7%D9%86-%D8%A8%D9%87-%D8%A7%D8%B9%D8%AA%DB%8C%D8%A7%D8%AF-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T14:54:00+00:00"/>
    <meta property="og:title" content="مهم‌ترین دلایل گرایش زنان به اعتیاد چیست؟"/>
    <meta property="og:description" content="یک روانشناس بالینی با بیان اینکه الگوی مصرف و نوع مواد مصرف در زنان نسبت به مردان تفاوت دارد، گفت: افراد وابسته به مواد از بهداشت روان و کیفیت زندگی پایین‌تری برخوردارند."/>
  </head>
  <body>
    <article>
      <h1>مهم‌ترین دلایل گرایش زنان به اعتیاد چیست؟</h1>
      <address>
        <time datetime="2019-12-09T14:54:00+00:00">09 Dec 2019, 14:54</time>
      </address>
      <p>
        <i>یک روانشناس بالینی با بیان اینکه الگوی مصرف و نوع مواد مصرف در زنان نسبت به مردان تفاوت دارد، گفت: افراد وابسته به مواد از بهداشت روان و کیفیت زندگی پایین‌تری برخوردارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فاطمه عباسی، روانشناس بالینی گفت: تأثیر سلامت روان، بر پدیده اعتیاد یکی از مهم‌ترین موضوعاتی است که روان‌شناسان و جامعه‌شناسان بر آن تأکید ویژه‌ای دارند.</p>
      <p>وی افزود: سلامت روان چیزی نیست که فرد آن را در تملک خود داشته باشد، بلکه چیزی است که آن را در عمل به نمایش می‌گذارد. برای برخورداری از روان سالم فرد باید برای خود ارزش قائل شود و خود را قبول داشته باشد</p>
      <p>این روانشناس بالینی بیان کرد: افرادی که از سلامت روان برخوردارند می‌توانند از خود در مقابل آسیب‌های اجتماعی محافظت کنند و خود را با ارزش‌های والای انسانی مورد سنجش قرار دهند.</p>
      <p>عباسی ادامه داد: در مقابل افرادی که در زمینه سلامت روان با مشکل مواجه هستند، مهم‌ترین ویژگی کلیدی‌شان این است که از طرد شدن می‌ترسند و مدام فاصله خود را با دیگران حفظ می‌کنند. به همین دلیل است که در بررسی دلایل گرایش زنان به اعتیاد، اضطراب و تنهایی از مهم‌ترین دلایل گرایش ذکر می‌شود.</p>
      <p>وی افزود: به دلیل تغییراتی که در بعضی از ترکیبات شیمیایی مغز رخ می‎دهد می‌توان آن‌ها را معلول افسردگی به ویژه در زنان گرفتار اعتیاد دانست. براین اساس حتی الگوی مصرف و نوع مواد مصرف در زنان نسبت به مردان تفاوت دارد و می‌توان گفت افراد وابسته به مواد از بهداشت روان و کیفیت زندگی پایین‌تری برخوردارند.</p>
      <p>این روانشناس بالینی تأکید کرد: هر چقدر جامعه‌ای سطح نابرابری بالاتری در حوزه‌های مختلف داشته باشد، آسیب‌های اجتماعی در آن گسترده‌تر است.</p>
      <p>به گزارش روابط عمومی ستاد مبارزه با مواد مخدر عباسی بیان کرد: اعتیاد باعث می‌شود فرد نقش‌های اجتماعی، معنوی و عاطفی خود در سطح جامعه و خانواده را به درستی ایفا نکند و علاوه بر زندگی فردی، زندگی اجتماعی‌اش به شدت آسیب می‌بیند. در این میان خانواده به‌عنوان اولین نهاد اجتماعی شدن و تربیت انسان‌ها نقش مهمی در پرورش بهداشت روانی دارد.</p>
      <p>وی افزود: زنان اغلب از مواد مخدر متفاوت‌تری نسبت به مردان استفاده می‌کنند؛ به‌عنوان مثال زنان قبل از اینکه به‌طور کامل معتاد شوند، مقادیر کمتری از مواد در یک دوره زمانی کوتاه استفاده می‌کنند.</p>
      <p>این روانشناس بالینی ادامه داد: زنان واکنش‌های جسمی و روحی متفاوتی در استفاده به مواد نسبت به مردان دارند و به‌عنوان مثال در مرحله اول زنان گرایش بیشتری به استفاده از داروهای آرام‌بخش مخدری دارند.</p>
      <p>عباسی گفت: هورمون‌های جنسی در زنان مبتلا به اعتیاد عوارض و پیامدهای منفی روحی و جسمی شدیدتری در آن‌ها نسبت به مردان ایجاد می‌کند. به‎عنوان مثال زنانی که از مواد مخدر بر اساس الگوی اعتیاد استفاده می‌کنند، ممکن است عوارض فیزیکی بیشتری بر روی قلب و عروق خونی آن‌ها ایجاد شود، همچنین تغییرات مغزی که در نتیجه استفاده از مواد مخدر در زنان ایجاد می‌شود بسیار شدیدتر از مردان است و بنابراین پیامدهای بیشتری برای نهاد خانواده و جامعه دارد.</p>
    </article>
  </body>
</html>