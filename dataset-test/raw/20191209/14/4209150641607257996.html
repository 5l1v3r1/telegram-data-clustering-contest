<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/obrazovanje/Trivic-PISA-rezultati-putokaz-za-unapredjenje-obrazovanja/572773?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T14:46:23+00:00"/>
    <meta property="og:title" content="Trivić: PISA rezultati putokaz za unapređenje obrazovanja"/>
    <meta property="og:description" content="BANJALUKA - Ministarstvo prosvjete i kulture Republike Srpske smatra da su veoma korisni objavljeni rezultati PISA testiranja jer mogu da posluže kao putokaz za unapređenje obrazovnog sistema, rekla je Srni ministar prosvjete i kulture Natalija Trivić."/>
  </head>
  <body>
    <article>
      <h1>Trivić: PISA rezultati putokaz za unapređenje obrazovanja</h1>
      <address><time datetime="2019-12-09T14:46:23+00:00">09 Dec 2019, 14:46</time> by <a rel="author">Srna</a></address>
      <p>BANJALUKA - Ministarstvo prosvjete i kulture Republike Srpske smatra da su veoma korisni objavljeni rezultati PISA testiranja jer mogu da posluže kao putokaz za unapređenje obrazovnog sistema, rekla je Srni ministar prosvjete i kulture Natalija Trivić.</p>
      <p>"Posebno smo zadovoljni što će Republika Srpska dobiti rezultate testiranja koji se odnose samo na Republiku Srpsku i škole iz Srpske koje su učestvovale u testiranju jer je to validan pokazatelj kakvim znanjem, vještinama i kompetencijama raspolažu učenici iz Republike Srpske i šta možemo poboljšati", istakla je Trivićeva.</p>
      <p>Prema njenim riječima, takvi pokazatelji olakšali bi rad reformskim timovima zaduženim za poboljšanje kvaliteta obrazovnog sistema.</p>
      <p>Trivićeva je dodala da je zanimljivo da su učenici u BiH iskazali visok procenat zadovoljstva životom u sredinama u kojim žive i da je taj procenat znatno viši u odnosu na učenike iz razvijenijih zemalja koji imaju daleko bolje razvijenu funkcionalnu pismenost, ali su nezadovoljni.</p>
      <p>Ona je istakla da je Republika Srpska već pokrenula reformski proces koji će razviti "novu školu za novo doba".</p>
      <p>"To podrazumijeva inovirane nastavne planove i programe, stručne edukacije nastavnika i stručnih saradnika, stimulativno okruženje, a sve s ciljem ostvarivanja ishoda učenja baziranih na kritičkom razmišljanju učenika kako bi bili osposobljeni za primjenu naučenog znanja i stečenih kompetencija", naglasila je ministar prosvjete i kulture Republike Srpske.</p>
      <p>Trivićeva smatra da će sve to pratiti savremene učionice, te digitalizovani udžbenici.</p>
      <p>"Suština reformi je da učenici dobiju primjenjivo znanje u daljem životu. Cilj nam je veća primjena novih tehnologija u obrazovanju i digitalizacija udžbenika te jačanje kreativnosti, inovativnosti i kritičkog promišljanja što su neki od ključnih segmenata koji se vrednuju kroz PISA testiranje", navela je Trivićeva.</p>
      <p>BiH je zauzela 62. mjesto od 79 zemalja svijeta u najvećem globalnom istraživanju u obrazovanju (PISA) za 2018. godinu, a svaki drugi testirani učenik ocijenjen je kao funkcionalno nepismen, objavili su ranije predstavnici Agencije za predškolsko, osnovno i srednje obrazovanje BiH.</p>
    </article>
  </body>
</html>