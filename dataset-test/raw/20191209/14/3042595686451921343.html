<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fortsatt-vill-vekst-for-dagbladet/71909990"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T14:23:00+00:00"/>
    <meta property="og:title" content="Fortsatt vill vekst for Dagbladet"/>
    <meta property="og:description" content="Dagbladet setter rekord etter rekord digitalt, og det nye finansnettstedet Børsen har allerede blitt en suksess."/>
  </head>
  <body>
    <article>
      <h1>Fortsatt vill vekst for Dagbladet</h1>
      <h2>Dagbladet setter rekord etter rekord digitalt, og det nye finansnettstedet Børsen har allerede blitt en suksess.</h2>
      <address><time datetime="2019-12-09T14:23:00+00:00">09 Dec 2019, 14:23</time> by <a rel="author">Rolf Fiske</a></address>
      <p>Dagbladet fortsetter veksten digitalt. I forrige uke ble det satt to rekorder: Antall unike brukere pr. uke på mobil og totalt antall unike brukere på alle plattformer (mobil, nettbrett og desktop).</p>
      <p>- Vi er takknemlige og ydmyke for at stadig flere velger Dagbladet. Organisasjonen står på døgnet rundt for å oppdatere og underholde brukerne. Samtidig har vi den siste tiden hatt flere saker som har satt dagsorden, sier en fornøyd nyhetsredaktør, Frode Hansen.</p>
      <figure>
        <img src="https://dbstatic.no/71910269.jpg?imageId=71910269&amp;width=1024&amp;height=615"/>
        <figcaption><b>KRAFTIG ØKNING:</b> Sjefredaktør Alexandra Beverfjord og digital vaktsjef Ingvild Tvervaag på Dagbladets nyhetsgulv. Foto: Lars Eivind Bones / Dagbladet Vis mer</figcaption>
      </figure>
      <h3>Vil vokse mer</h3>
      <p>Interne målinger viser at Dagbladets sidevisninger på mobil har økt med 39 prosent hittil i år sammenliknet med samme periode i fjor. Dagbladets totale digitale vekst i sidevisninger ligger på over 21 prosent når året snart er over.</p>
      <p>
        <b>- Det er fantastiske tall. Vi har som mål om at flere velger oss som den foretrukne nyhetsdestinasjonen, og vi har planer om å vokse enda mer. Dagbladet har en av Norges beste digitale redaksjoner, med sterk innovasjonskraft og stor optimisme, sier Hansen.</b>
      </p>
      <p>I tillegg til fokuset på oppdatering og underholdning, trekker nyhetsredaktøren fram de eksklusive egensakene.</p>
      <p>- <a href="https://www.dagbladet.no/nyheter/totalforbud-mot-fluor---takker-dagbladet/71853937">Graveprosjektet «Glidens pris»</a>, der vi har hatt flere avslørende saker om bruk av fluor i langrenn, har nå totalt 3,2 millioner sidevisninger. Blant annet har teamet avslørt at vanlige skifedre har opp mot 19 ganger høyere fluorverdi i blodet enn normalbefolkningen. Da styret i det internasjonale skiforbundet (FIS) i slutten av november vedtok forbud mot fluor, takket Vegard Ulvang Dagbladet for å ha reist saken, sier Hansen.</p>
      <p>Saken om den avdøde trebarnsmoren og skitreneren Toril Stokkebø er også årets mest leste sak i Dagbladet med over 800 000 sidevisninger.</p>
      <h3>Suksess for Børsen</h3>
      <p>28. november lanserte Aller Media, med utgangspunkt i Dagbladet, det nye finansnettstedet Børsen.<a href="https://www.dagbladet.no/kultur/braksuksess/71869963"> Digital vaktsjef i Dagbladet</a>, Jan Thomas Holmlund, leder nysatsingen. Han er strålende fornøyd med mottakelsen i markedet.</p>
      <p>
        <b>- Vi har som mål at vi tallmessig spiser Finansavisen til frokost og Dagens Næringsliv til kvelds digitalt. Tallene så langt viser at vi allerede er blitt store i markedet. Det er knallhard konkurranse, men vi har som mål å vokse ytterligere, sier Holmlund.</b>
      </p>
      <p>Siden 28.november har nettstedet i snitt hatt rundt 250 000 unike brukere hver eneste dag. Holmlund er svært fornøyd med starten.</p>
      <figure>
        <img src="https://dbstatic.no/71910233.jpg?imageId=71910233&amp;width=1024&amp;height=615"/>
        <figcaption><b>- FANTASTISK START:</b> Det nye nettstedet Børsen har hatt en strålende start, mener leder Jan Thomas Holmlund (t.h.). Her sammen med konsernsjef i Aller, Dag Sørsdal, under lanseringen. Foto: Lars Eivind Bones / Dagbladet Vis mer</figcaption>
      </figure>
      <p>- Vi har hatt en fantastisk start, og er godt fornøyd med både tall og saker. Vi har publisert solid gravejournalistikk om forholdene for arbeidere i norsk fiskeindustri, massiv dekning av «Black Friday» og betydningen for små bedrifter og vi har dekket det internasjonale finansmarkedet. I likhet med andre har vi også skrevet en del om den avdøde og overgrepsdømte milliardæren Jeffrey Epstein, sier Holmlund, som lover at Børsen skal fortsette med å være et sprekt tilskudd.</p>
      <h3>Rekord på rekord</h3>
      <p>Og som ikke det er nok: Dagbladet setter også rekorder på web-TV og Dagbladet Pluss.</p>
      <p>Den siste uka i november var rekord for Dagbladet TV med et daglig gjennomsnitt på nærmere 530 000 sette videoer.</p>
      <figure>
        <img src="https://dbstatic.no/71910274.jpg?imageId=71910274&amp;width=1024&amp;height=615"/>
        <figcaption><b>- SATSER KNALLHARDT:</b> Redaksjonssjef Bjørn Carlsen i Dagbladet TV jublet for ny rekord siste uka i november. Foto: Hans Arne Vedlog / Dagbladet Vis mer</figcaption>
      </figure>
      <p>
        <b>- Det jobbes fantastisk godt med tv-innhold i hele Dagbladet om dagen. Hos oss skal folk både bli opplyst og underholdt døgnet rundt. Vi satser knallhardt også på tv når det gjelder «breaking news». På Dagbladet skal brukerne alltid få de store nyhetene servert direkte, sier redaksjonssjef Bjørn Carlsen i Dagbladet TV.</b>
      </p>
      <p>Også programsatsingene «Rødt Kort» (sport) og «Rød Løper» (underholdning) leverer svært godt og etterspurt innhold – og gode tall.</p>
      <p>- Sportsprogrammet «Rødt Kort» har vært en kjempesuksess fra første stund. Forrige uke hadde programmet over 800 000 videovisninger, som er godt over det vi har forventet etter så kort tid, sier Carlsen.</p>
      <h3>100 000 abonnementer</h3>
      <p>Dagbladets digitale abonnementtjeneste, Dagbladet Pluss, har i løpet av det siste året hatt voldsom vekst og gått fra 70 000 til 100 000 abonnenter. I løpet av denne tida har Dagbladet Pluss tatt markedsandeler fra hovedkonkurrenten VG+, med 2,5 prosentpoeng.</p>
      <p>- Samme uke som vi nådde milepælen med 100 000 abonnenter, satte vi også ukesrekord i antall nytegnede abonnement. Saken med lengst lesetid i år er historien om Pål (21) som lærte hvordan han skulle skyte heroin på et av Norges største nettforum, mens den mest leste artikkelen er en oppskrift på hvordan man fjerner det farlige magefettet. Både hardtslående nyhetsjournalistikk og samfunnsnyttig helsejournalistikk er viktig for oss, sier redaksjonssjef Jonas Pettersen i Dagbladet Pluss.</p>
    </article>
  </body>
</html>