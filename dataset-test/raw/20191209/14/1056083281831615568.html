<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813657/%D8%AF%D8%B1-%D9%81%DA%A9%D8%B1-%D8%B3%D8%A7%D8%AE%D8%AA-%D9%85%D9%88%D8%B2%D9%87-%D8%A7%DB%8C-%D8%A8%D8%B1%D8%A7%DB%8C-%D9%87%D9%86%D8%B1%D9%85%D9%86%D8%AF%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:26:57+00:00"/>
    <meta property="og:title" content="در فکر ساخت موزه ای برای هنرمندان هستیم"/>
    <meta property="og:description" content="ایسنا/کرمان شهردار کرمان گفت: کاش می‌توانستیم موزه‌ای داشته باشیم که هر گالری آن را به هنرمندی بدهیم اما الان شرایطش نیست ولی شاید در پروژه‌های ۱۴۰۰ شهرداری که صد سالگی شهرداری است چنین پروژه‌ای که دنبال فکر و ایده‌اش هستیم را رقم بزنیم؛ این‌که چقدر محقق شود به این بستگی دارد که شورای شهر و استانداری و دیگر ارگان‌ها هم ما را همراهی کنند. اگر این هم افزایی شکل بگیرد می‌توانیم امیدوار باشیم چنین موزه‌ای برای هنرمندان در سال‌های آتی شکل بگیرد."/>
  </head>
  <body>
    <article>
      <h6 class="kicker">شهردار کرمان در مراسم تجلیل از حبیبه برومند هنرمند نقاش مطرح کرد:</h6>
      <h1>در فکر ساخت موزه ای برای هنرمندان هستیم</h1>
      <address><time datetime="2019-12-09T14:26:57+00:00">09 Dec 2019, 14:26</time> by <a rel="author">رحیم بنی‌ اسد آزاد</a></address>
      <p>ایسنا/کرمان شهردار کرمان گفت: کاش می‌توانستیم موزه‌ای داشته باشیم که هر گالری آن را به هنرمندی بدهیم اما الان شرایطش نیست ولی شاید در پروژه‌های ۱۴۰۰ شهرداری که صد سالگی شهرداری است چنین پروژه‌ای که دنبال فکر و ایده‌اش هستیم را رقم بزنیم؛ این‌که چقدر محقق شود به این بستگی دارد که شورای شهر و استانداری و دیگر ارگان‌ها هم ما را همراهی کنند. اگر این هم افزایی شکل بگیرد می‌توانیم امیدوار باشیم چنین موزه‌ای برای هنرمندان در سال‌های آتی شکل بگیرد.</p>
      <p>"مهران عالم زاده" در مراسم بزرگداشت بانو "حبیبه برومند"  هنرمند نقاش گفت: تا آن زمان کسانی که تمایل دارند از سرمایه‌های شخصی شان بگذارند، یا حاضرند حمایت مالی کنند تا این اتفاق به صورت مجموعه اختصاصی رقم بخورد ما این آمادگی را داریم که نه تنها برای کارهای فرهنگی و هنری،  بلکه برای کارهای عام المنفعه زمین و پروانه را در اختیار مجموعه قرار دهیم.</p>
      <p> وی ادامه داد: اگر حوزه‌ای بخواهد در این زمینه وارد شود و ساخت و ساز کند زمین و پروانه را در قالب بناهای ماندگار در اختیار مجموعه‌های مختلف می‌گذاریم ولی قطعا شهرداری بضاعت این‌که بخواهد وارد سرمایه گذاری در این حوزه شود را فعلا ندارد.</p>
      <p>شهردارکرمان افزود: ما باید بتوانیم آثاری که هنرمندان کرمانی در حوزه‌های مختلف تولید می‌کنند را در کرمان نگهداری کنیم چرا که این‌ها به عنوان گنجینه و سرمایه شهر حساب می‌شوند و ما به این اعتقاد داریم.</p>
      <p>عالم‌زاده ادامه داد: امروز وظیفه ما است که توجه ویژه‌ای به همه‌ی نخبه‌های عرصه‌های مختلف فرهنگ و هنر داشته باشیم؛ چرا که امروز اگر ما این کار را انجام دهیم قطعا نسل آینده هم از ما یاد خواهند گرفت؛ ضمن این‌که این‌ها سرمایه‌های اجتماعی یک شهر هستند.</p>
      <p>شهردار کرمان اظهار کرد: شهر مانند هر موجود زنده دیگری در حال رشد و نمو است و حوزه فرهنگ و هنر روح یک شهر است؛ نمی‌توانیم انتظار داشته باشیم یک شهر رشد و توسعه یافتگی داشته باشد بدون آنکه به روح آن توجه کنیم؛ اصحاب فرهنگ و هنر کمک می‌کنند که شهر بتواند توسعه متوازن داشته باشد و زیر ساخت‌های فکری شهر رشد کند.</p>
      <p>عالم زاده افزود: قطعا توجه خاصی که در این دوره شهرداری- با این‌که به معنی عام متولی فرهنگ نیست-  به هنر می‌شود به این دلیل است که به نقشی که هنر در شهر می‌تواند داشته باشد آگاه هستیم.</p>
      <p>شهردار کرمان ادامه داد: آثار خانم «برومند» حیف است که با این شرایط نگه‌داری شوند و نه تنها آثار ایشان،  بلکه خیلی از هنرمندان شرایط مناسبی برای نگه‌داری آثار ندارند، برای همین  درب شهرداری و  معاونت فرهنگی هنری بروی هنرمندان باز است که از هر ظرفیتی بتوانیم برای اعتلای فرهنگ و هنر کرمان استفاده کنیم.</p>
      <p>انتهای پیام</p>
    </article>
  </body>
</html>