<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443602/Rusija-izbacena-sa-svih-takmicenja-u-naredne-cetiri-godine"/>
    <meta property="og:site_name" content="Politika Online"/>
    <meta property="article:published_time" content="2019-12-09T14:18:00+00:00"/>
    <meta property="og:title" content="Русијa избачена са свих такмичења у наредне четири године"/>
    <meta property="og:description" content="МОНТРЕАЛ – Извршни комитет Светске анти-допинг агенције (WАDA) забранио је учешће спортистима Русије на свим међународним такмичењима у наредне четири године. Како је саопштено, WАDA је одлучила да казни руске спортисте због манипулисања лабораторијским подацима. „Препорука комитета за поштовање правила организације била је једногласно усвојена”, наводи се у саопштењу WАDA. Русија је тако изгубила право да организује међународна спортска такмичења и подноси захтеве за њихову организацију, а њени спортисти не могу да учествују на Олимпијским играма и светским првенствима под националном заставом. То значи да руски спортисти под заставом своје земље неће моћи да учествују на Олимпијским играма у Токију 2020. године, као и на Светском првенству у фудбалу у Катару две године"/>
  </head>
  <body>
    <article>
      <h1>Русијa избачена са свих такмичења у наредне четири године</h1>
      <address>
        <time datetime="2019-12-09T14:18:00+00:00">09 Dec 2019, 14:18</time>
      </address>
      <p><b>МОНТРЕАЛ</b> – Извршни комитет Светске анти-допинг агенције (WАDA) забранио је учешће спортистима Русије на свим међународним такмичењима у наредне четири године.</p>
      <p>Како је саопштено, WАDA је одлучила да казни руске спортисте због манипулисања лабораторијским подацима.</p>
      <p>„Препорука комитета за поштовање правила организације била је једногласно усвојена”, наводи се у саопштењу WАDA.</p>
      <p>Русија је тако изгубила право да организује међународна спортска такмичења и подноси захтеве за њихову организацију, а њени спортисти не могу да учествују на Олимпијским играма и светским првенствима под националном заставом.</p>
      <p>То значи да руски спортисти под заставом своје земље неће моћи да учествују на Олимпијским играма у Токију 2020. године, као и на Светском првенству у фудбалу у Катару две године касније, јавља Танјуг.</p>
      <p>Русија ће упркос забрани, моћи да учествује на Европском првенству 2020 у фудбалу, на којем је један од домаћина градова Санкт Петербург, јер УЕФА није сматрана „организатором највећих такмичења” на коју би се ова забрана односила.</p>
      <figure>
        <img src="http://www.politika.rs/upload/CKEditor/1%20oi.jpg"/>
      </figure>
      <p>
        <i>Руски спортисти на Зимским Олимпијским играма у Сочију (Фото ЕПА-ЕФЕ/BARBARA WALTON)</i>
      </p>
      <p>Русија има 21 дан да уложи жалбу Суду за спортску арбитражу (ЦАС) у Лозани, а сви спортисти који докажу да нису умешани у допинг скандал, моћи ће се такмиче под неутралном заставом.</p>
      <p>„Желели смо да уведемо санкције које не могу да се ублаже. То дугујемо „чистим” спортистима, зато су санкције су морале да буду најјаче могуће”, изјавила је Линда Хелеланд, потпредседница WАDA.</p>
      <p>Укупно 168 руских спортиста такмичило се под неутралном заставом на Зимским олимпијским играма 2018. године, након што је та земља добила санкције после Игара 2014. године, када је била домаћин у Сочију.</p>
      <p>Руским спортистима било је забрањено да се под својом заставом такмиче у атлетици од 2015. године.</p>
      <p>Извршни комитет WАDA је увео четворогодишњу забрану учествовања на међународним светским догађајима руководству Олимпијског и Параолимпијског комитета Русије.</p>
      <h3>Ако се пласира, Русија на СП под неутралном заставом</h3>
      <p><b>ЛОЗАНА</b> – Светска антидопинг агенција (WАDА) саопштила је данас да фудбалска репрезенатција Русије, ако се квалификује на Светско првенство у Катару 2022, неће моћи да наступи под својом заставом због санкција које су изречене тој земљи.</p>
      <p>WАDА је данас суспендовала Русију на четири године са свих великих спортских такмичења због манипулисања допинг подацима.</p>
      <p>„Ако се квалификује, тим који представља Русију неће моћи да учествује, али пошто већ постоји механизам који је успостављен, Русија се може пријавити за учешће на неутралној основи”, рекао је председник Комисије за жалбе WАDА Џонатан Тејлор, јавља Бета.</p>
      <figure>
        <img src="http://www.politika.rs/upload/CKEditor/1-rusi.jpg"/>
      </figure>
      <p>
        <i>(Фото Бета/АП)</i>
      </p>
      <p>Данашња одлука WАDА значи да руска химна и застава неће бити дозвољене на Олимпијским играма у Токију 2020. године. Међутим, спортисти који докажу да нису учествовали у допинг скандалу моћи ће да се такмиче на Олимпијским играма под посебним условима и неутралном заставом.</p>
      <p>WАDА је навела да постоје докази да је Русија манипулисала подацима из московске антидопинг лабораторије, које је предала у јануару како би прикрила стотине потенцијалних допинг случајева и подметнула лажне доказе.</p>
      <h3>Медведев: Хронична антируска хистерија</h3>
      <p><b>ГОРКИ</b> – Премијер Русије Дмитриј Медведев оценио је да је данашња одлука Светске антидопинг агенције (WАDА) „манифестација хроничне антируске хистерије”.</p>
      <p>„Чињеница је да се ове одлуке понављају и често примењују на оне спортисте који су већ кажњени на овај или онај начин... Чини се да је реч о наставку антируске хистерије, која је већ постала хронична”, рекао је Медведев у Горком, преноси ТАСС.</p>
      <p>WАDА је данас суспендовала Русију на четири године са свих великих спортских такмичења због манипулисања допинг подацима.</p>
      <p>„Недавно сам у једном интервјуу рекао да, на руској страни, и даље постоје проблеми са допингом. То је немогуће порећи”, додао је Медведев, јавља Бета.</p>
      <p>Он је, ипак, навео да би све релевантне организације у земљи требало да се жале на одлуку WАDА.</p>
      <p>Данашња одлука WАDА значи да руска химна и застава неће бити дозвољене на Олимпијским играма у Токију 2020. године, као и на Светском фудбалском првенству у Катару 2022. године.</p>
      <p>Међутим, спортисти који докажу да нису учествовали у допинг скандалу моћи ће да се такмиче на Олимпијским играма под посебним условима и неутралном заставом.</p>
    </article>
  </body>
</html>