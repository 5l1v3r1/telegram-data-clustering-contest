<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/598346/%E0%A6%8F%E0%A6%B8%E0%A6%8F-%E0%A6%97%E0%A7%87%E0%A6%AE%E0%A6%B8%E0%A7%87-%E0%A6%AA%E0%A6%A6%E0%A6%95-%E0%A6%9C%E0%A7%9F%E0%A7%80%E0%A6%A6%E0%A7%87%E0%A6%B0-%E0%A6%97%E0%A6%A3%E0%A6%AD%E0%A6%AC%E0%A6%A8%E0%A7%87-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:32:00+00:00"/>
    <meta property="og:title" content="এসএ গেমসে পদক জয়ীদের গণভবনে প্রধানমন্ত্রীর আমন্ত্রণ"/>
    <meta property="og:description" content="ক্রীড়াপ্রেমী হিসেবে প্রধানমন্ত্রী শেখ হাসিনার অনেক সুনাম রয়েছে। খেলাধুলায় বাংলাদেশের সাফল্য দেখলে আনন্দে মাতোয়ারা হন তিনি। এসএ গেমসে বাংলাদেশের সেরা সাফল্যেও উচ্ছ্বসিত দেশের সরকার প্রধান। নেপালে পদক জয়ীদের অভিনন্দন জানালেন প্রধানমন্ত্রী, দাওয়াত দিলেন গণভবনে।২০১০ সালের এসএ গেমসে ১৮টি..."/>
  </head>
  <body>
    <article>
      <h1>এসএ গেমসে পদক জয়ীদের গণভবনে প্রধানমন্ত্রীর আমন্ত্রণ</h1>
      <address><time datetime="2019-12-09T14:32:00+00:00">09 Dec 2019, 14:32</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/12/09/284963ef5c4f1372213fc7f02b95671f-5dee5bc1d8e10.jpg"/>
        <figcaption>প্রধানমন্ত্রী শেখ হাসিনা (ফাইল ছবি)</figcaption>
      </figure>
      <p><b>ক্রীড়াপ্রেমী হিসেবে প্রধানমন্ত্রী শেখ হাসিনার অনেক সুনাম রয়েছে। খেলাধুলায় বাংলাদেশের সাফল্য দেখলে আনন্দে মাতোয়ারা হন তিনি। এসএ গেমসে বাংলাদেশের সেরা সাফল্যেও উচ্ছ্বসিত দেশের সরকার প্রধান। নেপালে পদক জয়ীদের অভিনন্দন জানালেন প্রধানমন্ত্রী, দাওয়াত দিলেন গণভবনে।</b><br/><br/><br/><br/>২০১০ সালের এসএ গেমসে ১৮টি সোনা ছিল এতদিন বাংলাদেশের সর্বোচ্চ প্রাপ্তি। এবার সেটাকে ছাড়িয়ে গেলো। নবম দিন শেষে ১৯টি সোনা জিতেছে বাংলাদেশ। এছাড়া তাদের ঝুলিতে রয়েছে ৩০টি রুপা ও ৭৩টি ব্রোঞ্জ। পদক জয়ীদের অভিনন্দন জানিয়ে প্রধামন্ত্রী বলেছেন, ‘আমি সবাইকে (এসএ গেমসের পদকজয়ী) আমার আন্তরিক অভিনন্দন জানাচ্ছি। বাংলাদেশের সুনাম বাড়িয়ে দেওয়ায় আমি অত্যন্ত খুশি। ক্রিকেটার ও অ্যাথলেট সহ সবাইকে আমি অভিনন্দন জানাচ্ছি। গণভবনে সবার দাওয়াত থাকলো।’<br/>এবারের এসএ গেমসের পদকজয়ীদের জন্য রয়েছে অর্থ পুরস্কার। গেমস শুরু হওয়ার আগে এ কথা জানিয়েছিল যুব ও ক্রীড়া মন্ত্রণালয়। একক ইভেন্টে সোনা জয়ী খেলোয়াড়কে দেওয়া হবে ৬ লাখ টাকা। রুপা ও ব্রোঞ্জ জয়ী পাবেন ৩ লাখ ও এক লাখ করে টাকা। অবশ্য দলীয় ইভেন্টে থাকছে ব্যবধান। এতে সোনা জয়ী দল পাবে এক লাখ টাকা। আর রুপা ও ব্রোঞ্জ জয়ী দলকে দেওয়া হবে ৫০ হাজার ও ২৫ হাজার করে টাকা।</p>
      <footer>/টিএ/এফএইচএম/</footer>
    </article>
  </body>
</html>