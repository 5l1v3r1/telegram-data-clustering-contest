<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965125/%D9%BE%DB%8C%D8%B1%D9%87%D8%A7%D8%AF%DB%8C-%D8%AE%D8%B7%D8%B1-%D8%AA%DA%A9%D8%B1%D8%A7%D8%B1-%D9%85%D8%AC%D9%84%D8%B3-%D8%AF%D9%87%D9%85-%D8%AC%D8%AF%DB%8C-%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T14:02:00+00:00"/>
    <meta property="og:title" content="پیرهادی: خطر تکرار مجلس دهم جدی است"/>
    <meta property="og:description" content="سخنگوی شورای ائتلاف نیروهای انقلاب اسلامی گفت: خطر تکرار مجلس دهم کاملا جدی است"/>
  </head>
  <body>
    <article>
      <h1>پیرهادی: خطر تکرار مجلس دهم جدی است</h1>
      <address><time datetime="2019-12-09T14:02:00+00:00">09 Dec 2019, 14:02</time> by <a rel="author">پایگاه خبری تحلیلی فردا | Farda News</a></address>
      <p><b>سخنگوی شورای ائتلاف نیروهای انقلاب اسلامی گفت: خطر تکرار مجلس دهم کاملا جدی است </b> </p>
      <p>خبرگزاری فارس:  با پایان یافتن فصل ثبت نام، انتخابات مجلس شورای اسلامی وارد مرحله جدیدی شد و آرایش نیروها و جریانات حاضر در صحنه تا حدودی روشن تر شد. عدم ثبت نام چهره های شاخص دوره گذشته همچون رئیس مجلس، رئیس مرکز پژوهش ها و رئیس فراکسیون امید از یک سو و ورود چهره های ملی و طیفی از جوانان و چهره های جدید، انتخابات دور یازدهم مجلس را از دو دوره گذشته متفاوت کرده است.</p>
      <p>در این رابطه، با سخنگوی شورای ائتلاف نیروهای انقلاب اسلامی که خود از نامزدهای مجلس از شهر تهران و عضو سابق هیئت رئیسه شورای شهر تهران است گفت و گو کرده ایم که در ادامه می خوانید.</p>
      <p>
        <b>**واضح است که مردم از وضعیت مجلس فعلی راضی نیستند</b>
      </p>
      <p>
        <b>فارس: آقای پیرهادی! فکر می کنید چرا آقایان لاریجانی و عارف در انتخابات ثبت نام نکردند؟ آیا پیروزی را دور از دسترس می دیدند یا دنبال برنامه دیگری همچون ریاست جمهوری ۱۴۰۰ هستند؟</b>
      </p>
      <p>پیرهادی: من حتی فکر می کنم برخی اظهار نظرهای مصداقی در مورد انتخابات مجلس پیش رو زودهنگام باشد، چه رسد به این که بخواهیم در مورد انتخابات ۱۴۰۰ صحبتی کنیم. اما برداشت من این است که جریانی که در مجلس کارنامه چندان قابل دفاعی ندارد و مصلحت را بر ترک این میدان دیده، در میادین دیگر هم، حداقل در آینده نزدیک، توفیق چندانی نداشته باشد.</p>
      <p>واضح است که مردم از وضعیت مجلس فعلی راضی نیستند. همین حالا اگر از مردم تهران سوال شود، اغلبشان حتی نام بیشتر نمایندگان تهران را هم نمی دانند. از سوی دیگر، در دو راهی ها و هنگامه تصمیم های کلیدی و اثرگذار بر زندگی عموم، مردم، مجلس را در کنار خود ندیده اند و علاوه بر این، در طول ۴ سال، مرتبا اخبار منفی و ناراحت کننده ای از مجلس شنیده اند. کم سوادی، بی اطلاعی، عدم رعایت شان نمایندگی، کارچاق کنی، برخورد توهین آمیز با مردم و حتی دست داشتن در پرونده های کلان مالی، از جمله اخبار ناامیدکننده ای بوده که از مجلس دهم به جامعه ایران مخابره شد و همه می دانیم مردم تا چه حد نسبت به این امور حساسند.</p>
      <p>
        <b>**لاریجانی و عارف در پیشگاه ملت، هیچ یک برنده محسوب نمی شوند</b>
      </p>
      <p>تصور من این است که آقایان لاریجانی و عارف، اگرچه در مجلس رقیب هم بودند، اما در پیشگاه ملت، هیچ یک برنده محسوب نمی شوند و کارنامه ای نسبتا مشابه دارند. مردم از جنس کنش گری و ایستایی در جایگاه ریاست مجلس و بی تحرکی و بی تاثیری فراکسیون امید خسته شده اند. به نظر می رسد که خود این بزرگواران هم این پیام را دریافت کرده اند و ادامه حضور در مجلس را به مصلحت خود ندیده اند.</p>
      <p> </p>
      <p>
        <b>فارس: می‌توان گفت چهره‌های شناخته شده کمی از اصلاح‌طلبان ثبت‌نام کرده‌اند. در این رابطه چه نظری دارید؟</b>
      </p>
      <p>پیرهادی: درست است که اصلاح طلبان، مجلس دهم را با سر و صدا شروع کردند ولی در ادامه، هوادارانشان را از خود مایوس کردند، اما به هیچ عنوان این فرضیه را قبول ندارم که اصلاح طلبان خود را از هم اکنون بازنده می دانند و برای انتخابات برنامه ای ندارند. اتفاقا، این فرضیه غلط اگر جا بیفتد، می تواند در برخی موارد موجب تشتت و شکنندگی ائتلاف میان جریان های انقلابی شود.</p>
      <p>
        <b>**عارف در مجلس چه کرد که الان نبودش برای اصلاح طلبان مهم است</b>
      </p>
      <p>از روز گذشته هم دیدم چند چهره اصلاح طلب، به بزرگانشان از جمله آقای عارف تاخته اند که چرا موضوع انتخابات را رها کرده اید. این خط، خط درستی نیست و برای ایجاد چنددستگی میان انقلابی هاست. اصلا مگر آقای عارف، زمانی که در مجلس حضور داشت، چه کنش موثر و مدیریت خاصی از خود نشان می داد که حالا عدم حضورش، به معنای جدی گرفته نشدن انتخابات در میان اصلاح طلبان باشد.</p>
      <p>من به عنوان سخنگوی شورای ائتلاف وظیفه دارم این نکته را به تمام خواهران و برادران انقلابی حاضر در صحنه انتخابات مجلس بگویم که دست کم گرفتن حریف، حربه ای برای ایجاد انشقاق است و در این صورت، خطر ادامه مجلس همانند دوره فعلی، شدیدا حس می شود. ضمن ای که آمارها هم نشان می دهد که درصد بالایی از اصلاح طلبان فعلی مجلس و تعداد بیشتری از بیرون پارلمان، برای دور بعد نامزد شده اند و ماه هاست در حال فعالیتند.</p>
      <p>
        <b>فارس: شورای ائتلاف برای جلوگیری از انشقاق چه برنامه ای دارد؟</b>
      </p>
      <p>پیرهادی: شورای ائتلاف، از همان ابتدا، دایره خود را کاملا گسترش داده و مبنایش را بر جذب حداکثری گذاشته است. حتی برخی دوستان پرسیدند که چرا از لفظ اصولگرایی استفاده نمی کنید و مرتبا بر نیروهای انقلاب تاکید می کنید. من هم عرض کردم به این دلیل که کشور در موقعیت حساسی است و محدود کردن ظرفیت نیروهای کشور به جریان اصولگرا، جفاست.</p>
      <p>
        <b>**تعامل در جریان اصولگرایی</b>
      </p>
      <p>ما از تمام اضلاع، جریانات و چهره های موثر جریان انقلاب دعوت کرده ایم و تا به این لحظه، همه چیز با تعامل پیش رفته است. غیر از این که شورای ائتلاف، به تمام مواردی که اعلام کرده پایبند بوده است و در ادامه هم برای گزینش افراد و تعیین مصادیق، مردمی ترین و عادلانه ترین روش یعنی مراجعه به آرای نخبگان و عموم مردم، ملاک عمل خواهد بود.</p>
      <p>جلوگیری از انشقاق، به اطلاعیه و بیانیه نیست و در گذشته هم بارها دیده اید که در هر دو جریان سیاسی، افرادی حتی با یکدیگر هم قسم شده اند، اما پس از مدتی بر عهد خود نمانده اند. مهم ترین ساز و کار ائتلافی ما، پیاده کردن همین ساز و کار علمی، عادلانه و مردمی برای رسیدن به فهرست های نهایی است.</p>
    </article>
  </body>
</html>