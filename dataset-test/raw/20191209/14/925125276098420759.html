<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/nyderlandu-futbolo-legendos-apsilankys-lietuvoje-1/73689"/>
    <meta property="og:site_name" content="EURO FOOTBALL"/>
    <meta property="article:published_time" content="2019-12-09T14:11:25+00:00"/>
    <meta property="og:title" content="Nyderlandų futbolo legendos apsilankys Lietuvoje"/>
    <meta property="og:description" content="Gruodžio 11-12 d. legendiniai Nyderlandų futbolininkai Davidas Mendesas da Silva, Michaelas Molsas, Dyanne'as Bito ir kiti dalyvaus specialiuose NATO priešakinių pajėgų bataliono „Enhanced Forward Presence Battle Group Lietuva (EFP BG LTU)“ karių mokymuose šaltuoju metų laiku."/>
  </head>
  <body>
    <article>
      <h1>Nyderlandų futbolo legendos apsilankys Lietuvoje</h1>
      <address>
        <time datetime="2019-12-09T14:11:25+00:00">09 Dec 2019, 14:11</time>
      </address>
      <p>Gruodžio 11-12 d. legendiniai Nyderlandų futbolininkai Davidas Mendesas da Silva, Michaelas Molsas, Dyanne'as Bito ir kiti dalyvaus specialiuose NATO priešakinių pajėgų bataliono „Enhanced Forward Presence Battle Group Lietuva (EFP BG LTU)“ karių mokymuose šaltuoju metų laiku.</p>
      <p>Gruodžio 13 d. jie lankysis įvairiuose vaikų globos namuose ir jų auklėtiniams surengs komandinę dvasią ugdančias sportines varžybas. Drauge su futbolininkais šiuose Nyderlandų Karalystės ambasados ir NATO EFP BG LTU renginiuose dalyvaus ir žinomi Nyderlandų krepšininkai Kasper Averink ir Kees Akerboom. Tai bus antrasis tokio pobūdžio Nyderlandų sporto atstovų vizitas Lietuvoje.</p>
      <p>
        <b>Futbolo ir krepšinio aistra</b>
      </p>
      <p>Ši iniciatyva yra Nyderlandų futbolo asociacijos (KNVB) programos „Olandijos legendos“ dalis ir ja siekiama stiprinti santykius tarp šalių. „Futbolas yra geriausias būdas ryšiams užmegzti ir santykiams stiprinti. Apskritai, sportas turi ypatingą galią suburti skirtingų sluoksnių žmones. Jis peržengia kultūros ir kalbos barjerus. O futbolas yra tikroji Nyderlandų aistra, tad mes norime pasidalinti šia aistra su Lietuvos žmonėmis“, – teigė Nyderlandų ambasadorė Bonnie Horbach.</p>
      <p>Tačiau šį kartą programoje ne tik futbolas, bet ir krepšinis. „Atvykę į Lietuvą mes pamatėme, kad čia būtent krepšinis yra nacionalinis sportas, todėl nusprendėme, kad būtų smagu į šiuos renginius įtraukti ir Nyderlandų krepšinio legendas“, – sakė šiuo metu Rukloje esančių Nyderlandų karinių pajėgų majoras Nico.</p>
      <p>
        <b>Ypatinga patirtis </b>
      </p>
      <p>Nuo gruodžio 9 iki gruodžio 14 d. Nyderlandų EFP BG LTU grupės kariai dalyvaus ypatingose pratybose, kurias ves Norvegijos specialiųjų pajėgų atstovai. „Norint sėkmingai vykdyti užduotis atšiauriose klimato zonose reikalingi specialūs įgūdžiai. Būdami Lietuvoje mes galime treniruotis šaltuoju metų laiku ir tuo pačiu turime galimybę mokytis iš vienos iš labiausiai specializuotų pajėgų tokiame klimate“, – paaiškino Nyderlandų  kareivis, pastebėjęs, kad Norvegijos ginkluotosios pajėgos turi ypatingą patirtį, kompetenciją ir galimybes vykdyti karines operacijas šaltu oru ir vadovauti mokymams.</p>
      <p>Vieną parą kariuomenės mokymuose praleis ir Nyderlandų futbolo ir krepšinio legendos. „Mes kartais ne iki galo suprantame ką mūsų kareiviai turi ištverti, kad užtikrintų mūsų saugumą ir laisvę. Tikimės, kad šiuose mokymuose dalyvavę legendiniai sportininkai grįžę namo galės skleisti žinią apie  mūsų kareivių profesionalumą ir pabrėžti NATO misijos Lietuvoje svarbą“, – sakė Nyderlandų ambasadorė B. Horbach.</p>
      <p>
        <b>Dėmesys silpniausiems</b>
      </p>
      <p>Gruodžio 13 d. legendiniai Nyderlandų sportininkai kartu su įvairias šalis atstovaujančiais NATO kariais keliaus į Uteną. Šiame mieste Futbolotreneris.lt surengs išskirtinę futbolo šventę, kurioje dalyvaus daugiau nei 50 vaikų iš Utenos ir Ignalinos vaikų namų. „Lietuva mus priėmė labai šiltai, jaučiamės tapę jūsų visuomenės dalimi. Norime dalintis tuo dėmesiu ir šiluma su mažiausiais ir silpniausiais visuomenės nariais“, – paaiškino vienas iš šioje išvykoje dalyvausiančių kareivių.</p>
      <p>Sportininkai ir kariai praleis visą dieną ir kartu su  jaunuoliais dalyvaus smagiuose komandinės dvasios ugdymo pratybose bei žaidimuose. Ryškiausiu renginio akcentu taps legendinių Nyderlandų futbolininkų ir vaikų susitikimas futbolo aikštėje. Nyderlandų Karalystė, glaudžiai bendradarbiaudama su NATO ir organizacija Futbolotreneris.lt, šiuo renginių ciklu nori atkreipti visuomenės dėmesį į tvirtus NATO ir Lietuvos santykius, užtikrinančius didesnį šalies saugumą. Prie to prisideda ir Lietuvoje NATO misiją atliekantys Vokietijos, Olandijos, Čekijos, Belgijos, Norvegijos bei JAV kariniai daliniai. Tuo pačiu tai yra ir NATO padėkos už Lietuvos svetingumą išraiška, bei iškalbingas NATO narių vienybės ir solidarumo įrodymas.</p>
      <p>
        <b>MES ESAME NATO</b>
      </p>
      <p>Šie renginiai yra kampanijos #stronger2GETHER dalis. #stronger2GETHER yra Nyderlandų Karalystės iniciatyva, kuriame siekiama užmegzti glaudesnius ryšius su Lietuva, bendradarbiauti ir kurti novatoriškas partnerystes. Renginiai taip pat yra prezidento kampanijos „Už saugesnę Lietuvą“ ir NATO #WEARENATO strategijos dalis.</p>
    </article>
  </body>
</html>