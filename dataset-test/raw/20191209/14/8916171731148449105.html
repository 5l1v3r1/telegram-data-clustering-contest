<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443606/Preminuo-glumac-Zoran-Rankic"/>
    <meta property="og:site_name" content="Politika Online"/>
    <meta property="article:published_time" content="2019-12-09T14:35:00+00:00"/>
    <meta property="og:title" content="Преминуо глумац Зоран Ранкић"/>
    <meta property="og:description" content="Данас је у Београду у осамдесет четвртој години, после дуже и тешке болести преминуо познати српски глумац и књижевник Зоран Ранкић, саопштили су из Удружења књижевника Србије, преноси Танјуг. Ранкић је био најпознатији по улогама Николе Калабића у мини ТВ серији „Последњи чин” и Жарка Попаре у ТВ серији „Срећни људи”, емитованим на ТВ Београд и РТС-у. Ранкић је рођен у Дервенти (БиХ) 1935. године. Био је првак Београдског драмског позоришта, сатиричар, драмски писац, редитељ, афористичар и песник. Остварио је 26 улога на филму и телевизији и више стотина на радију, а био је познат и по изванредним интерпретацијама поезије на бројним књижевним вечерима. Ранкић је био члан Удружења драмских уметника Србије, Удружења књижевника Србије, Удружења драмских писаца Србије,"/>
  </head>
  <body>
    <article>
      <h1>Преминуо глумац Зоран Ранкић</h1>
      <address>
        <time datetime="2019-12-09T14:35:00+00:00">09 Dec 2019, 14:35</time>
      </address>
      <p>Данас је у Београду у осамдесет четвртој години, после дуже и тешке болести преминуо познати српски глумац и књижевник Зоран Ранкић, саопштили су из Удружења књижевника Србије, преноси Танјуг.</p>
      <p>Ранкић је био најпознатији по улогама Николе Калабића у мини ТВ серији „Последњи чин” и Жарка Попаре у ТВ серији „Срећни људи”, емитованим на ТВ Београд и РТС-у.</p>
      <p>Ранкић је рођен у Дервенти (БиХ) 1935. године.</p>
      <p>Био је првак Београдског драмског позоришта, сатиричар, драмски писац, редитељ, афористичар и песник.</p>
      <p>Остварио је 26 улога на филму и телевизији и више стотина на радију, а био је познат и по изванредним интерпретацијама поезије на бројним књижевним вечерима.</p>
      <p>Ранкић је био члан Удружења драмских уметника Србије, Удружења књижевника Србије, Удружења драмских писаца Србије, Удружења књижевника Републике Српске и почасни члан Београдског афористичарског круга.</p>
      <p>Позоришну каријеру започео је у Народном позоришту у Сарајеву, чији је био члан до 1960. године.</p>
      <p>У малом позоришту Сарајево био је од 1971. године, у Савременом позоришту Београд од 1961-1975. године, а у Београдском драмском позоришту од 1975-1999. године.</p>
      <p>Прву телевизијску улогу добио је у филму „Сектор Д” 1962. године, а наредне године појавио се у телевизијској серији „Шест свечаних позивница”.</p>
      <p>Аутор је драмских дела „Калемегданци” и „Скретница”. „Калемегданци” су, у његовој режији постављени на сцени Београдског драмског позоришта.</p>
      <p>Ранкић је аутор збирки песама „Аорист” и „Ексер” (2006).</p>
      <p>Објавио је и књиге афоризама: „До виђења, како сте?”, „Афоризми” „Балкански нервчик” „Овде киша, али и Србија” и „Код цара у подне”.</p>
      <p>Афоризме је објављивао у дневним новинама и часописима „Рефлектор”, „Експрес Политика”, „Вечерње новости”, „Политика”, „Отаџбина”, „Кафане”...</p>
      <p>Више од 15 година био је стални сарадник „Ошишаног јежа”, у којем је објављивао афоризме у рубрици „Балкански нервчик”.</p>
      <p>У „Вечерњим новостима” је осамдесетих година прошлог века имао сатиричну рубрику „Афоризми једног глумца”.</p>
    </article>
  </body>
</html>