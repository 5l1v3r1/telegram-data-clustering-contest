<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-tokarczuk-z-literackim-noblem/fakty/news-sztokholmski-ratusz-noblowski-bankiet-czas-zaczac,nId,3357723"/>
    <meta property="og:site_name" content="RMF24"/>
    <meta property="article:published_time" content="2019-12-09T14:04:04+00:00"/>
    <meta property="og:title" content="Sztokholmski ratusz: Noblowski bankiet czas zacząć"/>
    <meta property="og:description" content="Ratusz w Sztokholmie to ostatni przystanek laureatów nagrody Nobla. Odbywający się tu bankiet wydawany na ich cześć jest ukoronowaniem ceremonii wręczenia nagród. Błękitna sala jest tak duża, że z łatwością pomieści 1300 gości."/>
  </head>
  <body>
    <article>
      <h1>Sztokholmski ratusz: Noblowski bankiet czas zacząć</h1>
      <address><time datetime="2019-12-09T14:04:04+00:00">09 Dec 2019, 14:04</time> by <a rel="author" href="https://www.rmf24.pl/tylko-w-rmf24/joanna-potocka" target="_blank">Joanna Potocka</a></address>
      <p>
        <b>Ratusz w Sztokholmie to ostatni przystanek laureatów nagrody Nobla. Odbywający się tu bankiet wydawany na ich cześć jest ukoronowaniem ceremonii wręczenia nagród. Błękitna sala jest tak duża, że z łatwością pomieści 1300 gości.</b>
      </p>
      <figure>
        <img src="https://i.iplsc.com/sztokholmski-ratusz/0009F41O8MFA5V1I-C123-F4.png"/>
      </figure>
      <p>Sztokholmski ratusz /foto. pixabay /</p>
      <p><b>Sztokholmski ratusz jest najbardziej znanym na świecie szwedzkim budynkiem</b>. Wraz z dynamicznym rozwojem stolicy Szwecji w zeszłym stuleciu stało się jasne, że miasto potrzebuje większego lokalu dla swojej działalności niż ten na Starym Mieście. Budowa rozpoczęła się w 1911 roku i trwała 12 lat. W 2023 roku sztokholmski ratusz będzie obchodził 100-lecie istnienia.</p>
      <p>W każdy trzeci poniedziałek zbiera się tam rada miasta. Ratusz to także miejsce pracy dla 300 urzędników miejskich.</p>
      <p>Ratusz pełni jednak przede wszystkim rolę reprezentacyjną. To tu przyjmowani są międzynarodowi goście podczas oficjalnych wizyt państwowych. Są tak organizowane bankiety, w tym ten najsłynniejszy - bankiet noblowski. </p>
      <h4>Sala Błękitna w kolorze cegieł</h4>
      <p>Od 1930 roku bankiet noblowski rozpoczyna się 10 grudnia, w dniu wręczania nagród Nobla(to rocznica śmierci jej fundatora Alfreda Nobla), o godzinie 19:00. <b>Sala Błękitna</b> - która w rzeczywistości ma kolor cegieł - <b>jest największą salą przyjęć w ratuszu</b>. Z łatwością mieści 1300 gości zaproszony na noblowski bankiet.</p>
      <figure>
        <iframe src="https://www.youtube.com/embed/iGwqTbGG230" width="560" height="315" data-service="Youtube" scrolling="no"/>
      </figure>
      <p>Budynek przypomina włoskie pałace renesansowe. Ma dwa dziedzińce. Błękitna sala, w której odbywa się bankiet noblowski, przypomina sale w pałacu Dożów w Wenecji. Nawiązuje też do Zamku Trzech Koron na Starym Mieście, który spłonął w 1697 roku, a to za sprawą zwieńczających wieżę trzech koron. Są one zwrócone w stronę obecnego zamku królewskiego - miejsca, gdzie kiedyś stał Zamek Trzech Koron.</p>
      <h4>Pierwszy bankiet bez kobiet</h4>
      <p>
        <b>Pierwszy noblowski bankiet odbył się w 1901 roku w sali lustrzanej Grand Hotelu w Sztokholmie. Zaproszono na niego 113 gości - w tym ani jednej kobiety.</b>
      </p>
      <p>W 1907 roku odwołano bankiet. Dwa dni wcześniej zmarł król Oscar II. Ówczesny laureat literackiej nagrody Nobla, autor "Księgi dżungli" Rudyard Kipling zaprosił pozostałych laureatów i ich gości na prywatny obiad noblowski w hotelu, w którym się zatrzymał.</p>
      <p>Do 1930 roku kolejne bankiety były wydawane w ogrodzie zimowym Grand Hôtel Royal, a także w siedzibie Szwedzkiej Akademii.</p>
      <h4>Palce lizać!</h4>
      <p>Obecnie bankiet wydawany jest w niebieskiej sali sztokholmskiego ratusza. Serwowany jest posiłek składający się z kilku wykwintnych dań, jest muzyka i tańce. <b>Menu utrzymywane jest w tajemnicy do ostatniej chwili.</b></p>
      <figure>
        <iframe src="https://www.youtube.com/embed/bCb_2hRyuNw" width="560" height="315" data-service="Youtube" scrolling="no"/>
      </figure>
      <related>
        <h4>Zobacz również:</h4>
        <a href="http://interia.hit.gemius.pl/hitredir/id=dwA70IM7FNmk47LrlJupcrbu.tNkdbstj1DObMdDUzj.H7/url=http%3A%2F%2Fwww.rmf24.pl%2Fraporty%2Fraport-tokarczuk-z-literackim-noblem%2Ffakty%2Fnews-laureaci-nagrody-nobla-czy-wiesz-ze%2CnId%2C3357742%3Fparametr%3Dembed_tyt_zdj_lead"/>
      </related>
      <p>I tak na przykład w 2016 roku dania były inspirowane kuchnią nordycką, a skomponowali je mistrz kuchni Sayan Isaksson oraz cukiernik Daniel Roos.</p>
      <p>Na przystawkę podano grillowaną na drewnie langustynkę z przegrzebkami, przyprawione pokrzywą, dzikim czosnkiem oraz marynowanymi jabłkami.</p>
      <p>Daniem głównym była przepiórka z regionu Soedermanland w czarnym czosnku z porem oraz karczochem, grzyby oraz sosem ze skórki z kurczaka i nasionami gorczycy.</p>
      <p>Na deser na płonących tacach wniesiono "chmurę" z owocu sudachi, sorbet z maliny moroszki, ozdobiony okruszkami pasty miso oraz smażonym papierem ryżowym.</p>
      <p>Dla wegetarian przygotowano alternatywną wersję dań.</p>
      <figure>
        <iframe src="https://www.youtube.com/embed/idoW6F72POM" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/So6_Q9H5NvY" width="560" height="315" data-service="Youtube" scrolling="no"/>
      </figure>
      <h4>Laureaci są zapraszani z rodziną</h4>
      <p>Gośćmi honorowymi bankietu noblowskiego są członkowie rodziny królewskiej. Laureaci są zapraszani z rodziną. W sumie przy bankietowych stołach zasiada około 1300 gości.</p>
      <p>
        <b>Laureaci wygłaszają przy stole mowę o lekkim charakterze. Na wszystko jest czas, ponieważ bankiet noblowski trwa cztery godziny. W jego trakcie podnoszone są za to tylko dwa toasty: za króla i za Alfreda Nobla.</b>
      </p>
      <figure>
        <iframe src="https://www.youtube.com/embed/wDxaL-zalmU" width="560" height="315" data-service="Youtube" scrolling="no"/>
      </figure>
      <p>Co ciekawe, od 70. ubiegłego roku jest tradycją, że 60 bankietowych stołów zdobi 26 tysięcy kwiatów: róż, lilii oraz chryzantem hodowanych specjalnie na tę okazję we włoskim San Remo - miasteczku, w którym przed śmiercią osiadł Alfred Nobel.</p>
      <p>Do nakrycia ponad 60 stołów wykorzystuje się 500 metrów obrusów, 7 tysięcy porcelanowych naczyń, 5,4 tys. kieliszków i szklanek oraz 10 tysięcy srebrnych sztućców.</p>
      <h4>Rekordowa oglądalność</h4>
      <p>Bankiet zakończy się tańcami w Sali Złotej, gdzie przy dźwiękach orkiestry goście tańczą do późna. Rodzina królewska w nich nie uczestniczy.</p>
      <p>Bankiet oraz tańce są na żywo transmitowane przez szwedzką telewizję i radio. <b>Transmisje te każdego roku biją rekordy oglądalności. Być może dlatego też zwyczaj ten porównywany jest do pochodzącej z XVIII i XIX wieku tradycji publicznego spożywania posiłków przez koronowane głowy.</b></p>
      <p>Po oficjalnym bankiecie jest afterparty, organizowane od 1978 roku przez cztery organizacje studenckie. Udział w imprezie jest dobrowolny, ale na przykład w 2009 roku na 1250 bankietowych gości 650 przyjęło zaproszenie na studencką imprezę. To co się tam dzieje pozostaje tajemnicą - dziennikarze nie mają tam wstępu.  </p>
      <p>Koszty noblowskiego bankietu idą w miliony koron. Fundacja Nobla rezerwuje po 3000 koron za osobę, ponadto pokrywa koszty podróży i pobytu gości w Sztokholmie.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-tokarczuk-z-literackim-noblem%2Fciekawostki%2Fnews-alfred-nobel-od-chlopca-z-zapalkami-do-najbogatszego-wagabun%2CnId%2C3357467%3Fparametr%3Dembed_tyt">Alfred Nobel: Od chłopca z zapałkami do najbogatszego wagabundy Europy</a>
      </p>
    </article>
  </body>
</html>