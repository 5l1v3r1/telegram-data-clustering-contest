<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgazzettino.it/lealtre/postino_finge_consegna_multa-4915221.html"/>
    <meta property="og:site_name" content="www.ilgazzettino.it"/>
    <meta property="article:published_time" content="2019-12-09T14:12:00+00:00"/>
    <meta property="og:title" content="Postino fa finta di notificare la multa al destinatario... e finisce in guai seri"/>
    <meta property="og:description" content="La società per la quale lavora lo ha incaricato di notificare un avviso di pagamento per una multa ad un automobilista, ma lui quella notifica non l'avrebbe mai eseguita. O meglio, avrebbe..."/>
  </head>
  <body>
    <article>
      <h1>Postino fa finta di notificare la multa al destinatario... e finisce in guai seri</h1>
      <address>
        <time datetime="2019-12-09T14:12:00+00:00">09 Dec 2019, 14:12</time>
      </address>
      <p>La società per la quale lavora lo ha incaricato di notificare un avviso di pagamento per una multa ad un automobilista, ma lui quella notifica non l'avrebbe mai eseguita. O meglio, avrebbe simulato la consegna dell'atto, con una firma poi disconosciuta dal diretto interessato.<br/><br/>Scoperto, è stato denunciato alla Procura della Repubblica di Cassino, si tratta di un 25enne che dovrà rispondere di falso ideologico commesso da chi svolge un servizio di pubblica necessità.<br/>Tutto è cominciato a gennaio scorso, quando a un sessantenne di Cassino gli viene notificata, dall'Agenzia delle Entrate, una cartella di pagamento da mille e cento euro, senza aver mai avuto la notifica originaria della multa.<br/><br/>L'uomo, insospettito, ha presentato una denuncia ai carabinieri di Cassino. Gli uomini del capitano Ivan Mastromanno, hanno avviato le indagini e acquisito l'intera documentazione. Negli archivi della società di recapiti c'era un verbale di notifica con una firma apposta all'avviso di pagamento che, però, è stata disconosciuta dal sessantenne.<br/>I carabinieri, quindi, sono risaliti al 25enne dipendente della società di recapiti, che è stato denunciato alla Procura di Cassino con l'accusa di aver attestato una situazione di fatto inesistente , vale a dire la notifica mai avvenuta. Ignoto, per ora, il motivo per il quale il 25enne avrebbe omesso di notificare l'atto al sessantenne. Non si esclude un atto di pigrizia. A breve sarà interrogato e spiegherà il suo comportamento.<br/> </p>
    </article>
  </body>
</html>