<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/uj-kulsot-kapnak-a-macskak-is/52002"/>
    <meta property="og:site_name" content="PC Guru"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Új külsőt kapnak a Macskák is"/>
    <meta property="og:description" content="Akkora felháborodást generáltak a Macskák előzetesei, hogy a Sonic után a musical vizualitását is újragondolják Hollywoodban."/>
  </head>
  <body>
    <article>
      <h1>Új külsőt kapnak a Macskák is</h1>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">Buri di Marcello</a></address>
      <p>
        <b>Akkora felháborodást generáltak a Macskák előzetesei, hogy a Sonic után a musical vizualitását is újragondolják Hollywoodban.</b>
      </p>
      <ul>
        <li>A Sonic után a Macskáknak is megváltoztatják a külsejét</li>
        <li>A film érdekessége, hogy speciális technológia segítségével teljesen átformálják a színészek kinézetét</li>
        <li>Tom Hooper rendezése december 26-án debütál a hazai mozikban</li>
      </ul>
      <p><a href="https://www.pcguru.hu/hirek/magyar-elozetest-kapott-a-macskak/50275">Első teasere</a> és a nemrég közzétett <a href="https://www.pcguru.hu/hirek/befutott-a-macskak-magyar-elozetese/51800">új előzetese</a> egyaránt feháborította a Macskák rajongóit. Minden idők legsikeresebb Broadway-musicalét az Oscar-díjas Tom Hooper (A király beszéde; Nyomorultak) viszi vászonra, a film különlegessége pedig az, hogy nem hagyományos jelmezekkel adaptálják Andrew Lloyd Webber és T. S. Eliot darabját, hanem CGI-technikával macska külsőt kölcsönöznek a színészeknek.</p>
      <figure>
        <img src="https://www.pcguru.hu/uploads/editors/mv5bzju0mmiwzgytyjllyy00ota2lwfmztatzdq0zwe0ywvjztazxkeyxkfqcgdeqxvynjg3mdmxnzuv1sx1777cr001777745al.jpg"/>
      </figure>
      <p>Az első dizájn azonban annyira nem tetszett a közönségnek, hogy az alkotók nem sokkal a premier előtt végül megértették, amit a <a href="https://www.pcguru.hu/hirek/tobb-millioba-es-tobb-honapba-kerult-sonic-ujratervezese/51841">Sonic</a> készítői már az első kedvcsináló után tudtak: újra kell formálniuk a karakterek külsejét. A változtatásról maga a rendező nyilatkozott, az új verzióból viszont egyelőre egy képkockát sem láthattunk.</p>
      <p>A vizualitás terén egyébként alighanem komoly befolyással bír Wayne McGregor koreográfus is, míg a forgatókönyvet Lee Hall (Billy Elliot; Hadak útján) írta. Magyarországon december 26-án debütál az Idris Elba, Ian McKellen, Rebel Wilson, Judi Dench, Taylor Swift, James Corden, Jennifer Hudson és Jason Derulo főszereplésével készült film. Alább láthatjátok a legutóbbi trailert.</p>
      <figure>
        <iframe src="https://www.youtube.com/embed/a8sxs_jFaOI" width="595" height="385" data-service="Youtube" scrolling="no"/>
      </figure>
      <h3>Kapcsolódó információk</h3>
      <p><b>megjelenés:</b> Nincs adat</p>
      <p>
        <b>hírek</b>
      </p>
    </article>
  </body>
</html>