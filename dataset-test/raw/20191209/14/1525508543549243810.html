<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793429/%DB%B5%DB%B0-%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AF%D8%B1%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AF%D8%A7%D9%86%D8%A7%D8%A8-%D8%A8%D8%A7-%D9%85%D8%AF%DB%8C%D8%B1%DB%8C%D8%AA-%D9%85%D8%B5%D8%B1%D9%81-%D8%A2%D8%A8-%D8%A2%D8%B4%D9%86%D8%A7-%D8%B4%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:08:43+00:00"/>
    <meta property="og:title" content="مدیرعامل شرکت آب منطقه ای استان قزوین: ۵۰ هزار دانش آموز دراجرای طرح داناب با مدیریت مصرف آب آشنا شدند"/>
    <meta property="og:description" content="قزوین- مدیرعامل شرکت آب منطقه ای استان قزوین گفت: با اجرای طرح داناب ضمن فرهنگ سازی برای کاهش مصرف آب بیش از ۵۰ هزار دانش آموز با مدیریت مصرف آب آشنا شدند."/>
  </head>
  <body>
    <article>
      <h1>مدیرعامل شرکت آب منطقه ای استان قزوین: ۵۰ هزار دانش آموز دراجرای طرح داناب با مدیریت مصرف آب آشنا شدند</h1>
      <address>
        <time datetime="2019-12-09T14:08:43+00:00">09 Dec 2019, 14:08</time>
      </address>
      <p>به گزارش <a href="https://www.mehrnews.com/">خبرنگار مهر</a>، یدالله ملکی در مراسم اختتامیه طرح دانش آموزی نجات آب(داناب) که روز دوشنبه در سالن کوثر قزوین برگزار شد اظهارداشت: میزان برداشت آب از سفره‌های آب زیرزمینی در دشت قزوین،  حدود دو برابر حد مجاز است و نوع مصرف ما با استانداردهای جهانی فاصله دارد.</p>
      <p>وی بیان کرد: میزان مجاز برداشت آب در استان حدود ۸۷۰ میلیون متر مکعب در سال است اما در حال حاضر بیش از یک میلیارد و ۵۰۰ میلیون مترمکعب آب از منابع استان برداشت می‌شود که تداوم آن نگران کننده است.</p>
      <figure>
        <img src="https://media.mehrnews.com/d/2019/12/09/4/3315411.jpg"/>
      </figure>
      <p>ملکی تصریح کرد: یکی از پیامدهای مصرف بی رویه فرونشست زمین و کاهش ذخایر آب زیرزمینی است به طوری که سالانه ۱۰ تا ۱۷ سانتیمتر فرونشست زمین داریم که این روند می تواند دشت قزوین را از حاصل خیزی باز دارد.</p>
      <p>وی یادآورشد: با راهکارهای مختلفی در سالهای گذشته مانند اجرای طرح تعادل بخشی، نصب کنتورهای هوشمند، بستن چاههای غیرمجاز، ممانعت از مصرف آب در چاههای مجاز و مدیریت منابع تلاش کردیم تا بحران را کنترل کنیم.</p>
      <p>
        <b>فرهنگ سازی در میان دانش آموزان را جدی گرفته ایم</b>
      </p>
      <p>مدیرعامل شرکت آب منطقه‌ای  استان قزوین تصریح کرد: مهمترین رسالت ما فرهنگ سازی است و جامعه هدف در سنین پایین مورد توجه بوده که اجرای طرح داناب در این راستا تعریف شده است.</p>
      <p>وی گفت: در طرح داناب ۵۰ هزار دانش آموز مقطع متوسطه تحت پوشش قرار گرفته و یافته ها و توصیه ها به نوجوانان منتقل می شود تا آنها به کاهش مصرف به ما کمک کنند.</p>
      <p>ملکی افزود: باید در مدیریت تقاضا بتوانیم موثر عمل کنیم و خوشبختانه طرح داناب در چند سالی که اجرا شده توانسته دستاوردهای خوبی در همراهی دانش آموزان در کاهش مصرف آب و انتقال فرهنگ آن به داخل خانواده ها داشته باشد.</p>
      <p>وی از همکاری خوب آموزش و پرورش در اجرای طرح داناب تشکر کرد و گفت: از ایده های کاربردی برای برگزاری بهتر طرح داناب استقبال می کنیم و انتظار داریم این طرح هر سال پخته تر و بهتر از قبل اجرا شده و نتایج بهتری داشته باشد.</p>
      <figure>
        <img src="https://media.mehrnews.com/d/2019/12/09/4/3315410.jpg"/>
      </figure>
      <p>در ادامه از برگزیدگان طرح داناب تجلیل شد.</p>
      <p>طرح داناب ششمین سال متوالی است که با پوشش ۵۰ هزار دانش آموز مقطع متوسطه اول در کلاس های هفتم، هشتم و نهم اجرا می شود که ۵۶ درصد افراد تحت پوشش دختر و ۴۴ درصد پسر هستند.</p>
      <p>در اجرای این طرح یک هزار اثر در رشته های روزنامه نگاری، نقاشی، عکاسی، خوشنویسی، کاردستی، مقاله، داستان، شعر،  وبلاگ مورد بررسی وقضاوت داوران قرار گرفت که ۳۶ اثر دررشته های مختلف برگزیده شدند.</p>
      <figure>
        <img src="https://media.mehrnews.com/d/2019/12/09/4/3315762.jpg"/>
      </figure>
      <p>در این مراسم از  ۲۰ معلم که بیشترین همکاری را داشتند نیز تجلیل شد.</p>
    </article>
  </body>
</html>