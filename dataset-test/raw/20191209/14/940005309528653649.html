<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/trump-este-acuzat-de-antisemitism-dupa-ce-i-a-numit-zcriminali-brutali-pe-evrei.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T14:02:00+00:00"/>
    <meta property="og:title" content="Trump este acuzat de antisemitism după ce i-a numit „criminali brutali” pe unii dezvoltatori imobiliari evrei"/>
    <meta property="og:description" content="Asociaţii evreieşti americane îl acuză pe Donald Trump de antisemitism, după ce acesta i-a catalogat pe unii alegători evrei din sectorul imobiliar drept ”criminali brutali” care vor vota cu el pentru a evita să le fie impozitată averea."/>
  </head>
  <body>
    <article>
      <h1>Trump este acuzat de antisemitism după ce i-a numit „criminali brutali” pe unii dezvoltatori imobiliari evrei</h1>
      <h2>Asociaţii evreieşti americane îl acuză pe Donald Trump de antisemitism, după ce acesta i-a catalogat pe unii alegători evrei din sectorul imobiliar drept ”criminali brutali” care vor vota cu el pentru a evita să le fie impozitată averea.</h2>
      <address>
        <time datetime="2019-12-09T14:02:00+00:00">09 Dec 2019, 14:02</time>
      </address>
      <p>Locatarul Casei Albe s-a plâns de asemenea de faptul că unora dintre evrei ”<i>nu le place suficient Israelul”</i>, într-un discurs pe care l-a susţinut în weekend la o reuniune a Consiliului Israelian American (IAC) în Florida, în faţa unei mulţimi de susţinători, potrivit <a href="https://www.news.ro/externe/trump-acuzat-de-antisemitism-dupa-ce-catalogheaza-evrei-din-sectorul-imobiliar-drept-criminali-brutali-care-vor-vota-cu-el-pentru-a-evita-sa-le-fie-impozitata-averea-1922403909582019121419193733">News.ro.</a></p>
      <p><i>„Voi (evreii) sunteţi mulţi în sectorul imobiliar, pentru că eu vă cunosc foarte bine. Voi sunteţi nişte criminali brutali. Deloc simpatici. Dar trebuie să votaţi cu mine, n-aveți de ales. Nu veţi vota cu Pocahontas (porecla dată de Trump democratei Elizabeth Waren). Pot să vă spun că nu veţi vota pentru impozitarea averii”</i>, a declarat el în faţa mulţimii.</p>
      <p><i>„Pe unii dintre voi nu vă iubesc deloc, de fapt. Iar voi veţi fi cei mai mari susţinători ai mei, pentru că veţi da faliment în vreo 15 minute dacă ei (democraţii) obţin” </i>preşedinţia, a continuat Trump, provocând râsete în rândul publicului.</p>
      <figure>
        <iframe data-src="https://twitter.com/atrupar/status/1203527930086903809?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Directoarea executivă a Consiliului Democrat Evreiesc din America Halie Soifer a catalogat declaraţiile preşedintelui, într-un comunicat, drept ”dezgustătoare şi sectare”.</p>
      <p><i>„Declaraţiile profund ofensatoare ale lui Trump, inclusiv repetarea absurdă a unor stereotipuri negative, folosite în mod istoric pentru a-i ţinti pe evrei, nu fac decât să ne consolideze convingerea că Donald Trump este cea mai mare ameninţare la adresa evreilor americani”</i>, a susținut ea.</p>
      <p><i>„Acesta nu este nici măcar un antisemitism codat (...). El a spus asta. Cu voce tare. Într-o sală plină de evrei</i>”, a denunţat scriitorul rabin Danya Ruttenberg.</p>
      <p>O asociaţie progresistă de apărarea evreilor, J Street, l-a acuzat pe Trump, pe platforma socială Twitter, de faptul că este ”incapabil să se adreseze publicului evreiesc fără să plonjeze în puţul adânc al declaraţiilor antisemite care îi modelează viziunea asupra lumii”.</p>
      <p>Sursa: News.ro</p>
    </article>
  </body>
</html>