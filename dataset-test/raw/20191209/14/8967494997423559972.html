<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/gevangenissen/24-urenstaking-in-gevangenissen-vanaf-woensdagavond-onvermijdelijk~a95d07c2/"/>
    <meta property="og:site_name" content="HLN"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="24 urenstaking in gevangenissen vanaf woensdagavond “onvermijdelijk”"/>
    <meta property="og:description" content="De christelijke en socialistische vakbonden roepen op tot een 24 urenstaking in alle gevangenissen vanaf woensdag 11 december 22 uur. De vakbonden hadden vorige week al gedreigd met de actie, maar ..."/>
  </head>
  <body>
    <article>
      <h1>24 urenstaking in gevangenissen vanaf woensdagavond “onvermijdelijk”</h1>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">ADN</a></address>
      <p>
        <b>De christelijke en socialistische vakbonden roepen op tot een 24 urenstaking in alle gevangenissen vanaf woensdag 11 december 22 uur. De vakbonden hadden vorige week al gedreigd met de actie, maar die is nu “onvermijdelijk” nadat nieuw overleg met minister van Justitie Koen Geens (CD&amp;V) en het gevangniswezen vandaag niets opleverde.</b>
      </p>
      <p>ACV en ACOD zijn misnoegd dat de regering-Michel “voortdurend heeft gesnoeid in de werkings- en personeelsbudgetten van het gevangeniswezen”. Ze kaartten vandaag tijdens het overleg opnieuw de verschillende aanhoudende problematieken aan, zoals het personeelstekort, gebrekkige infrastructuur en de minimale dienstverlening die Geens wil invoeren in de gevangenissen. Ze kregen echter geen gehoor, luidt het.</p>
      <related>
        <h4>Lees ook</h4>
        <a href="https://www.hln.be/nieuws/binnenland/vakbonden-dreigen-met-24-urenstaking-in-alle-gevangenissen~af349752/"/>
      </related>
      <h3>“Duidelijk signaal”</h3>
      <p>Met de staking willen de twee grootste vakbonden in de sector een “duidelijk signaal” geven aan de volgende federale regering, zegt Gino Hoppe van ACOD. De bonden vragen dat er besprekingen worden geopend “over de wet van 23 maart 2019", die onder meer het statuut van het penitentiair personeel wijzigde en de minimale dienstverlening mogelijk maakt, om “een constructieve dialoog” op te starten. “We hopen zo de bestaande problemen van het gevangeniswezen aan te pakken en de kans op recidive van de gevangenen te doen dalen. Dat opent meteen de mogelijkheid om het overbevolkingsprobleem aan te pakken.”</p>
      <p>In het kader van de 24 urenstaking zullen militanten van ACV donderdag om 10.30 uur verzamelen aan het kabinet van minister Geens aan de Waterloolaan, terwijl militanten van ACOD op vier locaties een stakingspost zullen opzetten. Beide vakbonden zullen die dag ook een gezamenlijke persconferentie geven “om onze visie en plannen verder toe te lichten”.</p>
      <h3>Timing</h3>
      <p>De 24 urenstaking krijgt niet de steun van de liberale vakbond VSOA. “Wij ontkennen de aanhoudende problemen niet”, zegt secretaris Eddy De Smedt. “Maar de timing van deze staking is niet opportuun. De huidige regering is in lopende zaken, waardoor er geen extra middelen kunnen vrijkomen, en de vorming van de volgende federale regering verloopt erg moeizaam. Daarom stellen wij nu een eisenbundel op die wij op het juiste moment zullen overhandigen.”</p>
      <p>“Wij zullen dus niet actief oproepen om aan deze staking deel te nemen”, besluit De Smedt. “Maar het staat de mensen natuurlijk vrij om deel te nemen als ze dat willen.”</p>
    </article>
  </body>
</html>