<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/wada-toppen-inget-straff-som-svider-5469932.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T14:39:31+00:00"/>
    <meta property="og:title" content="Wada-toppen: &quot;Inget straff som svider&quot;"/>
    <meta property="og:description" content="Dopning Internationella antidopningsorganisationen Wada stänger av Ryssland från OS och andra mästerskap i fyra år på grund av dopning.Men Wadas vice ordförande Linda Hofstad Helleland hade velat gå ä"/>
  </head>
  <body>
    <article>
      <h1>Wada-toppen: "Inget straff som svider"</h1>
      <h2>Dopning Internationella antidopningsorganisationen Wada stänger av Ryssland från OS och andra mästerskap i fyra år på grund av dopning.Men Wadas vice ordförande Linda Hofstad Helleland hade velat gå ännu längre.</h2>
      <address><time datetime="2019-12-09T14:39:31+00:00">09 Dec 2019, 14:39</time> by <a rel="author">TT</a></address>
      <figure>
        <img src="https://img10.ntm.eu/unt/public/img/5469933/1209154011/den-ryska-flaggan-far-inte-his?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Matt Slocum/AP/TT | Den ryska flaggan får inte hissas i OS i Tokyo nästa år efter att Wada stängt av rysk idrott. Arkivbild.</figcaption>
      </figure>
      <blockquote>Det är inte ett straff eller en reaktion som svider på något sätt, säger hon.</blockquote>
      <p>Ryssland som nation missar världsmästerskap och OS de kommande fyra åren. Däremot kommer ryska idrottare även i fortsättningen att få tävla i dessa evenemang om de kan bevisa att de inte dopat sig. Men då under neutral flagg.</p>
      <p>Och det är just det som Helleland är kritisk mot.</p>
      <blockquote>Jag är inte nöjd med beslutet vi tog i dag, men det är så långt vi kunde gå. Det betyder att vi kan få flera hundra ryska utövare både i Tokyo och i Peking. Det är inte ett straff eller en reaktion som svider på något sätt, säger hon till NRK.</blockquote>
      <blockquote>Så länge de kan delta under neutral flagg är de ryssar som kan få medaljer. Neutral flagg eller inte är inte det viktiga. Världens utövare hade önskat total avstängning.</blockquote>
      <p>Vid vinter-OS i Pyeongchang 2018 deltog 167 ryssar under neutral flagg.</p>
      <p>Wada-ordföranden Craig Reedie säger i ett uttalande att man utdömt det hårdast möjliga straffet.</p>
      <p>"Vi vill skydda ryska aktiva som kan bevisa att de inte varit delaktiga och inte dragit nytta av detta bedrägliga agerande", säger han.</p>
      <h3>Gäller inte fotbolls-EM</h3>
      <p>I förslaget från den oberoende granskningskommittén, som Wadas styrelse på måndagen antog i sin helhet, ska Ryssland inte få arrangera stora mästerskap under perioden. Undantag ska dock ges till redan tilldelade mästerskap som av praktiska eller lagliga skäl inte kan flyttas.</p>
      <p>Ryssland ska ju även arrangera matcher i fotbolls-EM nästa år, i S:t Petersburg. Dessa berörs dock inte eftersom det inte gäller världsmästerskap.</p>
      <h3>Testdata raderades</h3>
      <p>Rysslands antidopningsorganisation Rusada har tidigare varit avstängt på grund av den omfattande och statsstödda dopningen som McLaren-rapporten fann bevis på 2015. Wada hävde avstängningen för ett år sedan, med löfte om att få tillgång till testdata från Rusada. Det visade sig dock att en majoritet av råmaterialet hade raderats när utredarna väl fick tillträde till Rusadas laboratorium i Moskva, enligt Wadas utredningschef Günter Younger. Därmed är det omöjligt att dra några slutsatser kring hur många ryska idrottare som har varit dopade.</p>
      <blockquote>Vi är besvikna på Rysslands agerande, säger Wadas ordförande Craig Reedie.</blockquote>
      <blockquote>Ryssland har fått alla möjligheter att sopa rent framför sin egen dörr och återansluta sig till det globala antidopningsarbetet, men de valde i stället att fortsätta med sina bedrägerier och förnekelser.</blockquote>
      <p>Wada misstänker att 145 dopningsprover kan ha manipulerats eller att data har förfalskats. Wada har redan gått vidare med 47 fall där idrottare kan bli avstängda. De misstänkta proverna är från åren 2012–2015 och bara en tredjedel av idrottarna är fortfarande aktiva, enligt Wada.</p>
      <h3>Har tre veckor på sig</h3>
      <p>Rusada har tre veckor på sig att acceptera Wadas beslut. Annars går fallet vidare till idrottens skiljedomstol Cas.</p>
      <p>Svetlana Zjurova, vice ordförande i utrikesutskottet i det ryska parlamentet, säger att Ryssland ska överklaga till Cas.</p>
      <blockquote>Jag är hundra procent säker på det, säger hon enligt Interfax, och får medhåll av premiärminister Dimitrij Medvedev:</blockquote>
      <blockquote>Det måste överklagas för det här är en fortsättning på en antirysk hysteri som redan blivit kronisk, säger han till lokala medier.</blockquote>
      <h3>Oklart om OS i Tokyo</h3>
      <p>Om fallet tas upp i Cas och beslutet där drar ut på tiden kan konsekvensen bli att Ryssland får delta i OS i Tokyo sommaren 2020. I så fall missar de i stället OS i Paris 2024.</p>
      <blockquote>Det är upp till Ryssland att välja vilket av mästerskapen de vill missa, säger Jonathan Taylor, ordförande i Wadas granskningskommitté.</blockquote>
      <p>Rusadachefen Jurij Ganus tror dock inte att det är någon idé att överklaga.</p>
      <blockquote>Inte en chans att vi kan vinna det här i domstol, säger han till AFP.</blockquote>
      <p>Om Rusada accepterar Wadas beslut börjar det gälla omgående.</p>
      <h3>Fakta</h3>
      <p>
        <b>Fakta: Wadas beslut</b>
      </p>
      <p>Wada stänger av den ryska antidopningsorganisationen Rusada och rysk idrott i fyra år. De stora mästerskapen som avstängningen gäller är OS, Paralympics och VM i de idrotter som har avtal med Wada (inklusive alla OS-idrotter).</p>
      <p>+ Ryska idrottare och tränare får bara delta i de stora mästerskapen om de kan bevisa att de inte finns med i McLaren-rapporten, inte har lämnat positiva dopningsprov eller att deras dopningsprover inte manipulerats. De ryska idrottarna får i så fall delta under neutral flagg.</p>
      <p>+ Representanter för den ryska regeringen får inte nomineras till och får inte sitta i styrelser eller kommittéer i Wada eller i idrottsförbund som har avtal med Wada. Det är oklart om president Vladimir Putin kan behålla sin hedersordförandepost i Internationella judoförbundet.</p>
      <p>+ Representanter från den ryska regeringen och de på ledande poster i Rysslands olympiska kommitté eller paralympiska kommitté får inte delta vid de stora mästerskapen.</p>
      <p>+ Ryssland får inte arrangera, eller söka, stora mästerskap. Undantag kan göras om det inte är praktiskt eller lagligt möjligt att flytta ett redan tilldelat mästerskap.</p>
      <p>+ Den ryska flaggan får inte hissas vid något av de stora mästerskapen. Nationalsången får inte heller spelas.</p>
      <p>+ Rusada ska betala Wadas kostnader för utredningen av Rusada-data och bötfälls dessutom.</p>
      <p>
        <b>Fakta: Mästerskap som kan flyttas</b>
      </p>
      <p>Ryssland har redan tilldelats ett antal mästerskap de kommande fyra åren, som nu kan flyttas om det är praktiskt och lagligt möjligt. Här är några exempel:</p>
      <p>2022: VM i volleyboll, herrar, Jekaterinburg, VM i brottning, Krasnojarsk.</p>
      <p>2023: Junior-VM i ishockey, herrar, Novosibirsk, VM i ishockey, herrar, S:t Petersburg.</p>
      <p>EM i fotboll 2020, med matcher i S:t Petersburg, påverkas inte då det inte handlar om världsmästerskap. Andra tävlingar som Champions League-finalen i fotboll 2021 i S:t Petersburg och formel 1-lopp i Sotji får också arrangeras i Ryssland.</p>
    </article>
  </body>
</html>