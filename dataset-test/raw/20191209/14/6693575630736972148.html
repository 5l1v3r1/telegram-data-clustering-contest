<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/gezond/1327142/zelfs-een-glas-wijn-vergroot-kans-op-kanker.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-12-09T14:11:51+00:00"/>
    <meta property="og:title" content="Zelfs één glas wijn vergroot kans op kanker"/>
    <meta property="og:description" content="Moet je nu ook dat laatste glaasje wijn laten staan? Als het aan Japanse wetenschappers ligt wel. Hun grote studie toont opnieuw aan dat..."/>
  </head>
  <body>
    <article>
      <h1>Zelfs één glas wijn vergroot kans op kanker</h1>
      <address><time datetime="2019-12-09T14:11:51+00:00">09 Dec 2019, 14:11</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Moet je nu ook dat laatste glaasje wijn laten staan? Als het aan Japanse wetenschappers ligt wel. Hun grote studie toont opnieuw aan dat zelfs een heel klein beetje alcohol de kans op kanker vergroot.</p>
      <p>De Japanners hebben het groots aangepakt. Ze bestudeerden de data van meer dan 63.000 kankerpatiënten en ongeveer evenveel gezonde mensen. Er is rekening gehouden met sekse, leeftijd en ziekenhuisopnames. Alle deelnemers rapporteerden hun gemiddelde dagelijkse alcoholinname en hoe lang ze al alcohol dronken.</p>
      <p>De kans op kanker was het kleinst bij geheelonthouders en nam vrijwel lineair toe bij elk geconsumeerd glas alcohol. Iemand die tien jaar lang een glas per dag drinkt heeft vijf procent meer kans op kanker dan wie dat niet doet. Degenen die tot twee glazen per dag dronken hadden een verhoogd kankerrisico ongeacht hoe lang ze alcohol gebruikten. De resultaten zijn gecorrigeerd voor onder meer geslacht, roken en opleidingsniveau.</p>
      <p>Het risico op kanker gold vooral voor alcoholgerelateerde vormen van de ziekte, zoals darm-, maag-, borst- en prostaatkanker. De studie bevestigt de resultaten van <a href="https://www.welingelichtekringen.nl/gezond/597896/nu-bewezen-van-alcohol-kan-je-wel-7-soorten-kanker-krijgen-500-000-doden-per-jaar.html">eerder onderzoek</a>, dat er enkele jaren geleden toe leidde dat de alcoholrichtlijn werd aangepast: geen enkel glas is goed voor je gezondheid. Helemaal niet drinken is het beste.</p>
      <p>De kans dat je normaal gesproken kanker krijgt is ongeveer een op drie. Stijgt die kans met vijf procent dan kom je op een kans op kanker van ongeveer 35 procent, maar drink je meer, rook je, sport je weinig, ben je te zwaar of woon je in een grote stad met veel luchtvervuiling dan loopt dat percentage verder op. Naar schatting is door een gezonde leefstijl ongeveer <a href="https://www.ad.nl/gezond/30-procent-kankergevallen-te-voorkomen-door-gezonder-leven~a00c9bf5/">een derde van alle kanker </a>te vermijden.</p>
    </article>
  </body>
</html>