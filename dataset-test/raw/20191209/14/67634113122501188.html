<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/153622/"/>
    <meta property="og:site_name" content="AgroNews"/>
    <meta property="article:published_time" content="2019-12-09T14:55:00+00:00"/>
    <meta property="og:title" content="На Полтавщині агрофірма відмовилась від газу і перейшла на соняшниково- кукурузне біопаливо власного виробництва"/>
    <meta property="og:description" content="У Петрівцях (Полтавська область) агрофірма &quot;Астарта Прихоролля&quot; опалює виробничі приміщення паливними пелетами та брикетами з відходів соняшника та кукурудзи. Компанія запустила виробництво біопалива та відмовилась від природного газу три роки тому, передає poltava.to. Цех з виготовлення пелет та..."/>
  </head>
  <body>
    <article>
      <h1>На Полтавщині агрофірма відмовилась від газу і перейшла на соняшниково- кукурузне біопаливо власного виробництва</h1>
      <address><time datetime="2019-12-09T14:55:00+00:00">09 Dec 2019, 14:55</time> by <a rel="author">agronews.uaode/author</a></address>
      <p>
        <b>У Петрівцях (Полтавська область) агрофірма “Астарта Прихоролля” опалює виробничі приміщення паливними пелетами та брикетами з відходів соняшника та кукурудзи. Компанія запустила виробництво біопалива та відмовилась від природного газу три роки тому, передає poltava.to.</b>
      </p>
      <p>Цех з виготовлення пелет та брикетів із сільськогосподарських відходів запустили батько й син – Віталій та Станіслав Шумейки, які дали нове життя екструдеру, облаштували дві лінії та налагодили виробництво.</p>
      <p>«Вирішили утилізувати рослинні рештки, виробляючи паливо, – пояснює Віталій Шумейко. – Пелети призначені для автоматичних котлів, брикети – для потужних твердопаливних».</p>
      <p>Щорічно виробничий підрозділ “імені Іваненка” ТОВ “Астарта Прихоролля” переробляє близько 300 тонн відходів рослинництва, зокрема, соняшника та кукурудзи.</p>
      <p>Сировину просіюють, подрібнюють, а потім пресують. Із форми, яка потрапляє на конвеєр, випаровують вологу. Далі готові пелети та брикети потрапляють у біг-бег, де зберігаються до завантаження і розвезення по виробничих підрозділах.</p>
      <p>«Виробництво пелет і брикетів продовжується упродовж опалювального сезону, тому що усі підрозділи “Астарти Прихоролля” перейшли на це паливо, – пояснює директор виробничого підрозділу “імені Іваненка” ТОВ “Астарта Прихоролля” Олександр Назаренко. – Від газу відмовилися: у Петрівцях – вже третій рік, на інших підрозділах – другий рік – це економічно вигідно».</p>
      <p>Цех у Петрівцях забезпечує сировиною елеватор у Семенівці. Із тони сільськогосподарських відходів отримують 900-920 кг пального. За одну зміну переробляють близько двох тонн сировини.</p>
      <p>Біопаливо з рослинницьких відходів то торік купували цукрові заводи в Яреськах і Новооржицькому. Цьогоріч брикетами та пелетами цікавляться навколишні села району.</p>
      <p>«Якщо буде попит і стане вигідно виробляти його на продаж, плануватимемо закупівлю нової установки, щоб збільшити обсяг виробництва», – наголошує Олександр Назаренко.</p>
    </article>
  </body>
</html>