<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/roma/tassista-picchia-cliente-fiumicino-licenza-sospesa-1796560.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T14:22:00+00:00"/>
    <meta property="og:title" content="Fiumicino, la licenza è sospesa ma il tassista picchiatore continua a lavorare"/>
    <meta property="og:description" content="Intanto il tassista violento continua a lavorare. I colleghi fanno sapere che dal giorno della rissa si è visto poco. Ma affermano: “È una testa calda”"/>
  </head>
  <body>
    <article>
      <h1>Fiumicino, la licenza è sospesa ma il tassista picchiatore continua a lavorare</h1>
      <h2>Intanto l’autista violento continua a lavorare. I colleghi fanno sapere che dal giorno della rissa si è visto poco. Ma affermano: “È una testa calda”</h2>
      <address><time datetime="2019-12-09T14:22:00+00:00">09 Dec 2019, 14:22</time> by <a rel="author" href="http://www.ilgiornale.it/autore/michele-lollo.html" target="_blank">Michele Di Lollo</a></address>
      <p>Nuovi sviluppi sulla <a href="http://www.ilgiornale.it/news/politica/cliente-vuole-tassametro-tassista-d-pugno-1795932.html">scazzottata avvenuta</a> solo pochi giorni fa all’aeroporto di <b>Fiumicino</b>. Qui un tassista ha picchiato, assestandogli un pugno in pieno volto, un passeggero indifeso.<b> Licenza</b> sospesa, in attesa della revoca, per Stefano Miconi. “Sabato sera mi sono sentito con l’assessore alla Mobilità Pietro Calabrese - spiega <a href="https://www.ilmessaggero.it/roma/news/tassista_fiumicino_aggressione_ultime_notizie_picchia_cliente_news-4913994.html">al Messaggero</a> l’assessore capitolino al Turismo Carlo Cafarotti - che mi ha confermato di avere provveduto alla sospensione temporanea della licenza”.</p>
      <p>Dal Campidoglio starebbero valutando la sua revoca definitiva. Inoltre, il comune si costituirà parte civile nella fase giudiziale di questa brutta vicenda perché il danno di immagine per <b>Roma</b> e per lo stesso aeroporto di <b>Fiumicino</b> è enorme. “Il gesto di uno rischia di rovinare tanti sforzi per migliorare qualità e servizi”, conclude. Il dipartimento alla mobilità del Campidoglio ha dato il via all’iter per il ritiro della licenza numero 117 di cui il conducente violento risulta essere intestatario.</p>
      <p>Ma la burocrazia ha i suoi tempi. Intanto scatta il provvedimento di tipo provvisorio, in attesa del <b>processo</b>. “Al mio assistito - afferma l’avvocato Luciano Randazzo, legale del tassista - non è stato comunicato ancora nulla. Non gli è stata sospesa la patente e non ci sono affatto gli estremi per revocare la licenza. Il permesso può essere ritirato solo nel caso di una condanna penale e per il momento il mio assistito è solo indagato”. <b>Miconi</b>, nel frattempo, continua a circolare con il suo taxi in giro per le strade della capitale.</p>
      <p>Ma chi è il tassista indagato? È nato a Los Angeles. E ha 59 anni. È <b>indagato</b> per lesioni gravi, oltretutto per futili motivi. Nessuno, tra coloro che hanno assistito alla lite, ha prestato aiuto all’anziano caduto a terra e sanguinante. Nessuno ha attivato i soccorsi o ha chiesto l’intervento della polizia impedendo, così, che il fuggitivo fosse arrestato in flagrante. Rintracciato e denunciato ha detto di avere perso la testa e poi ha chiesto scusa. La <b>vittima</b>, inizialmente refertata con 30 giorni di prognosi, ha avuto ulteriori complicazioni: ha rischiato di perdere la vista all’occhio sinistro e la sua prognosi è aumentata a 70 giorni.</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_video_gallery.png"/>
      </figure>
      <p>
        <a href="http://www.ilgiornale.it/video/roma/fiumicino-chiede-tariffa-standard-tassista-tira-pugno-1795745.html">
          <b>Fiumicino, gli chiede tariffa standard: tassista tira un pugno a un cliente</b>
        </a>
      </p>
      <p>I colleghi ne tracciano un profilo non proprio da <b>tassista</b> esemplare. Lo vedono come un tipo litigioso, uno che appena può crea problemi. Sempre gli altri tassisti che affollano lo scalo romano fanno sapere che negli ultimi giorni non si è fatto vedere. “Dal giorno dell’aggressione si è presentato sporadicamente – aggiunge sempre <a href="https://www.ilmessaggero.it/roma/news/tassista_fiumicino_aggressione_ultime_notizie_picchia_cliente_news-4913994.html">al Messaggero</a> un altro collega - sono riuscito a parlarci e continuava a ripetere che prima di colpire il pensionato, era stato insultato e ripeteva che <a href="http://www.ilgiornale.it/news/roma/tassista-fiumicino-ora-si-difende-ha-preso-cazzotti-mia-auto-1795766.html">quell’uomo gli stava danneggiando l’auto</a>”. Un comportamento condannato anche dal sindaco di <b>Fiumicino</b> che, invece, ha già firmato il Daspo nei confronti dell’uomo. Solo 48 ore di allontanamento. Poi sarà il Questore a dovere valutare se estendere il divieto fino a sei mesi.</p>
    </article>
  </body>
</html>