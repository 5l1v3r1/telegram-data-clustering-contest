<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/bizness/ekonomika/latvijas-majsaimniecibu-izdevumi-partikai-pern-bija-lielaki-neka-eiropas-savieniba-videji/"/>
    <meta property="og:site_name" content="skaties.lv"/>
    <meta property="article:published_time" content="2019-12-09T14:17:00+00:00"/>
    <meta property="og:title" content="Latvijas mājsaimniecību izdevumi pārtikai pērn bija lielāki nekā Eiropas Savienībā vidēji"/>
    <meta property="og:description" content="Latvijas mājsaimniecības pārtikas un bezalkoholisko dzērienu iegādei pērn tērējušas 17,8% no kopējiem izdevumiem, kas ir augstāks līmenis nekā Eiropas Savienībā (ES) vidēji, liecina ES statistikas pārvaldes “Eurostat” pirmdien publicētie dati par 27 bloka dalībvalstīm."/>
  </head>
  <body>
    <article>
      <h1>Latvijas mājsaimniecību izdevumi pārtikai pērn bija lielāki nekā Eiropas Savienībā vidēji</h1>
      <address><time datetime="2019-12-09T14:17:00+00:00">09 Dec 2019, 14:17</time> by <a rel="author">LETA</a></address>
      <p>Latvijas mājsaimniecības pārtikas un bezalkoholisko dzērienu iegādei pērn tērējušas 17,8% no kopējiem izdevumiem, kas ir augstāks līmenis nekā Eiropas Savienībā (ES) vidēji, liecina ES statistikas pārvaldes “Eurostat” pirmdien publicētie dati par 27 bloka dalībvalstīm.</p>
      <p>Visvairāk pārtikai un bezalkoholiskajiem dzērieniem pagājušajā gadā tērējušas mājsaimniecības Rumānijā (27,8% no kopējiem izdevumiem), tai seko Lietuva (20,9%), Igaunija (19,6%), Bulgārija (19,1%), Horvātija (18,8%), Ungārija (18,1%) un Latvija.</p>
      <p>Savukārt vismazākā izdevumu daļu šo produktu iegādei 2018.gadā bijusi mājsaimniecībām Lielbritānijā (7,8%), Īrijā (8,7%), Luksemburgā (9,1%), Austrijā (9,7%) un Vācijā (10,8%).</p>
      <p>ES vidēji mājsaimniecības pārtikas un bezalkoholisko dzērienu iegādei tērējušas 12,1% no saviem kopējiem izdevumiem.</p>
      <p>“Eurostat” norāda, ka pārtikas produkti un bezalkoholiskie dzērieni ir trešā nozīmīgākā mājsaimniecību izdevumu kategorija pēc tēriņiem mājokļu uzturēšanai, ūdensapgādei, elektroenerģijas, gāzes un citu kurināmo iegādei, kas veido 24% no kopējiem izdevumiem, un tēriņiem transportam, kas sasniedz 13,2% no mājsaimniecību izdevumiem.</p>
      <p>Latvijas mājsaimniecību tēriņi mājokļu uzturēšanai, ūdensapgādei, elektroenerģijas, gāzes un citu kurināmo iegādei pērn veidoja 21,4% no kopējiem izdevumiem, bet tēriņi transportam sasniedza 11,8%.</p>
      <p>Lietuvas mājsaimniecību izdevumi šajās divās kategorijās 2018.gadā veidoja attiecīgi 15% un 15,8%, bet Igaunijā – 19,1% un 11,6%.</p>
      <p>Dati par Grieķiju nav pieejami.</p>
    </article>
  </body>
</html>