<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262252/nea-zilandia-den-yparxoyn-alloi-epizontes-apo-tin-ekriksi-toy-ifaisteioy-ektima-i-astynomia"/>
    <meta property="og:site_name" content="LiFO"/>
    <meta property="article:published_time" content="2019-12-09T14:31:00+00:00"/>
    <meta property="og:title" content="Νέα Ζηλανδία: Δεν υπάρχουν αλλοι επιζώντες από την έκρηξη του ηφαιστείου εκτιμά η αστυνομία"/>
    <meta property="og:description" content="Με δεκάδες άτομα να αγνοούνται από την έκρηξη του ηφαιστείου Ουακατάνε στη Νέα Ζηλανδία, η αστυνομία της χώρας εκφράζει φόβους πως δεν θα βρεθούν άλλοι επιζώντες στο Γουάιτ Άιλαντ."/>
  </head>
  <body>
    <article>
      <h1>Νέα Ζηλανδία: Δεν υπάρχουν αλλοι επιζώντες από την έκρηξη του ηφαιστείου εκτιμά η αστυνομία</h1>
      <h2>Με δεκάδες άτομα να αγνοούνται από την έκρηξη του ηφαιστείου Ουακατάνε στη Νέα Ζηλανδία, η αστυνομία της χώρας εκφράζει φόβους πως δεν θα βρεθούν άλλοι επιζώντες στο Γουάιτ Άιλαντ.</h2>
      <address><time datetime="2019-12-09T14:31:00+00:00">09 Dec 2019, 14:31</time> by <a rel="author">NEWSROOM</a></address>
      <p>
        <b>Με καταμετρημένους ήδη πέντε νεκρούς και δεκάδες άτομα να αγνοούνται από την <a href="https://www.lifo.gr/now/world/262231/nea-zilandia-5-nekroi-kai-dekades-agnooymenoi">έκρηξη του ηφαιστείου Ουακατάνε</a> στη Νέα Ζηλανδία, η αστυνομία της χώρας εκφράζει φόβους πως δεν θα βρεθούν άλλοι επιζώντες.</b>
      </p>
      <p>Η έκρηξη σημειώθηκε στις 2:11μ.μ τοπική ώρα και, λίγο μετά τα μεσάνυχτα, οι αρχές ανακοίνωσαν πως δεν υπήρχαν άλλα ίχνη ζωής στο νησί. «Οποιοσδήποτε μπορούσε να απομακρυνθεί ζωντανός από το νησί διασώθηκε την ώρα της εκκένωσης», σημειώνεται στο δελτίο τύπου ενώ νωρίτερα εκφράζονταν εκτιμήσεις για τουλάχιστον 27 αποκλεισμένους ανθρώπους πάνω στη νήσο Γουάιτ Άιλαντ.</p>
      <p>«Βάσει των πληροφοριών που έχουμε, δεν πιστεύουμε πως υπάρχουν άλλοι επιζώντες στο νησί», καταλήγει η αστυνομία. Ο επίσημος αριθμός των νεκρών πάντως παραμένει σταθερός στους πέντε, την ίδια ώρα που ακόμα εφτά άτομα έχουν διακομισθεί αεροπορικώς σε νοσοκομεία της Τοράνγκα και του Όκλαντ, σε κρίσιμη κατάσταση.</p>
      <p>Με το πρώτο φως της ημέρας ο στρατός θα αναπτύξει μη επανδρωμένα drone για να επανεκτιμήσει την κατάσταση. Η πρωθυπουργός Τζασίντα Άρντερν βρίσκεται ήδη στο Γουκατάνε και συζητά με μέλη του τοπικού συμβουλίου.</p>
      <figure>
        <img src="https://www.lifo.gr/uploads/image/1576791/nea-zilandia-epizontes-2.jpg"/>
        <figcaption>EPA</figcaption>
      </figure>
      <figure>
        <img src="https://www.lifo.gr/uploads/image/1576792/nea-zilandia-epizontes-23.jpg"/>
        <figcaption>EPA</figcaption>
      </figure>
      <p>Mια διαδικτυακή κάμερα, η οποία ήταν τοποθετημένη πάνω στο ηφαίστειο Ουακατάνε στο νησί Γουάιτ της Νέας Ζηλανδίας δείχνει ότι τουλάχιστον μια ομάδα τουριστών βρισκόταν μέσα στον κρατήρα, λίγα λεπτά προτού σημειωθεί η έκρηξη. Την κάμερα που ήταν τοποθετημένη στον κρατήρα διαχειριζόταν η υπηρεσία γεωλογικών κινδύνων της Νέας Ζηλανδίας GeoNet και τα πλάνα δείχνουν μια ομάδα ανθρώπων να περπατά κοντά στο χείλος του κρατήρα, όπου η παρουσία λευκού καπνού σε χαμηλό επίπεδο είναι διαρκής.</p>
      <p>Στις 14:20 η κάμερα πιάνει ένα κομμάτι εξαρτήματος που έχει πέσει. Οι άλλες τρεις κάμερες που ήταν τοποθετημένες στο ηφαίστειο δείχνουν μια παρεμφερή αλληλουχία εικόνων καταστροφής.</p>
      <figure>
        <iframe src="https://www.youtube.com/embed/KTn5MAZOtuA" width="1280" height="720" data-service="Youtube" scrolling="no"/>
      </figure>
      <p>
        <i>Με πληροφορίες από Guardian</i>
      </p>
    </article>
  </body>
</html>