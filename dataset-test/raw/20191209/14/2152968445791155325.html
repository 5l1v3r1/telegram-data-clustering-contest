<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/12/09/piian-edva-ne-ubi-priiatel-po-chashka-udrial-go-s-chuk-po-glavata.432345"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T14:34:00+00:00"/>
    <meta property="og:title" content="Пиян едва не уби приятел по чашка, удрял го с чук по главата"/>
    <meta property="og:description" content="Преди инцидента двамата пили ракия с часове | Dnes.bg"/>
  </head>
  <body>
    <article>
      <h1>Пиян едва не уби приятел по чашка, удрял го с чук по главата</h1>
      <h2>Преди инцидента двамата пили ракия с часове</h2>
      <address><time datetime="2019-12-09T14:34:00+00:00">09 Dec 2019, 14:34</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>68-годишен мъж ще бъде съден за опит за убийство, след като удрял с чук по главата свой приятел.</p>
      <p>Престъплението е извършено по хулигански подбуди и е останало недовършено поради независещи от дееца причини, съобщиха от Апелативната прокуратура – Варна.</p>
      <p>Всичко започнало с покана за почерпка с ракия, отправена от подсъдимия Станчо към двама негови съселяни от добричкото село Дончево. На 17 януари тази година около 10.00 часа тримата мъже седнали в дома на подсъдимия.</p>
      <p>Почерпката продължила до около 16.00 часа, когато ракията свършила.</p>
      <p>Междувременно между Станчо и пострадалия Владимир започнал разговор за предстоящ ремонт в дома на домакина. Повод за разправията освен количеството алкохол, изпит от мъжете, станала цената на ремонта.<br/>Станчо се нахвърлил с юмруци върху Владимир, който легнал на земята, за да се предпази.</p>
      <p>Жертвата успяла да стигне до портичката на двора на имота. С нож подсъдимият причинил порезни рани по главата на Владимир.</p>
      <p>По улицата Станчо настигнал пострадалия и започнал да му нанася удари с чук по главата и тялото, дори когато мъжът бил на земята, хъркал от липса на въздух, а тялото му механично реагирало на ударите.</p>
      <p>Случайно минаващ по улицата друг съселянин се намесил и казал на Станчо да престане да удря безпомощния мъж.</p>
      <p>Заради забележката подсъдимият се насочил с чука и към свидетеля по делото. Сигнал на 112 подала жена, която минава по улицата с колата си. Пострадалият Владимир бил транспортиран до болницата „Света Марина“ във Варна, където бил лекуван до 30 януари.</p>
      <p>Благодарение на квалифицираната медицинска болнична помощ мъжът бил спасен.</p>
      <p>Извършена му е била и операция на главата заради тежката лицева и черепно-мозъчна травма от ударите с чука.</p>
      <p>Предстои делото срещу 68-годишния Станчо да бъде насрочено за разглеждане в Добричкия окръжен съд.</p>
      <p>Той вече е приведен в затвора в изпълнение на определената му мярка за неотклонение „Задържане под стража“.</p>
    </article>
  </body>
</html>