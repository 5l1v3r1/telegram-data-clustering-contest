<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/komisja-senacka-ws-prezesa-nik-mariana-banasia-leszek-czarnobaj-komentuje/0jhg56y"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T14:20:20+00:00"/>
    <meta property="og:title" content="Leszek Czarnobaj o Banasiu: koń jaki jest, każdy widzi"/>
    <meta property="og:description" content="Senator Leszek Czarnobaj skomentował odmowę prezesa NIK Mariana Banasia stawienia się przed komisją senacką. Stwierdził, że jeśli Banaś nie miałby nic do ukrycia, pojawiłby się."/>
  </head>
  <body>
    <article>
      <h1>Leszek Czarnobaj o Banasiu: koń jaki jest, każdy widzi</h1>
      <h2>Senator Leszek Czarnobaj skomentował odmowę prezesa NIK Mariana Banasia stawienia się przed komisją senacką. Stwierdził, że jeśli Banaś nie miałby nic do ukrycia, pojawiłby się.</h2>
      <address><time datetime="2019-12-09T14:20:20+00:00">09 Dec 2019, 14:20</time> by <a rel="author">PAP</a></address>
      <p>Szef komisji Zygmunt Frankiewicz (KO) nie wykluczył, że komisja podejmie w sprawie Banasia dalsze działania. Biuro prasowe NIK poinformowało w poniedziałek, że Banaś nie skorzysta z zaproszenia na wtorkowe posiedzenie senackiej komisji samorządu terytorialnego i administracji państwowej. W piśmie przesłanym do przewodniczącego komisji Zygmunta Frankiewicza, prezes NIK poinformował, że Izba zgodnie z art. 202 Konstytucji podlega Sejmowi.</p>
      <p>- <a href="https://wiadomosci.onet.pl/kraj/radoslaw-fogiel-w-onet-opinie-nie-jestem-strozem-banasia/xpfdze0">Prezes NIK</a> oczywiście nie ma obowiązku stawiania się (na posiedzeniu komisji), ale chcieliśmy z nim porozmawiać o jego oświadczeniach majątkowych, bo sprawa była przedmiotem dyskusji na posiedzeniu Senatu, gdy był powoływany - powiedział szef klubu senackiego KO Leszek Czarnobaj. - Zaprosiliśmy pana prezesa, bo po prostu chcieliśmy z nim porozmawiać, ale skoro pan prezes uważa, że nie ma obowiązku i nie ma o czym rozmawiać, to do tego spotkania nie dojdzie - dodał.</p>
      <p>- Jeśli pan prezes nie miałby nic do ukrycia, powinien się stawić i wyjaśnić. A tak to "koń jaki jest, każdy widzi" - podkreślił Czarnobaj.</p>
      <h3>Zygmunt Frankiewicz traktuje komisję jako szansę dla Mariana Banasia</h3>
      <p>Frankiewicz powiedział jeszcze przed potwierdzeniem nieobecności Banasia, że nie można wykluczyć zaproszenia go na inny termin - Dobrze by było, by brakujące wyjaśnienia wielu wątków tej sprawy jednak mogły się pojawić. Traktuję to jako szansę dla prezesa Banasia, bo w neutralny sposób może wyjaśnić sprawy, które wymagają wyjaśnienia.</p>
      <p>Po przekazaniu przez prezesa NIK informacji z powodami niestawiennictwa Frankiewicz przyznał, że Banaś, odmawiając stawiennictwa przez komisją, sam zrezygnował z możliwości przedstawienia swoich racji - Będziemy we wtorek na posiedzeniu dyskutować o tej sprawie, czy podejmować jeszcze jakieś dalsze kroki, bo pewne możliwości są.</p>
      <p>- Banaś ma wiele faktów do ukrycia przed pytaniami senatorów, dlatego unika tego spotkania - ocenił z kolei rzecznik PO Jan Grabiec. - My będziemy nadal pytać, nie tylko <a href="https://wiadomosci.onet.pl/tylko-w-onecie/radziwill-o-banasiu-opozycji-w-ogole-nie-zalezy-na-rozwiazaniu-tego-problemu/wdty8rn">Mariana Banasia</a>, ale także służby odpowiedzialne za jego sprawdzenie w ostatnich latach, bo niezależnie od braku chęci Mariana Banasia pojawienia się na komisji senackiej, służby posiadają pełną wiedzę na temat obecnego prezesa <a href="https://wiadomosci.onet.pl/kraj/nik-ma-skrytykowac-wiezienny-program-patryka-jakiego/bk6z7ef">NIK </a>i powinny się nią podzielić z opinią publiczną - podkreślił Grabiec.</p>
      <p>Sprawy nie chciał komentować wiceprzewodniczący senackiej Komisji Samorządu Terytorialnego i Administracji Państwowej Marek Komorowski (PiS). Jak mówił, nie zna jeszcze dokładnie argumentów Banasia, choć - jak przyznał - sprawa będzie zapewne omawiana podczas wtorkowego posiedzenia komisji. Senacka Komisja Samorządu terytorialnego i Administracji Państwowej wystosowała do Banasia zaproszenie 27 listopada w związku z zarzutami, jakie pojawiły się wobec niego. W tym samym dniu prezes NIK był gościem sejmowej Komisji Kontroli Państwowej, opiniującej kandydatów na wiceprezesów NIK. Zapewniał podczas obrad, że zarzuty wobec niego są kłamstwem.</p>
      <p>
        <a href="http://onet.tv/i/news/nowicka-mam-nadzieje-ze-prezydent-nie-bedzie-notariuszem-rzadzacej-partii/sl4n42">Nowicka: mam nadzieję, że prezydent nie będzie notariuszem rządzącej partii</a>
      </p>
      <p>(mj)</p>
    </article>
  </body>
</html>