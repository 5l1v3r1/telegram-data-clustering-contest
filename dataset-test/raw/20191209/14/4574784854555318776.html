<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/video/98832/doktor-jiri-osobne-do-vakcin-primichava-autismus-poslechnete-si-noveho-mistra-cr-ve-slam-poetry.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="Doktor Jiří osobně do vakcín přimíchává autismus. Poslechněte si nového mistra ČR ve slam poetry"/>
    <meta property="og:description" content="Loni byl bronzový, letos slavně zvítězil. Pan Fenek je od sobotní noci novým českým šampionem ve slam poetry. Titul získal před osmi sty diváky v rámci sedmnáctého ročníku Mistrovství ČR ve slam poetry ve vyprodaném pražském klubu MeetFactory. Poslechněte si tříminutové vystoupení mistra Fenka o třídních srazech, očkování i o schopnosti nic si nemyslet."/>
  </head>
  <body>
    <article>
      <h1>Doktor Jiří osobně do vakcín přimíchává autismus. Poslechněte si nového mistra ČR ve slam poetry</h1>
      <address><time datetime="2019-12-09T14:40:00+00:00">09 Dec 2019, 14:40</time> by <a rel="author" href="https://www.reflex.cz/writerprofile/35/" target="_blank">Kateřina Kadlecová</a></address>
      <p>
        <b>Loni byl bronzový, letos slavně zvítězil. Pan Fenek je od sobotní noci novým českým šampionem ve slam poetry. Titul získal před osmi sty diváky v rámci sedmnáctého ročníku Mistrovství ČR ve slam poetry ve vyprodaném pražském klubu MeetFactory. Poslechněte si tříminutové vystoupení mistra Fenka o třídních srazech, očkování i o schopnosti nic si nemyslet.</b>
      </p>
      <p>Osm set posluchačů poezie, to se hned tak nevidí. <a href="https://cs-cz.facebook.com/slampoetry/">Slam poetry</a> ovšem není jen schopnost dát dohromady kloudný rým a verše, co dávají smysl; jde o slamerovo celkové charisma, schopnost ovládnout jeviště či komunikaci s publikem. Performera limituje nejen nervozita a riziko, že pečlivě připravený text zapomene a bude nucen neplánovaně improvizovat, ale i pouhé tři minuty na pódiu a nemožnost používat rekvizity. Rozhodčími jsou náhodně vybraní diváci, kteří udílejí body, a odměnou okamžitá reakce publika, potlesk a energie proudící po celý slam mezi scénou a hledištěm.  </p>
      <related>
        <a href="https://www.reflex.cz/clanek/kultura/92080/anabol-tady-to-smrdi-kulturistickym-vecirkem-bavili-se-srandisti-na-poslednim-poetry-slamu-roku-2018.html"/>
      </related>
      <h3>Těsně, ale přece</h3>
      <p>Z letošních dvanácti kvalifikačních kol, která se konala ve velkých městech napříč republikou, postoupilo z více než dvou set soutěžících do finále dvanáct slamerů a jediná slamerka. Vítězný <a href="http://www.panfenek.cz/index.php/slam-poetry/">Pan Fenek</a> získal po více než tříhodinovém klání v poezii finanční odměnu 30 000 Kč a právo reprezentovat ČR v příštím roce na mistrovství Evropy. Několikanásobný finalista bodoval hlavně vtipným výkonem z druhého kola, kterým přebil jasně vedoucího <a href="https://www.reflex.cz/clanek/kultura/83580/moje-biologicky-hodiny-stekaj-mistrovstvi-cr-ve-slam-poetry-vyhral-muz-s-monologem-zoufale-zeny.html">Dr. Filipitche</a>. Výsledek byl ovšem těsný, prvního a druhého dělil jediný bod. V kontextu 160 bodů, které jsou maximem toho, co mohou diváci udělit, se podle organizátora klání Tomáše Kůse z Detour Productions jedná o podobné srovnání, jakým jsou ve sportu desetiny či setiny vteřiny.</p>
      <related>
        <a href="https://www.reflex.cz/clanek/video/87147/mohlo-by-byt-hure-kdybych-byl-ovcacek-a-zrusili-mi-twitter-aneb-pan-fenek-a-jeho-skvely-slam.html"/>
      </related>
      <h3>Slam v učebnicích i na Colours</h3>
      <p>I v průběhu následujícího roku budou v různých městech ČR probíhat přátelské exhibice i jiné formáty literárně performativního žánru, který si získává čím dál víc příznivců. Slam poetry je stálicí v doprovodných programech hudebních a literárních festivalů, proniká do učebnic a prostřednictvím workshopů do hodin literatury, je tématem diplomových i disertačních prací. Diváky čeká rovněž několik mezinárodních projektů, na nichž se dostávají do konfrontace odlišné přístupy k tomuto specifickému žánru poezie.</p>
      <related>
        <a href="https://www.reflex.cz/clanek/kultura/83580/moje-biologicky-hodiny-stekaj-mistrovstvi-cr-ve-slam-poetry-vyhral-muz-s-monologem-zoufale-zeny.html"/>
      </related>
      <related>
        <a href="https://www.reflex.cz/clanek/video/91578/jak-by-vypadala-hadka-zemana-s-tgm-ty-si-asi-passy-kdybys-nebyl-mrtvy-vyhubim-te-jak-novinare.html"/>
      </related>
    </article>
  </body>
</html>