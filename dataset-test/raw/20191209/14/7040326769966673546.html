<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/iran-cumhurbaskani-ruhaniden-abd-ile-muzakerelere-yesil-isik-1408925"/>
    <meta property="og:site_name" content="Karar.com"/>
    <meta property="article:published_time" content="2019-12-09T14:48:00+00:00"/>
    <meta property="og:title" content="İran Cumhurbaşkanı Ruhani'den ABD ile müzakerelere yeşil ışık"/>
    <meta property="og:description" content="İran Cumhurbaşkanı Hasan Ruhani, ABD ile müzakerelere ilişkin,"/>
  </head>
  <body>
    <article>
      <h1>İran Cumhurbaşkanı Ruhani'den ABD ile müzakerelere yeşil ışık</h1>
      <address>
        <time datetime="2019-12-09T14:48:00+00:00">09 Dec 2019, 14:48</time>
      </address>
      <p>
        <b>İran Cumhurbaşkanı Hasan Ruhani, ABD ile müzakerelere ilişkin, "Eğer müzakere, düşmanın plan ve komplolarını başarısız kılacaksa gerekli, zaruri ve devrimci bir adım olur." dedi.</b>
      </p>
      <p>Başkent Tahran'daki Öğretmenler Üniversitesi'nde yaptığı konuşmada Ruhani, ABD ile yeniden müzakere masasına oturulması konusunda yeşil ışık yaktı.</p>
      <p>ABD ile yapılan nükleer anlaşmanın İran'ın lehine olduğunu söyleyen Ruhani, anlaşma öncesinde günlük 1 milyon varil olan petrol ihracatını bu anlaşma sayesinde 2 milyon 800 bin varile çıkardıklarını hatırlattı.</p>
      <p>Ruhani, ABD ile yeniden müzakerelere ilişkin şunları kaydetti:</p>
      <p>"Düşman baskı yapmak istiyor, İran ise buna karşı direniyor. Eğer müzakere, düşmanın plan ve komplolarını başarısız kılacaksa gerekli, zaruri ve devrimci bir adım olur."</p>
      <p>Ülkede protestolara neden olan benzin zammına da değinen Ruhani, ihtiyacı olmasına rağmen hükümetin bu zamlardan elde edilecek tüm geliri halka dağıtacağını ifade etti.</p>
      <p>Ruhani, "Her ne kadar yasal açıdan iznimiz olmasa da devrim liderinden (Hamaney) aldığımız icazetle böyle bir adım attık. Buradan elde edilecek geliri geçim sıkıntısı yaşayan yoksul kesimlere dağıtacağız." diye konuştu.</p>
      <p>
        <b>TAHRAN/AA</b>
      </p>
      <related>
        <a href="https://www.karar.com/dunya-haberleri/iran-ile-abd-arasinda-mahkum-takasi-1407411"/>
      </related>
      <related>
        <a href="https://www.karar.com/dunya-haberleri/ruhani-yeni-butceyi-meclise-sundu-1407882"/>
      </related>
    </article>
  </body>
</html>