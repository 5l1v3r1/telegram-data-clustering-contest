<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-vizsgalat-indul-az-ujszinhazban-zaklatasi-vadak-miatt/"/>
    <meta property="og:site_name" content="lokál"/>
    <meta property="article:published_time" content="2019-12-09T14:12:26+00:00"/>
    <meta property="og:title" content="Vizsgálat indul az Újszínházban zaklatási vádak miatt"/>
    <meta property="og:description" content="Vizsgálatot indít a budapesti Újszínház etikai bizottsága a sajtóban megjelent, az intézményt érintő zaklatási vádakkal összefüggésben - közölte az Újszínház hétfőn az MTI-vel."/>
  </head>
  <body>
    <article>
      <h1>Vizsgálat indul az Újszínházban zaklatási vádak miatt</h1>
      <address><time datetime="2019-12-09T14:12:26+00:00">09 Dec 2019, 14:12</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/12/38386815822_b2ee564e43_b-1280x854.jpg"/>
      </figure>
      <p>
        <b>Vizsgálatot indít a budapesti Újszínház etikai bizottsága a sajtóban megjelent, az intézményt érintő zaklatási vádakkal összefüggésben – közölte az Újszínház hétfőn az MTI-vel.</b>
      </p>
      <p>Mint a közlemény felidézi, a Fővárosi Önkormányzata mint fenntartó december 6-án kért tájékoztatást az Újszínháztól egy vagy több 2016-ban elkövetett szexuális zaklatás ügyében.</p>
      <p>A sajtóban az utóbbi napokban jelentek meg olyan hírek, miszerint az Újszínház társulatának egyik, állami díjjal is kitüntetett, elismert színésze az intézmény egyik nem színész tagját zaklatta szexuálisan 2016-ban.</p>
      <p>“A fenntartó képviselőjét szóban és írásban is tájékoztattuk, hogy ilyenről nincs tudomásunk. Hivatalos bejelentés színházunkhoz sem akkor, sem azóta nem érkezett. A sajtóban megjelent cikkek valóságtartalmát vitatjuk és visszautasítjuk” – hangsúlyozta a teátrum.</p>
      <p>Mint kiemelték, a bejelentő személye, valamint a bejelentés tartalma a színház számára ismeretlen, mivel az intézmény is a sajtóból értesült arról, hogy a fenntartó, valamint a Színházi Dolgozók Szakszervezete részére ilyen jellegű bejelentés történt. “Az Újszínház a mai napon mindkét intézménytől tájékoztatást kért” – írták.</p>
      <p>“A mai napon rendkívüli társulati ülés alkalmával tájékoztattuk a társulatot, hogy az etikai bizottság a sajtóban megjelent vádak miatt vizsgálatot indít. A társulatot biztosítottuk arról, hogy amennyiben bárki bejelentést tesz, minden erővel az esetleges áldozatok megvédésére fog törekedni a színház” – áll a közleményben.</p>
      <p>Az Újszínház közleményében emlékeztet arra, hogy több szabályzattal is rendelkezik, amely lehetőséget biztosít az ilyen és ehhez hasonló ügyek bejelentésére, valamint kivizsgálására.</p>
      <p>“Szeretnénk megkérni a sajtó képviselőit, hogy tartsák tiszteletben a színház intézményét és tartózkodjanak a további feltételezéseken alapuló sajtóhírek megjelentetésétől” – zárul a teátrum közleménye.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-12-vidnyanszky-demokratikus-modon-kezelne-a-kormany-a-szinhazak-evtizedes-problemait/">Vidnyánszky: Demokratikus módon kezelné a kormány a színházak évtizedes problémáit</a>
        </li>
        <li>
          <a href="https://www.lokal.hu/2019-12-a-gothar-botrany-valtotta-ki-a-kormany-reakciojat/">A Gothár-botrány váltotta ki a kormány reakcióját</a>
        </li>
        <li>
          <a href="https://www.lokal.hu/2019-12-palkovics-nem-kellene-az-egyetemen-oktatnia-gotharnak/">Palkovics: Nem kellene az egyetemen oktatnia Gothárnak</a>
        </li>
        <li>
          <a href="https://www.lokal.hu/2019-12-tuntettek-gothar-peter-ellen/">Tüntettek Gothár Péter ellen</a>
        </li>
        <li>
          <a href="https://www.lokal.hu/2019-12-ma-hallgatjak-meg-gothart-a-miniszter-elmondta-a-velemenyet/">Ma hallgatják meg Gothárt! A miniszter elmondta a véleményét</a>
        </li>
      </ul>
    </article>
  </body>
</html>