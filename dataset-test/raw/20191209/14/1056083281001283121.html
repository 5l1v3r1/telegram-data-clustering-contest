<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813673/%DA%A9%D9%85%DB%8C%D8%B3%DB%8C%D9%88%D9%86-%D8%AD%D9%82%D9%88%D9%82%DB%8C-%D8%AD%D8%A8%D8%B3-%D8%A7%D8%A8%D8%AF-%D8%B1%D8%A7-%D8%A7%D8%B2-%D8%AC%D8%B1%D8%A7%D8%A6%D9%85-%D8%AA%D8%B9%D8%B2%DB%8C%D8%B1%DB%8C-%D8%AD%D8%B0%D9%81-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:59:43+00:00"/>
    <meta property="og:title" content="کمیسیون حقوقی حبس ابد را از جرائم تعزیری حذف کرد"/>
    <meta property="og:description" content="سخنگوی کمیسیون حقوقی و قضایی مجلس شورای اسلامی در تشریح بررسی‌های جلسه امروز کمیسیون خود گفت: براساس ماده واحده‌ای که امروز به تصویب رساندیم حبس ابد از جرائم تعزیری به کلی حذف می‌شود."/>
  </head>
  <body>
    <article>
      <h1>کمیسیون حقوقی حبس ابد را از جرائم تعزیری حذف کرد</h1>
      <address><time datetime="2019-12-09T14:59:43+00:00">09 Dec 2019, 14:59</time> by <a rel="author">پدرام خسروانی</a></address>
      <p>سخنگوی کمیسیون حقوقی و قضایی مجلس شورای اسلامی در تشریح بررسی‌های جلسه امروز کمیسیون خود گفت: براساس ماده واحده‌ای که امروز به تصویب رساندیم حبس ابد از جرائم تعزیری به کلی حذف می‌شود.</p>
      <p>حسن نوروزی در گفت‌وگو با ایسنا درخصوص جلسه امروز کمیسیون حقوقی و قضایی مجلس شورای اسلامی گفت: در جلسه امروز کمیسیون طرح کاهش مجازات حبس تعزیری را مورد بحث و بررسی قرار دادیم. این طرح دارای ماده واحده‌ای است که در جلسه امروز به تصویب رسید.</p>
      <p>وی افزود: در این ماده واحده مجازات خیلی از جرائم را کاهش دادیم. جرائم موضوع ماده ۶۱۴ قانون مجازات اسلامی به مجازات درجه ۶ تبدیل شد. براساس تصویب این ماده واحده بسیاری از جرائمی که غیر قابل گذشت نبودند به جرائم قابل گذشت تبدیل شده است، جرائمی همچون کیف‌قاپی، سرقت، توهین به سران قوا، استفاده از سفید مهر و سفید امضا، فریب در ازدواج، مزاحمت تلفنی و جعل سند درخصوص جرم توهین به سران قوا اگر سران قوا گذشت کردند قرار موقوفیه تعقیب صادر می‌شود.</p>
      <p>سخنگوی کمیسیون حقوقی و قضایی مجلس شورای اسلامی ادامه داد: همچنین اگر قاضی بخواهد درخصوص جرمی که در قانون مجازات آن که حبس از یک تا سه سال است حبس سه سال را صادر کند باید برای این کار خود دلیلی را ذکر کند. برای مثال بگوید برای سوءپیشینه بوده و نمی‌تواند بدون دلیل شدیدترین مجازات را در نظر بگیرد. در این ماده واحده تاکید شد که به مرور زمان خیلی از جرائم کاهش پیدا کند یا اگر فرد درخصوص جرم خود به نهادهای انتظامی و امنیتی کمک کند قاضی می‌تواند مجازات وی را تعلیق کند. براساس تصویب امروز کمیسیون حبس ابد از جرائم تعزیری برداشته شد و دیگر درباره این‌گونه جرائم قاضی نمی‌تواند بیش از ۲۵ سال حبس در نظر بگیرد.</p>
      <p>نوروزی در پایان اضافه کرد: همچنین اجازه داده شد موضوع دستبند و نظارت الکترونیکی توسط قوه قضاییه به بخش خصوصی واگذار شود. برای مثال افراد می‌توانند دستبند و پابند الکترونیکی خریداری کنند، آنها را به مجرمین بدهند و در مقابل آن مجرم کار کند و مبلغی از حقوق خود را به کسانی که دستبند و پابند می‌دهند، پرداخت کند.</p>
      <p>انتهای پیام</p>
    </article>
  </body>
</html>