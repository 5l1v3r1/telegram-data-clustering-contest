<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840301-zmi-rf-povidomili-pozitsiyu-moskvi-schodo-minskikh-domovlennostey-nikhto-nichogo-ne-pereglyadatime"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T14:50:00+00:00"/>
    <meta property="og:title" content="ЗМІ РФ повідомили позицію Москви щодо мінських домовленностей: ніхто нічого не переглядатиме"/>
    <meta property="og:description" content="КИЇВ. 9 грудня. УНН. Джерела російського видання “Коммерсант”, наближені до російської делегації на переговорах у рамках саміту у нормандському …"/>
  </head>
  <body>
    <article>
      <h1>ЗМІ РФ повідомили позицію Москви щодо мінських домовленностей: ніхто нічого не переглядатиме</h1>
      <address><time datetime="2019-12-09T14:50:00+00:00">09 Dec 2019, 14:50</time> by <a rel="author">Олексій Супрун</a></address>
      <p><b>КИЇВ. 9 грудня. УНН.</b> Джерела російського видання “Коммерсант”, наближені до російської делегації на переговорах у рамках саміту у нормандському форматі, повідомили, що позиція Москви щодо перегляду умов мінських домовленностей — жорстка та не буде змінюватися, пише <b>УНН</b>.</p>
      <p>Джерело “Комерсанта” в російських держструктурах, який бере участь в переговорах з Україною щодо врегулювання конфлікту на Донбасі і займався підготовкою до саміту, сказав, що позиція Москви з приводу послідовності виконання мінських угод — жорстка. “Для них (української сторони — ред.) ця зустріч політичний акт, а для нас — робоча. Якщо в угодах написано, що вибори повинні бути достроковими, значить, їх не можна поєднати з черговими. Ніхто не буде нічого переглядати”, — зазначив він.</p>
      <p>Співрозмовник “Коммерсанта” впевнений, що намір Києва переглянути, відредагувати або якось адаптувати, як висловився Вадим Пристайко, мінські угоди, також не буде реалізовано. За його словами, Париж і Берлін не раз говорили про те, що їм немає альтернативи.</p>
      <p>У ватажків бойовиків так званої “ДНР” ідентична позиція. “Є очікування (від саміту в Парижі — ред.), що Зеленському три гаранта виконання угод пояснять, що вони не підлягають ревізії. Що не можна поміняти їх логіку, суть, черговість пунктів „Комплексу заходів з виконання мінських угод“. Угоди схвалені Радою Безпеки ООН, а лідери, з якими Зеленський зустрінеться, — гаранти. Останнім часом з Києва було багато заяв, що треба поміняти, переписати, скорегувати угоди, що все застаріло з 2014 року. Так що найбільше очікування, що йому це пояснять”.</p>
      <p>Україна до зміни конституції відноситься різко негативно. Хоча 5 грудня на конференції “Україна: великі очікування” в лондонському Королівському інституті міжнародних відносин (Chatham House) помічник Зеленського Андрій Єрмак <a href="https://www.unn.com.ua/uk/news/1839609-u-zelenskogo-gotovi-zminiti-konstitutsiyu-schodo-detsentralizatsiyi-pislya-normandskoyi-zustrichi">говорив про готовність</a> провести конституційну реформу і надання додаткових повноважень ОРДЛО, в чому вона може полягати, він не уточнив. У той же час міністр Пристайко однозначно заявив, що закріплення особливого статусу в конституції не буде. Він назвав це “червоною лінією”, за яку Київ не зробить крок ні за яких обставин.</p>
      <p>Нагадаємо, у Зеленського <a href="https://www.unn.com.ua/uk/news/1840277-u-zelenskogo-ne-berutsya-prognozuvati-trivalist-peregovoriv-u-parizhi">не беруться прогнозувати</a> тривалість переговорів у Парижі.</p>
    </article>
  </body>
</html>