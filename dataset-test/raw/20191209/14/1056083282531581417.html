<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813664/%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D8%A8%D9%87%D8%B1%D9%87-%D9%88%D8%B1%DB%8C-%D9%85%D8%B1%D8%A7%DA%A9%D8%B2-%D8%A2%D9%85%D9%88%D8%B2%D8%B4%DB%8C-%D8%AA%D8%AD%D9%82%DB%8C%D9%82%D8%A7%D8%AA%DB%8C-%D8%A8%D9%87%D8%AF%D8%A7%D8%B4%D8%AA%DB%8C-%D9%88-%D8%AF%D8%B1%D9%85%D8%A7%D9%86%DB%8C-%D8%A8%D9%87%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:41:59+00:00"/>
    <meta property="og:title" content="حمایت از افزایش بهره‌وری مراکز آموزشی، تحقیقاتی، بهداشتی و درمانی/بهبود وضعیت خوابگاه‌ها"/>
    <meta property="og:description" content="رئیس دانشگاه علوم پزشکی شهید بهشتی در احکام جداگانه سرپرستان دو معاونت توسعه مدیریت و منابع دانشگاه و سرپرست معاونت دانشجویی و فرهنگی دانشگاه را انتخاب کرد."/>
  </head>
  <body>
    <article>
      <h6 class="kicker">در حکم انتصاب سرپرستان دو معاونت دانشگاه علوم پزشکی شهید بهشتی تاکید شد</h6>
      <h1>حمایت از افزایش بهره‌وری مراکز آموزشی، تحقیقاتی، بهداشتی و درمانی/بهبود وضعیت خوابگاه‌ها</h1>
      <address><time datetime="2019-12-09T14:41:59+00:00">09 Dec 2019, 14:41</time> by <a rel="author">طاهره مرادی</a></address>
      <p>رئیس دانشگاه علوم پزشکی شهید بهشتی در احکام جداگانه سرپرستان دو معاونت توسعه مدیریت و منابع دانشگاه و سرپرست معاونت دانشجویی و فرهنگی دانشگاه را انتخاب کرد.</p>
      <p><b>به گزارش ایسنا، </b>در حکم دکتر محمود خدادوست، معاون توسعه مدیریت و منابع دانشگاه علوم پزشکی شهید بهشتی، «حفظ و ارتقاء سرمایه‌های انسانی دانشگاه و استفاده از نیروی انسانی متعهد و توانمند، توانمندسازی مدیران و کارکنان با شناسایی و برگزاری کارگاه‌ها و دوره‌های آموزشی مدون و مورد نیاز، برنامه‌ریزی راهبردی و نظارت بر فرایند تدوین و پایش برنامه عملیاتی مشترک و اختصاصی دانشگاه با جلب مشارکت مدیران و کارشناسان حوزه‌های مختلف»، برنامه‌ریزی منابع، هزینه‌یابی، مدیریت عملکرد و تدوین و اجرای دقیق بودجه‌ریزی بر مبنای عملکرد، حمایت و پشتیبانی از واحدهای عملیاتی در اجرای برنامه‌ها و افزایش بهره‌وری مراکز آموزشی، تحقیقاتی، بهداشتی و درمانی، حفظ و توسعه منابع فیزیکی و تسریع در اجرا و اتمام پروژه‌های عمرانی به منظور توسعه زیر ساختها نیز از مهم‌ترین وظایف او عنوان شده است.</p>
      <p>در ادامه این حکم تاکید شده است: حفظ و استفاده بهینه از تجهیـزات و امکانات مراکز تحقیقاتی، بهداشتی، بیمارستان‌ها و مراکز پزشکی، آموزشی و درمانی، تلاش برای توسعه و ارتقاء امور رفاهی کارکنان و اعضای هیئت علمی و شناسایی، ساماندهی و تعیین تکلیف مالکیت اموال و املاک دانشگاه از دیگر وظایفی است که برای معاون جدید توسعه و مدیریت منابع دانشگاه علوم پزشکی شهید بهشتی تعریف شده است.</p>
      <p>به گزارش روابط عمومی دانشگاه علوم پزشکی شهید بهشتی، در حکم دکتر محمدعلی امام هادی سرپرست معاونت دانشجویی و فرهنگی این دانشگاه حفظ و ارتقاء باورها و ارزش‌های فرهنگی اسلامی و ملّی و گسترش فضای اخلاقی و معنوی در دانشگاه، بهبود وضعیت خوابگاه‌ها و خدمات رفاهی و ارتقاء کیفیت و کمیت تغذیه دانشجویان و توسعه فضاها و فعالیت‌های ورزشی، شناسایی و توانمندسازی نیروهای فرهنگی زبده و علاقه‌مند از بین دانشجویان و استادان دانشگاه، مدیریت محتوایی شورای فرهنگی دانشگاه از طریق ارائه و پیگیری پیشنهادهای لازم و تحقق مصوبات، اجرای دستورالعمل‌ها و فعال‌سازی شوراها و ستادهای مرتبط با حوزه‌های فرهنگی و دانشجویی از مهم‌ترین وظایف تعیین شده است.</p>
      <p>همچنین رصد وضعیت کلی فرهنگی و اجتماعی و همچنین انجام مطالعات و پژوهش‌های لازم به منظور برنامه‌ریزی و سیاست‌گذاری فعالیت‌های فرهنگی اجتماعی جهت گسترش و تعمیق ارزش‌های اسلامی – ایرانی – انقلابی در همه سطوح دانشگاه، توسعه فعالیت‌های فرهنگی، هنری، قرآنی، دینی، اجتماعی و سیاسی در سطوح استادان، دانشجویان و کارکنان دانشگاه، ایجاد هماهنگی، انسجام و همکاری لازم میان متولیان امور فرهنگی درون دانشگاه و استفاده از توانمندی‌های فرهنگی و اجتماعی عوامل و دستگاه‌های اثرگذار بیرون از دانشگاه،‌ ایجاد فضای پرنشاط و بالنده در فعالیت‌های فرهنگی و اجتماعی دانشجویان، کارکنان و اعضای هیئت علمی،  افزایش مشارکت کانون‌ها و تشکل‌های دانشجویی و سازمان‌های مردم نهاد به منظور تحقق اهداف فرهنگی اجتماعی، استفاده بهینه و حداکثری از منابع و امکانات و فضاهای فرهنگی درون و بیرون دانشگاه و ارتقاء سطح مشارکت دانشجویان در تصمیم‌سازی و استفاده حداکثری از توان و استعدادهای آنان در فعالیت‌های فرهنگی و اجتماعی از دیگر ماموریت‌های این معاونت است.</p>
      <p>انتهای پیام</p>
    </article>
  </body>
</html>