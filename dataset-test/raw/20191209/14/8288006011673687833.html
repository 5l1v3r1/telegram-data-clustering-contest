<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176383/tohtorocna-navstevnost-trencianskeho-hradu-prekonala-magicku-hranicu-150-000-ludi"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T14:12:27+00:00"/>
    <meta property="og:title" content="Tohtoročná návštevnosť Trenčianskeho hradu prekonala magickú hranicu 150 000 ľudí"/>
    <meta property="og:description" content="Tohtoročná návštevnosť Trenčianskeho hradu prekonala v pondelok historicky prvýkrát magickú hranicu 150 000 návštevníkov."/>
  </head>
  <body>
    <article>
      <h1>Tohtoročná návštevnosť Trenčianskeho hradu prekonala magickú hranicu 150 000 ľudí</h1>
      <h2>Tohtoročná návštevnosť Trenčianskeho hradu prekonala v pondelok historicky prvýkrát magickú hranicu 150 000 návštevníkov.</h2>
      <address><time datetime="2019-12-09T14:12:27+00:00">09 Dec 2019, 14:12</time> by <a rel="author">TASR</a></address>
      <p>Trenčín 9. decembra (TASR) – Tohtoročná návštevnosť Trenčianskeho hradu prekonala v pondelok historicky prvýkrát magickú hranicu 150 000 návštevníkov. <b>Jubilejnou návštevníčkou sa stala Bratislavčanka Katarína Mlynarčíková, od vedenia Trenčianskeho múzea, ktoré je správcom hradu, dostala darčekové predmety a poukážku na let balónom ponad Trenčín.</b></p>
      <p><i>„Prišla som si pozrieť trenčianske vianočné trhy, okolie Trenčína a aj hrad. Som tu prvýkrát a som rada, že som 150-tisíca návštevníčka hradu, ale teší ma aj to, že Trenčiansky hrad si to zaslúži, naozaj tu je čo pozerať,"</i> povedala Mlynarčíková s tým, že na prehliadku balóna z vtáčej perspektívy zoberie manžela, ak si ten netrúfne, tak syna.</p>
      <p><b>Podľa riaditeľa Trenčianskeho múzea v Trenčíne Petra Martiniska návštevnosť hradu stúpa od roku 2014, métu 150 000 návštevníkov si vytýčili v päťročnom horizonte.</b> <i>„Najviac nás teší spokojnosť návštevníkov. Hrad začína ožívať a navštevuje ho viac a viac ľudí. Hranicu 100 000 návštevníkov prekonal Trenčiansky hrad v roku 2014. Zmenili sme štruktúru podujatí, štruktúru prehliadok, návštevníci už nemusia čakať na sprievodcu, priestory si môžu prejsť aj samostatne,"</i> zdôvodnil Martinisko zvýšenú návštevnosť.</p>
      <p>K najexotickejším návštevníkom hradu podľa neho patria Japonci a Kórejci, ktorí si fotia na hrade všetko – každú škridlu, každý múr. Asi 80 percent turistov je zo Slovenska, zo zahraničných je najviac Čechov. <b>Návštevníkov počas roka najviac lákajú podujatia pre deti a pre rodiny, tento rok príjemne prekvapili aj nočné prehliadky, ktoré pritiahli viac ako 4000 hostí.</b></p>
      <p><i>„V budúcom roku pripravujeme niekoľko nových výstav, už v januári to bude výstava divadelných bábok aj so sprievodným programom, v lete sa môžu návštevníci tešiť na obnovený dobový tábor a dobové hry,"</i> doplnil riaditeľ múzea.</p>
    </article>
  </body>
</html>