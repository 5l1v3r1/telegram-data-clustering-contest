<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/2023-hedefleri-birden-cop-oldu-259733h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-12-09T14:43:00+00:00"/>
    <meta property="og:title" content="&quot;2023 hedefleri birden çöp oldu&quot;"/>
    <meta property="og:description" content="Bütçe görüşmelerinin devam ettiği Meclis'te partisi adına söz alan İYİ Parti Bursa Milletvekili İsmail Tatlıoğlu, &quot;Erdoğan'ın dile getirdiği 2023 hedefleri birden çöp oldu&quot; sözleriyle iktadarı eleştirdi."/>
  </head>
  <body>
    <article>
      <h1>"2023 hedefleri birden çöp oldu"</h1>
      <address><time datetime="2019-12-09T14:43:00+00:00">09 Dec 2019, 14:43</time> by <a rel="author">Yeni Çağ Gazetesi</a></address>
      <p>
        <b>Bütçe görüşmelerinin devam ettiği Meclis'te partisi adına söz alan İYİ Parti Bursa Milletvekili İsmail Tatlıoğlu, "Erdoğan'ın dile getirdiği 2023 hedefleri birden çöp oldu" sözleriyle iktadarı eleştirdi.</b>
      </p>
      <p>İYİ Parti Bursa Milletvekili İsmail Tatlıoğlu, Bütçe görüşmelerinin gerçekleştirildiği TBMM Genel Kurulu'nda iktidarın ekonomi politikalarını eleştirerek "Erdoğan'ın dile getirdiği 2023 hedefleri birden çöp oldu" ifadelerini kullandı.</p>
      <p>Tatşıoğlu'nun açıklamaları şöyle:</p>
      <p>2023 hedefleri vardı, geçen sene burada konuşuyorduk, Sayın Cumhurbaşkanı Yardımcımız da konuştu.<br/><br/>Düşünebiliyor musunuz, 2019'un Mart ayında, Sayın Erdoğan'ın bulunduğu büroda seçim çalışmaları yapılıyor, 2023 hedefleri yazılıyor; buradaki binada da On Birinci Kalkınma Planı yapılıyor, hedefleri çöpe atıyoruz.</p>
      <p>Bu kadar ilintisizlik, iletişimsizlik var, bu kadar büyük kopukluk var ve bizim sekiz yıldır peşinden koştuğumuz, geçen sene burada onlarca defa Sayın Oktay'ın, Sayın Bakanların, 31 Martta Sayın Erdoğan'ın dile getirdiği 2023 hedefleri birden çöp oldu.</p>
      <p>2023 yılını inşallah cumhuriyetimizin 100'üncü şeref yılı olarak kutlayacağız ama bu yönetimin, ekonomik hedefler açısından çöp yılı, maalesef böyle, çöp yılı. (İYİ PARTİ sıralarından alkışlar) Yani 25 milyar dolar fert başına millî gelir, 2 trilyon dolar millî gelir, 500 milyar dolar ihracat; bunlar yazılmış fakat politikaların merkezinde yok; yazıda var, dilde yok. Neden? Dışişleri fetih için Suriye'de; İçişleri PKK'ya mahkeme için Habur'da; Millî Savunma tenzil ve terfi işlerinde; Ekonomi kredi tahsisinde, inşaat desteğinde; Ulaştırma müteahhit organizasyonunda; Çevre Bakanlığı Bodrum'da bisiklet yolu yapıyor; Şehircilik butik arsa peşinde; Sanayi ve Teknoloji de maalesef asansör test merkezinde. Her bir atın farklı yöne koştuğu bir at arabası, bunun başka tarifi yok; o nedenle mesafe yok. Enerji var, harcama var ama yol alınmıyor.</p>
      <p>Bu iş şimdi 2053, 2071… Gençler "2071" diyor, yaşlılar da "2053" diyor; hedefler. "Ya ben ölürüm ya padişah ölür ya at ölür." hikâyesi var ya, buna döndü bu iş. Artık kelimeleri de anlamsızlaştırdık.</p>
      <p>Şu bütün bakanlıklar içerisinde, yaptığının ekonomiye tesirini ölçen bir tek bakanlık var, Ulaştırma ve Altyapı Bakanlığı. Sırf bu heyecanları eksilmesin diye eleştirmiyorum, eleştirecek çok şey var ama eleştirmiyorum. Harcamasının ekonomiye etkisini yazan tek bakanlık Ulaştırma ve Altyapı Bakanlığı; başka hiç kimsenin harcamayla, bütçeyle alakası yok. Böyle bir düşünce yok, olsaydı burada devlet olurdu bugün. Çünkü bu bütçe devletin bütçesi. (İYİ PARTİ sıralarından alkışlar) Millet de bu bütçeyi getirenlere bu muameleyi yapacak.</p>
      <related>
        <a href="https://www.yenicaggazetesi.com.tr/iyi-partili-ismail-tatlioglu-asgari-ucretliden-vergi-alinmasin-258463h.htm"/>
        <a href="https://www.yenicaggazetesi.com.tr/iyi-partiden-13-sehirlik-maraton-258255h.htm"/>
        <a href="https://www.yenicaggazetesi.com.tr/ismail-tatlioglu-11-aylik-yegenim-suriyelilerden-menenjit-mikrobu-kapti-257300h.htm"/>
        <a href="https://www.yenicaggazetesi.com.tr/asgari-ucretli-hangi-refah-cizgisini-asiyor-da-ek-vergiye-tabi-tutuluyor-257137h.htm"/>
      </related>
    </article>
  </body>
</html>