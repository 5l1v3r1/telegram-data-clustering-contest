<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/dampad-stamning-pa-vetenskapsskolan-efter-beslut-om-stangning/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:18:19+00:00"/>
    <meta property="og:title" content="Dämpad stämning på Vetenskapsskolan efter beslut om stängning"/>
    <meta property="og:description" content="DN besöker den kritiserade Safirskolan – fd Vetenskapsskolan – i Göteborg någon timme efter Skolinspektionens beslut."/>
  </head>
  <body>
    <article>
      <h1>Dämpad stämning på Vetenskapsskolan efter beslut om stängning</h1>
      <address><time datetime="2019-12-09T14:18:19+00:00">09 Dec 2019, 14:18</time> by <a rel="author" href="https://www.dn.se/av/kristina-hedberg/" target="_blank">Kristina Hedberg</a></address>
      <p>
        <b>Den hårt kritiserade Safirskolan – tidigare Vetenskapsskolan – i Göteborg har fått sitt tillstånd återkallat från Skolinspektionen. När DN besöker skolan en timme efter att beslutet blivit offentligt är stämningen dämpad. </b>
      </p>
      <p>Vetenskapsskolan heter inte så längre. Och huvudmannen är utbytt. Ändå har Skolinspektionen beslutat att stänga skolan. När jullovet är slut måste alla de 450 eleverna hitta nya skolor. </p>
      <p>Enligt Skolinspektionen har Safirskolans nya ägare trots allt koppling till skolans tidigare vd - en man som beskrivs som en radikal islamist och som har klassats som ett säkerhetshot av Säpo. Kopplingen bedöms enligt Skolinspektionen innebära en allvarlig risk för eleverna på skolan. Det är därför de inte får fortsätta.</p>
      <p><b>När Dagens Nyheter kommer </b>till Safirskolan på måndagseftermiddagen, någon timme efter att Skolinspektionens beslut blivit offentligt, är dörren olåst men korridorerna tomma och expeditionen släckt. Vi ringer på och ropar hallå, men till en början är det ingen som svarar. </p>
      <p>Efter en stund öppnas en dörr och personal strömmar ut. En kvinna kommer emot oss.</p>
      <p>– Det passar inte nu. Jag är deras talesperson. Ingen vill prata. Vi är bara så ledsna.</p>
      <p>En grupp män visar oss ut och säger att allt om beslutet redan står i tidningen.</p>
      <p>
        <b>Men vi vill ju tala med er. Inte bara om er.</b>
      </p>
      <p>– Då får ni höra av er i morgon. Skriv ett mejl och vänta på svar, säger mannen som stänger dörren bakom oss. </p>
      <p>Utanför står några flickor från fjärde klass som direkt kommer fram till DN:s team och undrar om vi kommit för att stänga deras skola. När vi svarar att vi är journalister säger de att alla blev jätteledsna av beskedet. ”Men är det verkligen sant? Stängs den på riktigt? Var ska vi gå då?”</p>
      <p>En man från skolan märker att vi pratar med varandra. Han kommer ut och sjasar iväg flickorna. ”Gå hem!”, säger han. ”Prata inte med främlingar.”</p>
      <p>
        <b>Men de får väl prata med vem de vill?</b>
      </p>
      <p>– Nej, det är inte bra. Vem är du? Hur ska de veta vem du är, säger mannen.</p>
      <p>
        <b>Jag heter Kristina Hedberg. Vad heter du?</b>
      </p>
      <p>– Jag heter Jesper. Gå hem nu, ropar han till barnen, som vinkar åt oss och drar sig undan.</p>
      <p>Det går cirka 450 elever på Safirskolan. Skolinspektionens beslut innebär att samtliga måste byta skola till nästa termin. </p>
      <figure>
        <img src="https://cached-images.bonnier.news/cms30/UploadedImages/2019/12/9/9a84974b-7593-4f6b-981f-d945cddb4df3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>När DN visats ut på gatan låser skolan dörren. Föräldrarna som kommer för att hämta barn säger att de är bestörta över beskedet, men nästan ingen vill intervjuas med namn och bild.<cite>Foto: Tomas Ohlsson</cite></figcaption>
      </figure>
      <p>Många av föräldrarna som kommer för att hämta sina barn får nyheten om stängningen efter jul av DN. En av dem är Faisa Saed som har en son i andra klass. Han har aldrig gått någon annanstans.</p>
      <p>– Jag är jätteledsen. Jätte, jätteledsen. Det här har varit en bra skola, säger Faisa Saed.</p>
      <p><b>En stor grupp föräldrar </b>hämtar sina barn vid en utflyktsbuss och stannar länge för att prata med varandra. Två mammor blir kvar sist. Den ena i traditionell heltäckande svart niqab, den andra i vit hijab och grön parkas. Ingen vill fotograferas och ingen vill att vi publicerar deras namn. Men de vill gärna tala med oss.</p>
      <p>– Vi har kris nu. Jag funderar på om vi måste lämna Sverige. Huvudmannen är ju utbytt, vad mer begär de, säger kvinnan i niqab. </p>
      <p>Många här misstänker att beslutet riktar sig mot islam. Ingen vi träffar säger sig känna igen att skolan präglats av extremism. </p>
      <p><b>Sven-Erik Berg, rektor och </b>skolchef, säger till DN på telefon att han inte vill kommentera Skolinspektionens beslut. </p>
      <p>– Vi har kommit överens om att alla kommentarer ska komma från huvudmannen. Jag är rektor och skolchef, men jag är inte huvudman.</p>
      <p>
        <a href="https://www.dn.se/nyheter/sverige/vetenskapsskolan-mister-tillstandet/">Läs mer: Vetenskapsskolan mister tillståndet – 450 elever blir av med skolplats</a>
      </p>
    </article>
  </body>
</html>