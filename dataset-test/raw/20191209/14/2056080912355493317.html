<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4003079_minimalnite_zaplati_na_uchitelite_shte_budat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T14:16:00+00:00"/>
    <meta property="og:title" content="Минималните заплати на учителите ще бъдат увеличени с 18% от догодина"/>
    <meta property="og:description" content="Ръстът на заплатите е една от основните мерки за преодоляване недостига на педагогически специалисти и за мотивиране на младите да изберат учителската професия."/>
  </head>
  <body>
    <article>
      <h1>Минималните заплати на учителите ще бъдат увеличени с 18% от догодина</h1>
      <address><time datetime="2019-12-09T14:16:00+00:00">09 Dec 2019, 14:16</time> by <a rel="author" href="https://www.dnevnik.bg/author/477" target="_blank">Диана Пеева</a></address>
      <p>Минималните заплати на учителите ще бъдат увеличени с 18% от 1 януари 2020 г. Това предвиждат промени в наредба от 2017 г. за нормиране и заплащане на труда, предложени от Министерството на образованието.</p>
      <p>Предвижда се минималната заплата на педагогическите специалисти (учители, възпитатели, логопеди, психолози, педагогически съветници и др.) да стане 1085 от 1 януари при сегашни 920 лева. За старшите учители и старши възпитатели е предвидено минимално възнаграждение в размер на 1120 лева, а за главен учител или възпитател - 1176 лева.</p>
      <p>"Проектът е разработен въз основа на поетите ангажименти на правителството за поетапно повишаване възнагражденията на педагогическите специалисти, като до края на четиригодишния мандат на управление заплатите трябва да бъдат удвоени", се казва в мотивите за промяна на наредбата. Ръстът на заплатите е една от основните мерки за преодоляване недостига на педагогически специалисти и за мотивиране на младите да изберат учителската професия. От министерството посочват, че увеличението на заплатите няма да се отрази на държавния бюджет, тъй като необходимите за целта средства са в рамките на планираните 360 млн. лв. за делегираните от държавата дейности, заложени в бюджета за 2020 г.</p>
      <p>С промените се определя и минимална норма от 700 часа годишно на преподавателската работа по профилиращия учебен предмет предприемачество от втория гимназиален курс.</p>
    </article>
  </body>
</html>