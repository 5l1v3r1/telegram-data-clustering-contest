<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/12/09/848868"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T14:48:00+00:00"/>
    <meta property="og:title" content="ইসরায়েলকে চরম হুঁশিয়ারী হামাসের"/>
    <meta property="og:description" content="অবরুদ্ধ গাজা উপত্যকায় হামাসের অবস্থানগুলোর উপর ইহুদিবাদী ইসরায়েল যে বিমান হামলা চালাচ্ছে তা বিনা জবাবে পার পাবে না। হামাসের মুখপাত্র ফাউজি বারহুম এ হুঁশিয়ারি উচ্চারণ করেছেন। গতকাল রবিবার এক বিবৃতিতে এ কথা জানানো হয়েছে।  ফাউজি বারহুম বলেন, দখলদার ইসরায়েল যে হামলা চালাচ্ছে তা আগ্রাসন হিসেবে বিবেচনা করা হচ্ছে। এর পরিণতি তাদেরকে ভোগ করতে হবে।  তিনি বলেন, হামাসের সামরিক শাখা আল-কাসসাম ব্রিগেড এখন অনেক বেশি অভিজ্ঞ এবং তারা জানে ইহুদিবাদী ইসরায়েলের এই আগ্রাসনের জবাব কিভাবে দিতে হয়। গতকাল সকালে ইসরায়েলের একটি জঙ্গিবিমান গাজায় হামাসের অবস্থানে হামলা চালায়।  ফিলিস্তিনের নিরাপত্তা কর্মকর্তারা জানিয়েছেন, ইসরায়েলি বিমান অন্তত দুটি অবস্থানে হামলা চালিয়েছে। তবে এসব হামলায় হতাহতের কোনো খবর পাওয়া যায়নি। ইসরায়েলের সামরিক বাহিনী এক বিবৃতিতে জানিয়েছে, জঙ্গিবিমান ও হেলিকপ্টারের সাহায্যে 'সন্ত্রাসী' হামাসের কয়েকটি অবস্থানে হামলা চালানো হয়েছে। এছাড়া গাজার উত্তরাঞ্চলে হামাসের একটি নৌঘাঁটিতে হামলা চালানো হয়।  ইসরায়েলের ওপরে যেসব হামলা হচ্ছে তা গাজা উপত্যকা থেকে হচ্ছে এবং এজন্য হামাসকেই সমস্ত দায়-দায়িত্ব বহন করতে হবে…"/>
  </head>
  <body>
    <article>
      <h1>ইসরায়েলকে চরম হুঁশিয়ারী হামাসের</h1>
      <address><time datetime="2019-12-09T14:48:00+00:00">09 Dec 2019, 14:48</time> by <a rel="author">কালের কণ্ঠ অনলাইন</a></address>
      <p>অবরুদ্ধ গাজা উপত্যকায় হামাসের অবস্থানগুলোর উপর ইহুদিবাদী ইসরায়েল যে বিমান হামলা চালাচ্ছে তা বিনা জবাবে পার পাবে না। হামাসের মুখপাত্র ফাউজি বারহুম এ হুঁশিয়ারি উচ্চারণ করেছেন। গতকাল রবিবার এক বিবৃতিতে এ কথা জানানো হয়েছে। </p>
      <p>ফাউজি বারহুম বলেন, দখলদার ইসরায়েল যে হামলা চালাচ্ছে তা আগ্রাসন হিসেবে বিবেচনা করা হচ্ছে। এর পরিণতি তাদেরকে ভোগ করতে হবে। <br/>তিনি বলেন, হামাসের সামরিক শাখা আল-কাসসাম ব্রিগেড এখন অনেক বেশি অভিজ্ঞ এবং তারা জানে ইহুদিবাদী ইসরায়েলের এই আগ্রাসনের জবাব কিভাবে দিতে হয়।</p>
      <p>গতকাল সকালে ইসরায়েলের একটি জঙ্গিবিমান গাজায় হামাসের অবস্থানে হামলা চালায়। </p>
      <p>ফিলিস্তিনের নিরাপত্তা কর্মকর্তারা জানিয়েছেন, ইসরায়েলি বিমান অন্তত দুটি অবস্থানে হামলা চালিয়েছে। তবে এসব হামলায় হতাহতের কোনো খবর পাওয়া যায়নি।</p>
      <p>ইসরায়েলের সামরিক বাহিনী এক বিবৃতিতে জানিয়েছে, জঙ্গিবিমান ও হেলিকপ্টারের সাহায্যে 'সন্ত্রাসী' হামাসের কয়েকটি অবস্থানে হামলা চালানো হয়েছে। এছাড়া গাজার উত্তরাঞ্চলে হামাসের একটি নৌঘাঁটিতে হামলা চালানো হয়। </p>
      <p>ইসরায়েলের ওপরে যেসব হামলা হচ্ছে তা গাজা উপত্যকা থেকে হচ্ছে এবং এজন্য হামাসকেই সমস্ত দায়-দায়িত্ব বহন করতে হবে বলে বিবৃতিতে উল্লেখ করা হয়েছে।</p>
    </article>
  </body>
</html>