<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/wizards-galvenais-treneris-popovics-ieprieks-man-teica-labus-vardus-par-bertanu/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T14:05:04+00:00"/>
    <meta property="og:title" content="“Wizards” galvenais treneris: Popovičs iepriekš man teica labus vārdus par Bertānu"/>
    <meta property="og:description" content="Nacionālās basketbola asociācijas (NBA) komandas Vašingtonas “Wizards” galvenais treneris Skots Brukss veltījis atzinīgus vārdus latviešu snaiperim Dāvim Bertānam."/>
  </head>
  <body>
    <article>
      <h1>“Wizards” galvenais treneris: Popovičs iepriekš man teica labus vārdus par Bertānu</h1>
      <address><time datetime="2019-12-09T14:05:04+00:00">09 Dec 2019, 14:05</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Nacionālās basketbola asociācijas (<a href="https://www.sportazinas.com/atsl%C4%93gv%C4%81rdi/nba/">NBA</a>) komandas Vašingtonas “Wizards” galvenais treneris Skots Brukss veltījis atzinīgus vārdus latviešu <i>snaiperim </i>Dāvim Bertānam.</p>
      <p>“Wizards” aizvadītajā naktī ar 119:135 piekāpās Losandželosas “Clippers” vienībai. Bertāns laukumā pavadīja 28 minūtes un 28 sekundes, kuru laikā guva 25 punktus. Latvietis izcīnīja trīs atlēkušās bumbas, izdarīja divas rezultatīvas piespēles un pārtvēra vienu bumbu. Bertāns otro reizi pēdējo trīs dienu laikā guva 25 punktus un aizvadīja savu sezonas dalīti rezultatīvāko spēli.</p>
      <p>Bertāns šobrīd <a href="https://www.sportazinas.com/bertans-var-ieklut-unikala-nba-speletaju-grupina-kura-ir-tikai-hardens-un-karijs/">ir ceļā uz to</a>, lai tiktu pie zīmīgiem skaitļiem trīspunktu metienu ailītē šajā regulārajā sezonā. Tāpat latvietis <a href="https://www.sportazinas.com/vai-bertans-ir-patiesais-wizards-lideris/">advancētajos statistikas rādītājos</a> ir starp “Wizards” labākajiem spēlētājiem. Tāpat viņš šosezon izmetis 186 trīspunktu metienus un realizējis 84 no tiem, kas ir trešais labākais rādītājs līgā.</p>
      <p>“Mēs visi redzam, kāda pārliecība pār saviem spēkiem ir Bertānam,” pēcspēles preses konferencē atklāja Brukss. “Arī līdzjutēji, komandas biedri un es pats esam pārliecināti par Dāvja spējām. Lieta, kas man patīk visvairāk ir tā, ka viņš ne tikai met pa grozu, bet arī labi meklē brīvas vietas laukumā, piespēlē un rada pretiniekiem pretestību aizsardzībā. Tomēr atgriežoties pie trīspunktniekiem – tā ir lieta, ko Bertāns dara ļoti labi – elites līmenī.”</p>
      <p>“Viņš ir kārtējais lieliskais spēlētājs, kuru starpsezonā ieguva Tomijs Šepards [“Wizards” ģenerālmenedžeris],” sacīja Brukss. “Vasarā man bija saruna ar Gregu Popoviču [kādreizējā Bertāna kluba Sanantonio “Spurs” treneris] un esmu biju ļoti priecīgs par to, ko viņš man stāstīja. Bertāns turpinās mums palīdzēt un nedomāju, ka viņš šobrīd ir <i>karsts. </i>Dāvis vienkārši ir viņš pats un ir tāda tipa spēlētājs, kurš pēc neprecīza metiena to aizmirst un ir pārliecināts, ka realizēs nākamo – tā ir teicama rakstura iezīme, kāda var būt basketbolistam.”</p>
      <figure>
        <iframe data-src="https://twitter.com/Chip_Brierre/status/1203875823826165760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Arī “Clippers” stūrmanis Dokss Riverss uzteica Bertāna veikumu. “Viņš vienmēr ir bijis lielisks metējs un tas nav mainījies. Varu viņu izcelt “Wizards” komandā, jo Bertāns realizēja visus metienus. Viņš spēlē fantastiski un ja pretiniekiem ir šāds basketbolists, viņš noteikti ir jāmēģina apturēt.”</p>
      <figure>
        <iframe data-src="https://twitter.com/HoopDistrictDC/status/1203799911483019264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bertāns šobrīd ir otrs rezultatīvākais “Wizards” spēlētājs aiz Bredlija Bīla, jo vidēji guvis 14,9 punktus un iekrājis 4,5 atlēkušās bumbas.</p>
    </article>
  </body>
</html>