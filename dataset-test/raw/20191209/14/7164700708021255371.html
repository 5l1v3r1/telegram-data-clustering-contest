<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_551125/"/>
    <meta property="og:site_name" content="INNnews"/>
    <meta property="article:published_time" content="2019-12-09T14:00:48+00:00"/>
    <meta property="og:title" content="มอบถุงยังชีพพระราชทานชาวศรีสาครนราฯ"/>
    <meta property="og:description" content="ที่กองร้อยอาสารักษาดินแดน ที่ว่าการอำเภอศรีสาคร อ.ศรีสา…"/>
  </head>
  <body>
    <article>
      <h1>มอบถุงยังชีพพระราชทานชาวศรีสาครนราฯ</h1>
      <h2>มูลนิธิอาสาเพื่อนพึ่ง (ภาฯ) ยามยาก มอบถุงยังชีพพระราชทานช่วยเหลือราษฏรประสบอุทกภัยที่ อ.ศรีสาคร จ.นราธิวาส จำนวน 105 ชุด</h2>
      <address>
        <time datetime="2019-12-09T14:00:48+00:00">09 Dec 2019, 14:00</time>
      </address>
      <p>ที่กองร้อยอาสารักษาดินแดน ที่ว่าการอำเภอศรีสาคร อ.ศรีสาคร จ.นราธิวาส นายเอกรัฐ หลีเส็น ผู้ว่าราชการจังหวัดนราธิวาส เป็นประธานในพิธีมอบถุงยังชีพพระราชทานของมูลนิธิอาสาเพื่อนพึ่ง (ภาฯ) ยามยาก สภากาชาดไทย ที่ได้รับพระราชทานจากพระเจ้าวรวงศ์เธอ พระองค์เจ้าโสมสวลี กรมหมื่นสุธนารีนาถ องค์นายกกิตติมศักดิ์ตลอดชีพ และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานมูลนิธิอาสาเพื่อนพึ่ง (ภาฯ) ยามยาก สภากาชาดไทย โดยได้ถวายพระภิกษุสงฆ์ จำนวน 5 ชุด มอบแก่โต๊ะอิหม่ามจำนวน 5 ชุด และมอบให้แก่ราษฏรที่ประสบอุทกภัยใน อ.ศรีสาคร จำนวน 95 ชุด รวมทั้งหมด 105 ชุดในวันนี้</p>
      <figure>
        <img src="https://www.innnews.co.th/wp-content/uploads/2019/12/%E0%B8%A1%E0%B8%AD%E0%B8%9A%E0%B8%96%E0%B8%B8%E0%B8%87%E0%B8%A2%E0%B8%B1%E0%B8%87%E0%B8%8A%E0%B8%B5%E0%B8%9E%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%97%E0%B8%B2%E0%B8%99-2.jpg"/>
      </figure>
      <p> </p>
      <p>ทั้งนี้สืบเนื่องจากในช่วงวันที่ 30 พฤศจิกายน – 5 ธันวาคม 2562 ได้เกิดสภาวะฝนตกหนักในพื้นที่ อ.ศรีสาครติดต่อกันทำให้เกิดภาวะน้ำท่วมฉับพลันและน้ำป่าไหลหลาก ส่งผลให้ราษฎรได้รับความเดือดร้อนจำนวน 850 ครัวเรือน รวม 2,950 คน ถนนได้รับความเสียหายจำนวน 15 สาย คอสะพาน 1 แห่ง ซึ่ง จ.นราธิวาสได้ประกาศเป็นเขตภัยพิบัติเพื่อช่วยเหลือผู้ประสบภัยฉุกเฉินจำนวน 5 หมู่บ้าน 4 ตำบล ของอำเภอศรีสาคร และหน่วยงานที่เกี่ยวข้องได้ให้การช่วยเหลือเบื้องต้นแล้ว</p>
      <figure>
        <img src="https://www.innnews.co.th/wp-content/uploads/2019/12/%E0%B8%A1%E0%B8%AD%E0%B8%9A%E0%B8%96%E0%B8%B8%E0%B8%87%E0%B8%A2%E0%B8%B1%E0%B8%87%E0%B8%8A%E0%B8%B5%E0%B8%9E%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%97%E0%B8%B2%E0%B8%993.jpg"/>
      </figure>
      <p> </p>
      <p>สำหรับ จ.นราธิวาส ได้เกิดสถานการณ์อุทกภัยตั้งแต่วันที่ 29 พฤศจิกายน 2562 เป็นต้นมา ก่อให้เกิดความเสียหายต่อทรัพย์สินของราษฎร ส่งผลให้ราษฎรได้รับผลกระทบในด้านต่างๆ ซึ่งทางจังหวัดได้ขอความอนุเคราะห์ถุงยังชีพพระราชทาน เพื่อช่วยเหลือผู้ประสบอุทกภัยในพื้นที่จังหวัดนราธิวาส ไปยังมูลนิธิอาสาเพื่อนพึ่ง (ภาฯ) ยามยาก สภากาชาดไทย เพื่อนำมามอบให้กับผู้ประสบอุทกภัยในพื้นที่แต่ละอำเภอ รวมทั้งสิ้น 6,130 ชุด โดยแยกให้กับ อ.สุคิรินจำนวน 125 ชุด อ.แว้ง จำนวน 1,513 ชุด อ.ศรีสาคร จำนวน 117 ชุด อ.ตากใบ จำนวน 1,050 ชุด อ.จะแนะจำนวน 1,500 ชุด อ.ยี่งอ จำนวน 500 ชุด และ อ.สุไหงโก-ลก จำนวน 1,325 ชุด</p>
      <figure>
        <img src="https://www.innnews.co.th/wp-content/uploads/2019/12/%E0%B8%A1%E0%B8%AD%E0%B8%9A%E0%B8%96%E0%B8%B8%E0%B8%87%E0%B8%A2%E0%B8%B1%E0%B8%87%E0%B8%8A%E0%B8%B5%E0%B8%9E%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%97%E0%B8%B2%E0%B8%994.jpg"/>
      </figure>
    </article>
  </body>
</html>