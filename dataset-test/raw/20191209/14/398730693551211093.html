<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/kristersson-nonsens-att-v-inte-har-nagot-inflytande/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:11:21+00:00"/>
    <meta property="og:title" content="Kristersson: Nonsens att V inte har något inflytande"/>
    <meta property="og:description" content="Att Vänsterpartiet inte skulle haft något inflytande över januaripartiernas nya bud om Arbetsförmedlingen kallar M-ledaren Ulf Kristersson för ”nonsens”."/>
  </head>
  <body>
    <article>
      <h1>Kristersson: Nonsens att V inte har något inflytande</h1>
      <address><time datetime="2019-12-09T14:11:21+00:00">09 Dec 2019, 14:11</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>Att Vänsterpartiet inte skulle haft något inflytande över<a href="https://www.dn.se/nyheter/politik/regeringen-skjuter-upp-andring-av-arbetsformedlingen/"> januaripartiernas nya bud</a> om Arbetsförmedlingen kallar M-ledaren Ulf Kristersson för ”nonsens”.<br/>– Jag hade samtal med Jonas Sjöstedt och så hade vi samtal på gruppledarnivå, säger han. </b>
      </p>
      <p>Efter januaripartiernas nya besked om Arbetsförmedlingen drog Vänsterpartiet, Moderaterna och Kristdemokraterna tillbaka hotet om misstroendeförklaring mot arbetsmarknadsminister Eva Nordmark (S). </p>
      <p>– Eftersom regeringen backar och gör det vi krävde så finns det inget skäl att aktualisera ett misstroende, säger M-ledaren Ulf Kristersson. </p>
      <p><b>Januaripartiernas förslag</b> om att reformen skulle vila på Lagen om valfrihet, LOV, kallar han för en ”dålig inriktning”. </p>
      <p>– Vi är inte emot valfrihet men man kan inte ha en stor reform som vilar på den lagstiftningen. Det andra var tidsschemat. Det här är en för stor och viktig myndighet i växande arbetslöshet och begynnande lågkonjunktur för att kunna slarva igenom en reform, säger Kristersson.</p>
      <p><a href="https://www.dn.se/nyheter/politik/live-tv-presstraff-med-vansterpartiet/">Läs mer: Sjöstedts nya hot mot Stefan Löfven</a> </p>
      <p><b>Vad är dina invändningar mot Lagen om valfrihet?</b> </p>
      <p>– LOV passar utmärkt inom vissa områden, som hemtjänsten. Vi prövade inom arbetsmarknadspolitikens område för några år sen med förskräckande resultat. Etableringslotsarna visade att LOV är olämplig i delar av arbetsmarknadspolitiken. Det innebar att svaga grupper inte fick det stöd de behövde, och bristande kontroll ledde till missbruk och till och med fusk. </p>
      <p><b>Liberalernas ledare Nyamko Sabuni</b> hävdade under måndagen att <a href="https://www.dn.se/nyheter/politik/sabuni-om-vansterpartiet-har-inte-paverkat-nagonting/">Vänsterpartiet inte påverkat slutresultatet</a>, utan att det var M och KD som januaripartierna rättade sig efter. Det stämmer inte, menar Kristersson. </p>
      <p>– Det är naturligtvis nonsens, sa han i en intervju med TV4 under måndagen. <br/>För DN utvecklar moderatledaren sitt resonemang om Vänsterns inflytande. </p>
      <p>– Självklart har de haft det. Det är alldeles uppenbart. Det var ju för att V, M och KD med instämmande av SD gjorde gemensam sak. Det var därför det kunde stoppas. Och så ska det vara. De har ju samma rätt till inflytande som alla andra partier i riksdagen. När man formar en majoritet med andra partier så får man inflytande. </p>
      <p>
        <b>Kan du berätta lite om samtalen, satt ni tillsammans alla fyra partier? </b>
      </p>
      <p>– Jag hade samtal med Jonas Sjöstedt av naturliga skäl och så hade vi samtal på gruppledarnivå. Det var helt okontroversiellt och okomplicerat. Vi insåg att vi tyckte lika i två distinkta punkter, vi tycker olika i många andra punkter. Och på samma sätt som vi inte brukar skämmas för att tycka olika så hade vi heller inga problem att tycka lika den här gången. </p>
      <p><b>Regeringen vill bilda</b> en arbetsgrupp där riksdagspartierna ska få möjlighet att följa det fortsatta arbetet med reformeringen av Arbetsförmedlingen. Men någon förhandling med januaripartierna är Kristersson inte intresserad av. </p>
      <p>– Vi satte ner foten och sa att man inte kan göra en slarvig reform med riskabla inslag. Men nu får de ta ansvar för att reformen genomförs så klokt som möjligt, säger M-ledaren. </p>
      <p>Inte heller Kristdemokraterna vill delta, skriver KD:s gruppledare Andreas Carlson på Facebook. </p>
      <p>”Det går inte att baksätesköra och detaljstyra en reform av den här magnituden från riksdagen. Det finns därmed ingen anledning att tillsätta någon arbetsgrupp som omfattar riksdagens alla partier. Informationsgivning från regeringen kan ske enligt gängse ordning i utskotten.”</p>
      <p><a href="https://www.dn.se/nyheter/politik/regeringen-skjuter-upp-andring-av-arbetsformedlingen/">Läs mer: Regeringen backar om Arbetsförmedlingen</a> </p>
      <p>
        <a href="https://www.dn.se/nyheter/politik/sabuni-om-vansterpartiet-har-inte-paverkat-nagonting/">Läs mer: Sabuni om Vänsterpartiet: ”Har inte påverkat någonting”</a>
      </p>
    </article>
  </body>
</html>