<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/svt-falls-for-josefin-nilsson-dokumentar-5469908.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T14:38:26+00:00"/>
    <meta property="og:title" content="SVT fälls för Josefin Nilsson-dokumentär"/>
    <meta property="og:description" content="Tv Granskningsnämnden fäller SVT för dokumentären &quot;Älska mig för den jag är&quot;, om artisten och skådespelaren Josefin Nilssons liv och karriär.Dokumentären strider mot bestämmelsen om respekt"/>
  </head>
  <body>
    <article>
      <h1>SVT fälls för Josefin Nilsson-dokumentär</h1>
      <h2>Tv Granskningsnämnden fäller SVT för dokumentären "Älska mig för den jag är", om artisten och skådespelaren Josefin Nilssons liv och karriär.Dokumentären strider mot bestämmelsen om respekt för privatlivet.</h2>
      <address><time datetime="2019-12-09T14:38:26+00:00">09 Dec 2019, 14:38</time> by <a rel="author">TT</a></address>
      <figure>
        <img src="https://img12.ntm.eu/unt/public/img/5469917/1209154004/artisten-josefin-nilssons-begr?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>I filmen skildras en destruktiv relation som Josefin Nilsson hade med en man på 1990-talet. Mannen, som inte nämns vid namn i dokumentären, anmälde senare SVT för att ha sänt dokumentären.</p>
      <p>"Granskningsnämnden har beslutat att fälla programmet då det strider mot bestämmelsen om respekt för privatlivet", skriver <a href="https://www.svt.se/kultur/granskningsnamndens-beslut-om-svt-s-dokumentar-om-josefin-nilsson">SVT</a> om beslutet.</p>
      <h3>Känd i "vid krets"</h3>
      <figure>
        <img src="https://img7.ntm.eu/unt/public/img/5469918/1209154004/josefin-nilsson-i-melodifestiv?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Jack Mikrut/Scanpix/TT | Josefin Nilsson i Melodifestivalen 2005. Arkivbild.</figcaption>
      </figure>
      <p>Enligt Granskningsnämnden var parets tidigare relation känd i en så pass vid krets, att det inte råder några tvivel om vem mannen i dokumentären, en tidigare medarbetare vid Dramaten, är.</p>
      <p>Vidare menar Granskningsnämnden att programmet kan ge uppfattningen att det finns en koppling mellan den misshandel mannen utsatte Josefin Nilsson för på 90-talet och hennes död.</p>
      <p>"Oavsett om programmet gav tittaren en uppfattning om ett samband eller inte, konstaterar nämnden att programmets skildring av hur B behandlat A och de konsekvenser det fick för henne var av klar intrångskaraktär", skriver Granskningsnämnden.</p>
      <h3>SVT: Förvånad</h3>
      <p>Martin Vårdstedt, ansvarig utgivare för dokumentären på SVT, kommenterar domen i en skriftlig kommentar till TT.</p>
      <p>"Vi frias på två av tre punkter, filmen fälls inte för kravet på opartiskhet eller saklighet, utan för bristande respekt för privatlivet. Det är förstås någonting vi tar till oss, men det förvånar mig ändå. Nämnden anser att mannen är identifierbar i en vid krets genom deras förhållande på 90-talet. Vi gjorde en annan bedömning. Den vidare krets man syftar på fanns inte enligt vår bedömning, förrän filmen fick sitt enorma genomslag i sociala medier. Nu får vi förstås fundera på hur man ska kunna berätta den här typen av angelägna historier framöver", skriver Martin Vårstedt.</p>
      <h3>Advokaten: "Anmärkningsvärt"</h3>
      <p>Den tidigare pojkvännens advokat, Sargon De Basso, berättar för TT att hans klient är nöjd med att SVT fälls på en av punkterna. Samtidigt menar De Basso att det är anmärkningsvärt att SVT frias på de övriga två punkterna.</p>
      <blockquote>Det Granskningsnämnden säger är att SVT ska frias om kravet på opartiskhet, ungefär för att de aldrig har utgett sig för att vara opartiska. Så deras partiskhet har enligt Granskningsnämnden varit så uppenbar att de inte ska behöva vara opartiska – då pratar vi alltså om Sveriges Television, säger Sargon De Basso och fortsätter:</blockquote>
      <blockquote>Problemet med ett sådant beslut är att det kan få oerhörda konsekvenser för framtiden, för det Granskningsnämnden gör är att bana väg för att SVT och alla medier som lyder under deras regelverk nu har fritt fram att vara mediedomstolar.</blockquote>
      <p>Han säger även att han och hans klient eventuellt ska titta på möjligheterna att överklaga de punkter som friar SVT.</p>
      <p>I september anmälde den tidigare pojkvännen SVT för förtal till justitiekanslern (JK), som beslutade att inte inleda en utredning.</p>
      <p>"Uppgifterna i anmälan ger inte underlag för bedömningen att åtal är påkallat från allmän synpunkt", påpekade JK.</p>
      <p>Dokumentären "Älska mig för den jag är" visades i SVT i mars i år, och hade inom loppet av några månader nått över 2,5 miljoner tittare i Sverige.</p>
      <p>Rättad: I en tidigare version angavs fel avsändare på en uppgift om att mannens adress spridits på sociala medier.</p>
      <h3>Fakta</h3>
      <p>
        <b>Fakta: Josefin Nilsson</b>
      </p>
      <p>Född 1969 i Alvare på Gotland. Avled i Visby den 29 februari 2016.</p>
      <p>Bakgrund: Slog igenom som en av medlemmarna i gruppen Ainbusk Singers, som startades 1983. Debuterade som soloartist 1993 med skivan "Shapes", där Benny Andersson och Björn Ulvaeus hade skrivit text och musik. Medverkade i Melodifestivalen 2005 med låten "Med hjärtats egna ord".</p>
      <p>Musikalerfarenhet: Debuterade i Björn Ulvaeus och Benny Anderssons "Chess", i rollen som Svetlana Sergievskaya, 2002.</p>
      <p>Filmer: "Adam och Eva" mot bland andra Björn Kjellman 1997 och "Det blir aldrig som man tänkt sig" 2000.</p>
      <p>Priser: Fick Ulla Billquist-stipendiet 1992 och Gotlands kommuns kulturpris 2003.</p>
    </article>
  </body>
</html>