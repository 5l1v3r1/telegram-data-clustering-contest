<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/299209-csdd-sak-bezprecedenta-cinu-ar-riepu-skopuliem.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="CSDD sāk bezprecedenta cīņu ar riepu skopuļiem"/>
    <meta property="og:description" content="Ziemā, braucot ar vasaras riepām vai tādām, kas pārmērīgi nodilušas, tiek apdraudēta satiksmes drošība un pilsētās arī traucēta pārvietošanās dinamika. Ceļu satiksmes drošības direkcija sākusi bezprecedenta cīņu ar nepiemērotu riepu lietotājiem."/>
  </head>
  <body>
    <article>
      <h1>CSDD sāk bezprecedenta cīņu ar riepu skopuļiem</h1>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">©Vladislavs Proškins/F64</a></address>
      <p>Ziemā, braucot ar vasaras riepām vai tādām, kas pārmērīgi nodilušas, tiek apdraudēta satiksmes drošība un pilsētās arī traucēta pārvietošanās dinamika. Ceļu satiksmes drošības direkcija sākusi bezprecedenta cīņu ar nepiemērotu riepu lietotājiem.</p>
      <p>Līdz šim automašīnu tehniskajās pārbaudēs uz ceļa tika pārbaudītas tikai smagās automašīnas. Taču no pagājušās nedēļas CSDD sadarbībā ar Ceļu policiju pārbauda arī vieglos auto. Tas tāpēc, ka tieši šogad autovadītāji pasākuši braukt uz ikgadējām tehniskajām apskatēm ar gadalaikam vai vispār braukšanai nepiemērotām riepām. Ar domu paņemt mašīnai slimības lapu uz mēnesi un pēc tam - gan jau kaut kā. Inspektoriem šoferi stāsta visādas blēņas, ka nav bijis laika pāraut mašīnu, nav naudas, slikta atmiņa un vispār - dzīve grūta. Savukārt, ja tehniskā apskate jāiet pavasarī, viņi cer iztikt vispār bez ziemas riepām. Sevišķi šī sērga izplatīta Daugavpils reģionā. Uz katrām 17 mašīnām viena jāceļ nost no trases, un tas arī tiek un tiks darīts, turklāt visā Latvijā. Piemēram, ceturtdien pārbaudē uz ceļa Liepājā tika noņemtas 13 tehniskās apskates uzlīmes.</p>
      <p>CSDD pārstāve Ieva Bērziņa stāsta, ka dienā uz ceļiem iespējams pārbaudīt 250 līdz 300 automašīnu. Kamēr šoferi turpinās braukt ar nederīgām riepām, pārbaudes turpināsies. Kamēr nesapratīs, ka tā nedrīkst. Jāatgādina, ka ar ziemas riepām jābrauc jau no brīža, kad iestājas ziemai raksturīgie laika apstākļi, bet obligātā kārtā - no 1. decembra līdz 1. martam. Tas nozīmē, ka uz riepām jābūt atzīmei, ka šīs riepas paredzētas braukšanai ziemā, un protektora dziļumam jābūt ne mazākam par četriem milimetriem. Turklāt visām riepām ir arī jābūt vienādām - ar identisku rakstu. Prasība attiecas uz visiem automobiļiem un autobusiem, kuru pilna masa nepārsniedz 3500 kilogramu. Atļautas ir arī riepas ar radzēm, un tās pat ir vēlamas, jo ziemā tās būtiski uzlabo saķeri ar ceļa segumu.</p>
      <blockquote>Pašlaik pārāk daudzi šoferi šīs satiksmes prasības ignorē - brauc ar vasarenēm vai vispār bez protektora. Tāpēc, ja tāda mašīna patrāpās tehniskajā kontrolē uz ceļa, tad vadītājam nodrošinātas ļoti lielas neērtības. Viņam ne tikai jāšķiras no tehniskās apskates uzlīmes, bet smagākajā gadījumā - arī no numurzīmēm. Un tad mašīnu tālāk pārvietot atļauts tikai ar autoevakuatoru. Tādā situācijā tēriņi krietni pārsniedz savlaicīgas riepu maiņas izmaksas.</blockquote>
      <p>Juridiski kontrolētāju tiesības, tostarp numurzīmju aizturēšanu, regulē Noteikumi par transportlīdzekļu valsts tehnisko apskati un tehnisko kontroli uz ceļa. Ja transportlīdzeklim tiek piešķirts sliktākais vērtējums - 3, tā turpmākā piedalīšanās ceļu satiksmē ir aizliegta. «Ja bīstamus trūkumus vai bojājumus nav tehniski iespējams novērst uz vietas, transportlīdzekļa vadītājs, izmantojot evakuatoru vai velkot cietajā sakabē, nogādā transportlīdzekli tuvākajā stāvvietā vai remonta vietā. (..)</p>
      <p>Lai saņemtu atpakaļ aizturētās transportlīdzekļa valsts reģistrācijas numura zīmes, transportlīdzeklim novērš konstatētos trūkumus vai bojājumus un uzrāda to norādītajā tehniskās apskates stacijā.» Tātad mašīnai ne tikai jātiek pie ziemas riteņiem, bet arī vēlreiz jādodas uz tehnisko apskati. Pilnā komplektā neērtības noteikti ir daudz lielākas nekā ietaupījums, ko sniedz ilgāka pabraukāšana ar nodrillētām vasarenēm. Turklāt, ja neizdodas noturēties uz ceļa, garantētas arī fiziskas ciešanas.</p>
      <p>Sinoptiķi brīdina, ka nedēļas vidū temperatūra atkal var noslīdēt zem nulles. Ceļi kļūs slideni.</p>
      <p><a href="https://nra.lv/latvija/299209-csdd-sak-bezprecedenta-cinu-ar-riepu-skopuliem.htm#">Lasīt visu</a>  </p>
    </article>
  </body>
</html>