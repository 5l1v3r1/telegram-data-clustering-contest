<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/689182/gerontas-efraim-tis-arizona-i-zoi-kai-oi-teleftaies-stigmes-tou-a"/>
    <meta property="og:site_name" content="enikos.gr"/>
    <meta property="article:published_time" content="2019-12-09T14:08:00+00:00"/>
    <meta property="og:title" content="Γέροντας Εφραίμ της Αριζόνα: Η ζωή και οι τελευταίες στιγμές του Αγιορείτη που ίδρυσε 21 μονές στην Αμερική - ΦΩΤΟ"/>
    <meta property="og:description" content="Απέραντη θλίψη στον ορθόδοξο κόσμο προκάλεσε..."/>
  </head>
  <body>
    <article>
      <h1>Γέροντας Εφραίμ της Αριζόνα: Η ζωή και οι τελευταίες στιγμές του Αγιορείτη που ίδρυσε 21 μονές στην Αμερική - ΦΩΤΟ</h1>
      <address>
        <time datetime="2019-12-09T14:08:00+00:00">09 Dec 2019, 14:08</time>
      </address>
      <p>Απέραντη θλίψη στον ορθόδοξο κόσμο προκάλεσε η είδηση της κοίμησης του γέροντα Εφραίμ, ο οποίος τα ξημερώματα της Κυριακής εκοιμήθη στην Αριζόνα σε ηλικία 91 ετών. Ο γέροντας Εφραίμ τα τελευταία χρόνια αντιμετώπιζε προβλήματα υγείας που όμως δεν στάθηκε ικανή να τον κάμψει έως την τελευταία στιγμή.</p>
      <p>Σύμφωνα με την εφημερίδα «Δημοκρατία», το Σάββατο συμμετείχε στις ιερές ακολουθίες, ενώ κοινώνησε τα άχραντα μυστήρια, παρότι ο γιατρός του είχε συστήσει ξεκούραση. Περίπου στις 9 το βράδυ, ενώ βρισκόταν στο κελί του με τους μοναχούς που τον διακονούσαν, έγειρε στο πλάι και παρέδωσε το πνεύμα του στον Κύριο. Αυτό που εντυπωσίασε τους μοναχούς ήταν το γαλήνιο πρόσωπό του μετά την κίνηση.</p>
      <p>Όπως αναφέρει το δημοσίευμα, ο γέροντας είχε προετοιμάσει τα πνευματικοπαίδια του. Λέγεται ότι τις τελευταίες ημέρες τους έλεγε ότι σύντομα θα εκδημήσει και «έβλεπε» το εγκόσμιο τέλος του.</p>
      <p>Ο Γέροντας Εφραίμ γεννήθηκε στις 24 Ιουνίου 1928 στον Βόλο ως Ιωάννης Μωραΐτης. Πέρασε φτωχικά χρόνια και νωρίς βγήκε στο μεροκάματο στο πλευρό του πατέρα του, αλλά πάντα ακολουθούσε το ευσεβές παράδειγμα της μητέρας του (η οποία έγινε αργότερα μοναχή με το όνομα Θεοφανώ).</p>
      <figure>
        <img src="http://media.enikos.gr/data/photos/689182_89e1275cea-8dd61676778c8e4f.jpg"/>
      </figure>
      <p>Μεγαλώνοντας σε ένα χριστιανικό περιβάλλον με αγάπη και ευσέβεια από νωρίς λαχτάρισε τον μοναχισμό και σε ηλικία 14 χρονών πήρε την απόφαση να ενδυθεί το ένδυμα του μοναχισμού αλλά περίμενε να γίνει 19 ετών για να πάρει ευλογία από τον πνευματικό του και να πάει στο Άγιο Όρος.</p>
      <p>Με την άφιξη του στο Άγιο Όρος, στις 26 Σεπτεμβρίου 1947, πήγε κατευθείαν στον γέροντα Ιωσήφ (Ησυχαστή), στη σπηλιά του Τιμίου Προδρόμου, ο οποίος τον αποδέχτηκε στην αδελφότητα του, και έκανε την κουρά του 9 μήνες αργότερα το 1948 με το όνομα Εφραίμ.</p>
      <p>Από υπακοή στο γέροντά του, ο μοναχός Εφραίμ χειροτονήθηκε διάκονος και στη συνέχεια ιερέας.</p>
      <p>Η ζωή στην αδελφότητα του γέροντος Ιωσήφ ήταν πολύ αυστηρή και ασκητική.</p>
      <p>Μετά την κοίμηση του γέροντος Ιωσήφ το 1959, συγκεντρώθηκαν αρκετοί μοναχοί γύρω από γέροντα Εφραίμ που τον είχαν ως πνευματικό πατέρα.</p>
      <p>Το 1973 η αδελφότητά του μετακόμισε στην Ιερά Μονή Φιλοθέου όπου έγινε και ηγούμενός της. Λόγω της φήμης του γέροντος Εφραίμ, η μοναστική αδελφότητα μεγάλωσε γρήγορα.</p>
      <p>Του ζητήθηκε από την επιστασία του Αγίου Όρους, να αναβιώσει και να επανδρώσει πολλά μοναστήρια στο Άγιο Όρος τα οποία έπασχαν από λειψανδρία, όπως του Ξηροποτάμου, Κωνσταμονίτου και Καρακάλλου. Αυτά τα μοναστήρια βρέθηκαν κάτω από την πνευματική του καθοδήγηση.</p>
      <p>Επίσης υπάρχουν πολλά άλλα μοναστήρια στην Ελλάδα κάτω από την πνευματική καθοδήγηση του γέροντος Εφραίμ, όπως η Ιερά Μονή Αγίου Ιωάννη του Προδρόμου στις Σέρρες, της Παναγίας της Οδηγήτριας στην Πορταριά (Βόλος) και αυτό του Αρχαγγέλου Μιχαήλ, πρώην μετόχι της Φιλοθέου, στη νήσο της Θάσου.</p>
      <p>Το 1979 έφθασε στον Καναδά για λόγους υγείας.</p>
      <p>Ο π. Εφραίμ, μόλις έφθασε στον Καναδά και άρχισε τις εξετάσεις στους γιατρούς, συγχρόνως άρχισε να εξομολογεί, να νουθετεί και να διδάσκει τους απόδημους Έλληνες. Η ποιμαντική του δράση, κατόπιν προσκλήσεων, από τον Καναδά εξαπλώθηκε στις Η.Π.Α. Έκτοτε οι επισκέψεις συνεχίσθηκαν και η ποιμαντική προσφορά του όλο και αυξανόταν.</p>
      <p>Τότε σιγά-σιγά άρχισε να καλλιεργείται η σκέψη να ιδρυθεί μοναστήρι στην Αμερική, ώστε ο απόδημος ελληνισμός να έχει μια μόνιμη βάση πνευματικού ανεφοδιασμού. Πράγματι άρχισαν ενέργειες και ιδρύθηκαν στην αρχή δύο μοναστήρια, το ένα στο Μόντρεαλ του Καναδά και το άλλο στο Πίτσμπουργκ των Η.Π.Α. Έγινε συνέχεια με την ίδρυση και άλλων μοναστηριών, με αποτέλεσμα σήμερα να υπάρχουν 19 μοναστήρια και να δημιουργούνται άλλα δύο αυτή τη στιγμή.</p>
      <p>Συνέχισε να είναι πνευματικός πατέρας ιερών μονών στο Άγιο Όρος και 8 γυναικείων μοναστηριών σε όλη την Ελλάδα, αλλά καθώς δεν ήταν πρακτικό να είναι ηγούμενος της Ιεράς Μονής Φιλοθέου, καθώς έλειπε για μεγάλα χρονικά διαστήματα στην Βόρεια Αμερική, παραιτήθηκε το 1990.</p>
      <p>Στην Αμερική έως σήμερα έχει ιδρύσει 19 μοναστήρια, 17 είναι στις Η.Π.Α. και τα 2 είναι στον Καναδά (ανδρικά και γυναικεία), τα οποία υπάγονται στην Ελληνορθόδοξη Αρχιεπισκοπή Αμερικής και Καναδά.</p>
      <p>
        <b>Οι Ιερές Μονές που ίδρυσε</b>
      </p>
      <p>Τα μοναστήρια είναι τα εξής: δύο στη Φλόριντα, δύο στο Τέξας, δύο στο Σικάγο, δύο στη νότια Καρολίνα, ένα στη Νέα Υόρκη, ένα στην Ουάσιγκτον, ένα στην Πενσυλβανία, ένα στην Καλιφόρνια, ένα στο Ιλινόις, ένα στο Μίτσιγκαν, ένα στο Μόντρεαλ, και ένα στο Τορόντο, αφιερωμένα στο Χριστό, στην Παναγία και σε διαφόρους Αγίους.</p>
      <p>Επίσης έχει κατασκευάσει ένα γηροκομείο.</p>
      <p>Μέχρι σήμερα Κυριακή 8 Δεκεμβρίου ο γέροντας Εφραίμ μόναζε στο μοναστήρι του Αγίου Αντωνίου στην έρημο της Αριζόνας, λίγη ώρα μακριά από την πρωτεύουσα της Αριζόνας το Phoenix και κοντά στην πόλη Florence.</p>
      <p>
        <b>Γέροντας Εφραίμ Αριζόνας: Η Ιερά Μονή Αγίου Αντωνίου</b>
      </p>
      <p>Η ίδρυση και κατασκευή της<b> </b>Ιεράς Μονής Αγίου Αντωνίου ξεκίνησε το 1995. Η ιερά μονή είναι ανδρική και λειτουργεί με περίπου 35 μοναχούς από διάφορες εθνικότητες, με ηγούμενο τον αγιορείτη ιερομόναχο π. Παϊσιο που προέρχεται από το Άγιο Όρος.</p>
      <p>Το μοναστήρι έχει τώρα έκταση 2000 στρεμμάτων και το επισκέπτονται καθημερινά πολλοί προσκυνητές από όλο τον κόσμο.</p>
      <p>Το μοναστήρι του Αγ. Αντωνίου είναι κοινόβιο με 5 εκκλησίες, του Αγ. Αντωνίου και Αγ. Νεκταρίου, του Αγ.Νικολάου, η οποία είναι πετρόκτιστη, του Αγ. Σεραφείμ, του Αγ. Δημητρίου, ρωσικού τύπου, και του Αγ. Γεωργίου. Κοντά στο μοναστήρι πάνω σε ένα λοφίσκο επίσης είναι κτισμένο το εκκλησάκι του Προφήτη Ηλία, όμοιο με τα εκκλησάκια της Σαντορίνης, με χρώματα του μπλε και του άσπρου.</p>
      <p>Το μοναστήρι προσφέρει συσσίτια για φτωχούς και σε δημιούργησε ίδρυμα για φτωχές και εγκαταλειμμένες γυναίκες στην πόλη του Tuscon.</p>
      <p>Οι μοναχοί από την Ελλάδα είναι ελάχιστοι, η πλειονότητα των μοναχών αποτελείται από γηγενείς ορθοδόξους της Αμερικής διαφόρων εθνοτήτων και από προσήλυτους. Η γλώσσα των ακολουθιών είναι η ελληνικής, καθώς όλοι οι μοναχοί μαθαίνουν την ελληνική γλώσσα και την βυζαντινή μουσική.</p>
      <p>Οι μοναχοί ακολουθούν και εφαρμόζουν επακριβώς τις Βυζαντινές παρακαταθήκες, τις παραδόσεις, τις ιερές ακολουθίες, τις ολονυχτίες, τις προσευχές και τη ζωή με το ωράριο του Αγίου Όρους.</p>
      <p>Η εξόδιος ακολουθία θα γίνει την Τετάρτη στην Ιερά Μονή Αγίου Αντωνίου στην Αριζόνα των ΗΠΑ.</p>
      <p>Πηγή: ΔΗΜΟΚΡΑΤΙΑ/vimaorthodoxias.gr</p>
      <related>
        <h4>σχετικά άρθρα</h4>
        <a href="http://www.enikos.gr/international/687972/pethane-i-diasimi-gata-lil-bub-me-tous-ekatommyria-thavmastes-pho%0A%20%20%20%20%0A"/>
        <a href="http://www.enikos.gr/international/687909/pethanan-ti-vasilissa-elisavet-ekeini-etheathi-na-epistrefei-sto-%0A%20%20%20%20%0A"/>
        <a href="http://www.enikos.gr/international/687714/enopli-epithesi-kata-epicheirimatia-stin-oukrania-skotothike-o-tr%0A%20%20%20%20%0A"/>
        <a href="http://www.enikos.gr/international/687668/thrinos-stin-pagkosmia-mousiki-skini-pethane-o-koryfaios-maestros%0A%20%20%20%20%0A"/>
        <a href="http://www.enikos.gr/international/687366/thanasimi-ptosi-gia-diasimo-anarrichiti-epese-apo-ypsos-300-metro%0A%20%20%20%20%0A"/>
        <a href="http://www.enikos.gr/international/687387/o-agios-vasilis-echei-antagonismo-efivi-egklovistike-gia-90-lepta%0A%20%20%20%20%0A"/>
        <a href="http://www.enikos.gr/international/687163/pethane-se-ilikia-101-eton-o-proin-prothypourgos-tis-iaponias-gia%0A%20%20%20%20%0A"/>
        <a href="http://www.enikos.gr/international/687002/anoixe-o-fakelos-dolofonias-mias-gynaikas-prin-apo-38-chronia-dyo%0A%20%20%20%20%0A"/>
        <a href="http://www.enikos.gr/international/686754/pethane-diasimos-sef-sto-ntoumpai-eiche-ginei-gnostos-apo-to-mast%0A%20%20%20%20%0A"/>
      </related>
    </article>
  </body>
</html>