<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/kaledos-sostineje/vilnius-renka-graziausia-kaledine-vitrina/"/>
    <meta property="og:site_name" content="Made in vilnius"/>
    <meta property="article:published_time" content="2019-12-09T14:43:24+00:00"/>
    <meta property="og:title" content="Vilnius renka gražiausią kalėdinę vitriną"/>
    <meta property="og:description" content="Kai parduotuvių ir kavinių vitrinų blizgesys, puošyba ir įmantriausias dizainas ima kerėti praeivius, reiškia į sostinę iš tiesų atėjo šventės ir laukiamiausias festivalio „Kalėdos sostinėje“ konkursas  – „Vilniaus kalėdinė vitrina“.  Nuo šiandien konkursą organizuojanti Vilniaus savivaldybė kviečia pasivaikščioti po miestą kalėdinių vitrinų maršrutu, dairantis į viena už kitą gražiau išpuoštas..."/>
  </head>
  <body>
    <article>
      <h1>Vilnius renka gražiausią kalėdinę vitriną</h1>
      <address><time datetime="2019-12-09T14:43:24+00:00">09 Dec 2019, 14:43</time> by <a rel="author">Made in Vilnius</a></address>
      <p>Kai parduotuvių ir kavinių vitrinų blizgesys, puošyba ir įmantriausias dizainas ima kerėti praeivius, reiškia į sostinę iš tiesų atėjo šventės ir laukiamiausias festivalio „Kalėdos sostinėje“ konkursas – „Vilniaus kalėdinė vitrina“.</p>
      <p>Nuo šiandien konkursą organizuojanti Vilniaus savivaldybė kviečia pasivaikščioti po miestą kalėdinių vitrinų maršrutu, dairantis į viena už kitą gražiau išpuoštas vitrinas ir būtinai balsuoti. Kasmetis konkursas šiemet pritraukė 36 dalyvius – socialiai aktyvias įmones, įstaigas, verslininkus ir privačias iniciatyvas, kurie stengiasi nustebinti ir kurti ypatingą kalėdinę atmosferą. Vitrinos šiemet puošiamos ne vien Senamiestyje ar centre, ir atokesniuose rajonuose. Balsuoti už gražiausią vitriną jau galima <a href="https://www.delfi.lt/apps/graziausia-vitrina-2019/"><b>čia.</b></a></p>
      <p>Šiame konkurse svarbiausia – ne varžytis tarpusavyje, o dovanoti džiaugsmą, įkvėpti, kurti ypatingą miesto atmosferą. Užsienio turistai puikiai vertina kalėdinę atmosferą Vilniuje. Dauguma turistų (daugiau kaip 90 proc.) muges ir miesto papuošimus Vilniuje įvertino gerai ir labai gerai (*Į Vilnių atvykusių užsieniečių apklausa, 2017-2018 m. tyrimas). Ne veltui Vilnius šiemet įvardintas kaip vieta Nr. 1, į kurią turi vykti keliautojai. Puošnių vitrinų Kalėdų metu tradicija vis labiau prisideda prie šventinės miesto puošybos. Savivaldybė šiemet išpuošė ne tik Rotušės, Lukiškių ir Katedros aikštes, gražiai sušvito ir Konstitucijos pr., Vokiečių, Vrublevskio, Pilies, Aušros vartų, Stiklių, Gariūnų, Savanorių, Ukmergės, Molėtų ir Nemenčinės plentų, Dariaus ir Girėno gatvės, trys viadukai, Odminių skveras.</p>
      <figure>
        <img src="https://cdn3.hellovilnius.lt/wp-content/uploads/2017/11/DSC06072.jpg"/>
        <figcaption>Nuotr.: Paulius Mielinis</figcaption>
      </figure>
      <p>Šįmet šventines sostinės vitrinas atskirai vertins Vilniaus miesto savivaldybės sudaryta kompetentingų specialistų komisija ir atskirai vilniečiai bei miesto svečiai, elektroniniu būdu balsuosiantys Delfi naujienų portale. Nugalėtojai bus skelbiami gruodžio 20-tąją. Konkurso organizatoriai, dėkodami už dalyvavimą konkurse, apdovanos tris daugiausiai komisijos simpatijų surinkusias vitrinas ir vieną daugiausiai balsų internetu surinkusią vitriną.</p>
      <p>Rinkti gražiausią vitriną kviečiama iki gruodžio 19 d.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>6 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/kaledos-sostineje/sestadieni-organizuojamos-nemokamos-kaledines-ekskursijos/"/>
        <a href="https://madeinvilnius.lt/pramogos/kaledos-sostineje/swedbank-rengia-nemokama-kaledine-muge/"/>
        <a href="https://madeinvilnius.lt/pramogos/kaledos-sostineje/naujamiestis-iziebs-savo-kaledine-egle/"/>
        <a href="https://madeinvilnius.lt/pramogos/kaledos-sostineje/lukiskiu-aiksteje-atidaryta-ledo-ciuozykla/"/>
        <a href="https://madeinvilnius.lt/pramogos/kaledos-sostineje/senelis-kaleda-kviecia-susitikti-katedros-aiksteje/"/>
        <a href="https://madeinvilnius.lt/pramogos/kaledos-sostineje/sapiegu-parkas-kviecia-i-mazaja-kaledu-muge/"/>
      </related>
    </article>
  </body>
</html>