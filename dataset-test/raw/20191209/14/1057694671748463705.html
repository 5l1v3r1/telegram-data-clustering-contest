<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/athlhtika/article/2073091/karera-thelo-na-vlepo-pektes-machites.html"/>
    <meta property="og:site_name" content="News.gr"/>
    <meta property="article:published_time" content="2019-12-09T14:38:42+00:00"/>
    <meta property="og:title" content="Καρέρα: Θέλω να βλέπω παίκτες-μαχητές"/>
    <meta property="og:description" content="«Φιλοσοφία μου είναι ότι η ομάδα που προπονώ είναι η πιο δυνατή ομάδα που υπάρχει»"/>
  </head>
  <body>
    <article>
      <h1>Καρέρα: Θέλω να βλέπω παίκτες-μαχητές</h1>
      <address>
        <time datetime="2019-12-09T14:38:42+00:00">09 Dec 2019, 14:38</time>
      </address>
      <h3>«Φιλοσοφία μου είναι ότι η ομάδα που προπονώ είναι η πιο δυνατή ομάδα που υπάρχει»</h3>
      <p>Την πρώτη του προπόνηση με τους παίκτες της <a href="https://www.news.gr/tag/aek"><b>ΑΕΚ</b></a> πραγματοποίησε σήμερα Δευτέρα, ο Μάσιμο Καρέρα.</p>
      <p>Ο Ιταλός προπονητής γνώρισε τους ποδοσφαιριστές της ομάδας στα Σπάτα και τους ζήτησε να δίνουν τα πάντα στις προπονήσεις κατά τη διάρκεια της εβδομάδας και να είναι συγκεντρωμένοι 200%.</p>
      <p>Αρχικά, όπως αναφέρει το <a href="http://www.gazzetta.gr/football/superleague/article/1423239/karera-na-eimaste-mia-oikogeneia">gazzetta.gr</a>, τον λόγο πήρε ο τεχνικός διευθυντής της ΑΕΚ, Ιλια Ιβιτς, ο οποίος σύστησε τον Ιταλό τεχνικό μέσα στα αποδυτήρια παρουσία όλου του ποδοσφαιρικού τμήματος. «Καλωσορίζω στην ομάδα μας τον νέο μας προπονητή, Μάσιμο Καρέρα. Έχει αγωνιστεί ως ποδοσφαιριστής και έχει εργαστεί ως προπονητής σε υψηλό επίπεδο έχοντας περάσει από μεγάλα κλαμπ. Υπήρξε ο πιο στενός συνεργάτης του Αντόνιο Κόντε και όταν συνέχισε ως πρώτος προπονητής κατάφερε να πάρει το πρωτάθλημα στη Ρωσία με τη Σπαρτάκ Μόσχας. Από εσάς περιμένω την καλύτερη συνεργασία μαζί του. Μάσιμο, καλώς όρισες στη δική μας οικογένεια, σου εύχομαι κάθε επιτυχία».</p>
      <p>Κάπου εκεί ο Καρέρα πήρε τον λόγο και συστήθηκε στο ποδοσφαιρικό τμήμα. «Ίλια σε ευχαριστώ, δεν χρειάζεται να πεις περισσότερα για εμένα», για να αναφερθεί στη συνέχεια στην φιλοσοφία του και το τι θέλει από τους παίκτες του.</p>
      <p>«Tο ζητούμενο είναι μόνο η ομάδα και η δική μου άποψη πάντα είναι ότι η ομάδα που προπονώ είναι η πιο δυνατή ομάδα που υπάρχει. Βεβαίως, ο καθρέφτης για όλους μας είναι το γήπεδο. Χωρίς καλή προπόνηση μέσα στην εβδομάδα, δεν υπάρχει καλό ματς το σαββατοκύριακο. Αυτό που θέλω είναι να βλέπω παίκτες – μαχητές. Αν είναι να χάσουμε ένα ματς, να το χάσουμε επειδή η αντίπαλη ομάδα ήταν καλύτερη, όχι γιατί εμείς δεν κάναμε αυτό που έπρεπε. Θέλω να είμαστε μια οικογένεια και συγκεντρωμένοι στο στόχο μας 200%. Αυτά από εμένα, δεν μου αρέσουν τα πολλά λόγια, σε πέντε λεπτά όλοι έξω για προπόνηση. Μέσα απ τη δουλειά και την καθημερινότητα θα γνωριστούμε όλοι μεταξύ μας καλύτερα».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/athlhtika/article/2071483/aek-oristiki-simfonia-me-karera.html"/>
        <a href="https://www.news.gr/athlhtika/article/2071084/super-league-olimpiakos-paok-ke-aek-stin-koursa-tis-13is-agonistikis.html"/>
        <a href="https://www.news.gr/athlhtika/article/2069087/o-italos-masimo-karera-gia-ton-pagko-tis-aek.html"/>
      </related>
    </article>
  </body>
</html>