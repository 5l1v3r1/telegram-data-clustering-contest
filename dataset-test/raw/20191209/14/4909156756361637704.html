<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/202573/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-12-09T14:26:00+00:00"/>
    <meta property="og:title" content="החורף פה"/>
    <meta property="og:description" content="החורף התחיל, רשמית: כמויות נאות של גשם, שבחלקים מסוימים אף גרמו להצפות וחילוצים, ירדו ביומיים האחרונים | צעיר בן 18 נפגע מפגיעת ברק בצפון, מצבו קשה אך יציב | בחלקו העליון של החרמון ירד שלג ראשון"/>
  </head>
  <body>
    <article>
      <h6 class="kicker">שינויי מזג האוויר</h6>
      <h1>החורף פה</h1>
      <h2>התחזית לימים הקרובים: גשום וקר, לקראת סוף השבוע התחממות. <br/>החורף התחיל, רשמית: כמויות נאות של גשם, שבחלקים מסוימים אף גרמו להצפות וחילוצים, ירדו ביומיים האחרונים | צעיר בן 18 נפגע מפגיעת ברק בצפון, מצבו קשה אך יציב | בחלקו העליון של החרמון ירד שלג ראשון</h2>
      <address><time datetime="2019-12-09T14:26:00+00:00">09 Dec 2019, 14:26</time> by <a rel="author">דבר</a></address>
      <p>לאחר תחילת חורף חמימה, הוא כאן ובגדול. היומיים האחרונים היו גשומים, באזורים רבים בארץ גשומים מאוד, וכך צפויים להיות גם הימים הבאים. מזג האוויר החורפי גרם אתמול לכמה אירועים חריגים. בין היתר, צעיר בן 18 נפגע באורח קשה מברק ליד קיבוץ רמת השופט שבצפון. בית החולים רמב"ם בחיפה בו מאושפז הצעיר מסר הבוקר כי מצבו מוסיף להיות קשה, אך יציב. כמו כן, רשות הטבע והגנים הודיעה הבוקר כי בשל מזג האוויר כל השבילים בנחלי מדבר יהודה ומסלולי הגלישה סגורים, כמו כן שמורת עין גדי סגורה.</p>
      <p>לפי השירות המטארולוגי היום צפוי גשם לפרקים מלווה בסופות רעמים יוסיף לרדת מצפון הארץ ועד צפון הנגב. קיים חשש לשיטפונות במדבר יהודה וים המלח. במישור החוף ובשפלה חשש קל להצפות. הטמפרטורות יהיו נמוכות מהרגיל לעונה. בחרמון יתכן שלג. הלילה: מצפון הארץ ועד צפון הנגב צפוי גשם מקומי מלווה בסופות רעמים בודדות. במדבר יהודה וים המלח חשש לשיטפונות.</p>
      <figure>
        <img src="https://www.davar1.co.il/wp-content/uploads/2019/10/151019_storm.jpg"/>
        <figcaption>מזג אוויר סוער (צילום: תומר נויברג/פלאש90)</figcaption>
      </figure>
      <p>אתמול הוצפו חללים רבים בעיר אשקלון תוך זמן קצר. המים חדרו בעיקר למקלטים וחניונים תת קרקעיים. כמו כן, המים חדרו גם לבית מגורים בעיר, ורחובות רבים הוצפו גשמים גם כן. בעקבות ההצפות, שמונה בני אדם חולצו במספר אירועים שונים, בהם ילדים ואישה הרה. מספר כלי רכב נתקעו בשדרות יצחק רבין וברחוב האיילה, ובמקומות שונים באשקלון רכבים נסחפו או הוצפו ובאחד המוקדים חולצה אישה הרה. כמו כן בצומת משען חולץ לכוד אחד מרכבו ובקרית גת חולץ לכוד מרכבו.</p>
      <p>בשלישי צפויים גשמים מקומיים ירדו מצפון הארץ ועד לצפון הנגב מלווה בסופות רעמים בודדות. הטמפרטורות יוסיפו להיות נמוכות מהרגיל לעונה. הגשמים ייפסקו במהלך היום.</p>
      <p>ברביעי צפוי להיות מעונן חלקית בעננות בגובה רב. תחול עליה בטמפרטורות, ובחמישי ברוב אזורי הארץ, צפויים ממטרים לפרקים. יתחוללו סופות רעמים וברד. חשש לשיטפונות במקומות המועדים. תחול ירידה בטמפרטורות.</p>
    </article>
  </body>
</html>