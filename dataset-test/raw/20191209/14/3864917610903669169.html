<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834299-caes-povnistu-zaversila-roboti-na-persomu-puskovomu-kompleksi-konfajnmenta.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T14:34:00+00:00"/>
    <meta property="og:title" content="ЧАЕС повністю завершила роботи на першому пусковому комплексі конфайнмента"/>
    <meta property="og:description" content="Чорнобильська АЕС отримала сертифікат готовності до експлуатації першого пускового комплексу (ПК-1) нового безпечного конфайнмента (НБК)."/>
  </head>
  <body>
    <article>
      <h1>ЧАЕС повністю завершила роботи на першому пусковому комплексі конфайнмента</h1>
      <h2>Чорнобильська АЕС отримала сертифікат готовності до експлуатації першого пускового комплексу (ПК-1) нового безпечного конфайнмента (НБК).</h2>
      <address>
        <time datetime="2019-12-09T14:34:00+00:00">09 Dec 2019, 14:34</time>
      </address>
      <p>Про це повідомляє<a href="https://www.facebook.com/ChornobylNPP/?__tn__=K-R&amp;eid=ARA6euFLvijEtwrcZUHiYh6rKZe0ow2K7uS6s5FtKUg0ZmD648MQHHnMYavHNY9bzgBV9lpVWCSRV7eZ&amp;fref=mentions&amp;__xts__[0]=68.ARB0rxz0c94VbVnEchfK2OgvpZqcIxpGOg2ksvHw-JvdWNFfOII8ELXgCfjsrUm3d65u4xsHbkhAoqEiOl8je7O1nOnXP3XcbfkxgIAFwx7b0iUdQgV0sXdlD3cSlb6UnD0zbMgKguAMWz1orRkAZd-eTOmd3IzVYqJTS4QybbZ4d5pFYNX4J_kmV40joG6PMiSbIjZKYBUmJwkPnoUyKgD3J23aV6VaHsGWADCjUpAKcAhW6Eyii_iwFqZ7unb4A2cYLwFG3SgG3yrcfJcyeChb0t-p10HpcHtRPm_DbDXbrZZYYNq8tJDbaTT4sz21e2AmsqFELPtFCYvm7S7s6eU9Aalz5wWvA3Fkzbff-Rwn5Sp9aNEN2w"> пресслужба ЧАЕС.</a></p>
      <p>"5 грудня ЧАЕС отримала сертифікат готовності до експлуатації ПК-1 НБК. Це означає, що обсяг робіт з ПК-1 повністю завершено. Він включає проєктування і будівництво постійних фундаментів НБК, основної конструкції Арки разом з оболонкою і системою основних кранів, загального внутрішнього компонування НБК, твердого ізоляційного покриття ділянок усередині НБК, майданчиків, а також проєктування, виготовлення, будівництво (монтаж) і введення в експлуатацію технологічних систем життєзабезпечення і контролю стану НБК та зовнішніх інженерних комунікацій для підключення систем життєзабезпечення НБК до систем ЧАЕС", - йдеться у повідомленні.</p>
      <p>Крім того, в рамках ПК-1 було виконано роботи з <a href="https://www.ukrinform.ua/tag-budivnictvo">будівництва</a> та введення в експлуатацію нової вентиляційної труби другої черги ЧАЕС та демонтажу старої вентиляційної труби до насування Арки в проєктне положення.</p>
      <p>У повному обсязі виконано індивідуальні та комплексні випробування систем та обладнання НБК, проведено 72-годинну пробну експлуатацію об'єкта.</p>
      <p>У пресслужбі ЧАЕС наголосили, що отримання сертифіката готовності є ключовим для виконання подальших процедур для завершення процесу введення НБК в експлуатацію.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2816572-v-ukraini-pocali-perezahoronuvati-radioaktivni-vidhodi-iz-punktiv-dezaktivacii.html">В Україні почали перезахоронювати радіоактивні відходи із пунктів дезактивації</a>
      </blockquote>
      <p>Як повідомлялося, 10 липня 2019 року ДСП ЧАЕС підписало "Акт здачі-прийняття всіх об’єктів" ПК-1 НБК від підрядника - компанії "Новарка". 27 вересня відбулося підписання "Акта готовності до експлуатації ПК-1 НБК". Підрозділи ДСП ЧАЕС повністю укомплектовано експлуатаційним та ремонтним персоналом НБК, який пройшов теоретичне і практичне навчання та допущений до самостійної роботи.</p>
      <p>11 листопада ДСП ЧАЕС направило у ДАБІ заяву про прийняття в експлуатацію завершеного будівництвом об'єкта ПК-1 НБК та видачі відповідного сертифіката.</p>
    </article>
  </body>
</html>