<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_191776776_Yunayted_beshe_barz_i_yarosten_Chelsi_e_rehav_otzad_a_Golemiya_Dank_e_vdahnovenieto_na_Evertan"/>
    <meta property="og:site_name" content="webcafé"/>
    <meta property="article:published_time" content="2019-12-09T14:34:00+00:00"/>
    <meta property="og:title" content="Юнайтед беше бърз и яростен, Челси е рехав отзад, а Големия Дънк е вдъхновението на Евертън"/>
    <meta property="og:description" content="Няколко извода след кръга в Англия"/>
  </head>
  <body>
    <article>
      <h1>Юнайтед беше бърз и яростен, Челси е рехав отзад, а Големия Дънк е вдъхновението на Евертън</h1>
      <address><time datetime="2019-12-09T14:34:00+00:00">09 Dec 2019, 14:34</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/12/08/olepep/1170x780.jpg"/>
        <figcaption>Настроението на Солскяер и Гуардиола е на различни полюси.<cite>Снимка: © Getty Images</cite></figcaption>
      </figure>
      <p>
        <b>Уикендът във Висшата лига бе паметен. Ливърпул премина като на парад при гостуването си на Борнемут, а Манчестър Юнайтед взе градското дерби като гост на Сити и отказа тима на Гуардиола от тилата.</b>
      </p>
      <p>Разликата между мърсисайдци и действащите шампиони вече е 14 точки и единственият реален преследвач на тима на Клоп остана само Лестър. "Лисиците" надиграха Астън Вила, а Джейми Варди вкара в осми пореден мач.</p>
      <p>Интересно бе и на "Гудисън", където феновете се вдъхновиха от дебюта на Дънкан Фъргюсън. Шотландецът замени Марко Силва, а само няколко дни по-късно "карамелите" победиха младия и атрактивен тим на Челси.</p>
      <p>Ето няколко неща, които научихме от кръга в Англия. Започваме именно със "сините" от Лондон.</p>
      <p>
        <b>1. Челси трябва да подсили отбраната си през януари</b>
      </p>
      <p>Преди няколко дни Франк Лампард научи добрата новина, че трансферното ембарго на Челси пада и клубът ще може да пазарува през зимата. Франки и екипът му ще трябва да се насочат към привличането на бранители, тъй като именно небрежната защита бе причината за провала на "Гудисън". Джеймс, Зума, Кристенсен и Аспиликуета често се пропукваха, което доведе до негативни резултат. Очаква се Лампард да разполага с бюджет от около 150 милиона паунда през януари, които, ако се вложат умно, Челси ще успее да запълни пробойните си в дефанзивен план.</p>
      <p>
        <b>2. Ливърпул ще се нуждае от още сухи мрежи, като тази в Борнемут, вдъхновена от Алисон</b>
      </p>
      <p>Въпреки че в момента е със солидна преднина от 14 точки пред действащия шампион Манчестър Сити, при гостуването си на Борнемут Ливърпул записа едва третата си суха мрежа от началото на кампанията. Вдъхновителят на "нулата" срещу името на домакините бе бразилският вратар Алисон, който отново демонстрира класата си на "Вайталити". "Бях забравил какво е усещането да не допуснем гол", пошегува се видимо доволният Юрген Клоп след мача. В момента Ливърпул е тоталният фаворит за спечелването на шампионската титла, но да не забравяме, че още не сме преполовили декември и до края на първенството има 22 кръга. В тях Ливърпул със сигурност ще се нуждае от още сухи мрежи, за да стигне там, за където се е запътил.</p>
      <figure>
        <img src="https://images.webcafe.bg/2019/12/07/rashford/618x387.jpg"/>
      </figure>
      <p>
        <b>3. Бързаците на Юнайтед изковаха победата на Юнайтед в дербито със Сити</b>
      </p>
      <p>Скоростта в предни позиции бе ключът към победата на Манчестър Юнайтед в дербито със Сити. Даниел Джеймс, Маркъс Рашфорд и Антони Марсиал не даваха на бранителите на "гражданите" да дишат. Райън Гигс заяви за Джеймс, че е най-бързият играч, когото е виждал, а уелският му сънародник развинти Анхелиньо по фланга. Рашфорд вкара дежурния си гол срещу съперниците от топ 6, а Марсиал също направи добър мач и се разписа срещу "гражданите".</p>
      <p>
        <b>4. Жозе Моуриньо отправи важно послание към младоците</b>
      </p>
      <p>Тотнъм не само разби Бърнли с 5:0 у дома, но и за първи път под ръководството на Жозе Моуриньо не допусна гол във вратата си. Разгромът бе добре дошъл след загубата при визитата на Юнайтед в междинния кръг и върна усмивките в Северен Лондон. Специалния отправи и важно послание към младоците в състава, че ще разчита на тях, ако са подготвени и покажат желание. Райън Сесеньон сякаш бе забравен при Маурисио Почетино, но се появи на мястото на Лукас Моура четвърт час преди края. След него в игра влязоха още тийнейджърите Оливър Скип и Трой Парът. В Тотнъм има свежа кръв, а Жозе знае това.</p>
      <figure>
        <img src="https://images.webcafe.bg/2019/12/08/vardyvilla/618x337.jpg"/>
      </figure>
      <p>
        <b>5. Джейми Варди е все по-близо до счупването на собствения си рекорд във Висшата лига</b>
      </p>
      <p>Никой в топ 5 първенствата не е вкарал повече голове от Джейми Варди от края на февруари до момента. За споменатия период той има 25 гола - с два повече от Меси и Левандовски. При успеха на Лестър с 4:1 над Астън Вила нападателят се разписа в осми пореден двубой и се доближава до свой рекорд от шампионския сезон на "лисиците" 2015/16. Тогава успя да се разпише в 11 поредни мача и счупи рекорда на Рууд ван Нистелрой от 10 последователни двубоя с попадение. Следващите четири мача на Лестър са срещу Норич, Евертън, Манчестър Сити и Ливърпул. Ако Варди успее да вкара във всеки от тях, ще установи ново върхово постижение.</p>
      <p>
        <b>6. Страстта на Дънкан Фъргюсън може да вдъхнови Евертън за по-нататъшен успех</b>
      </p>
      <p>Евертън изглеждаше като напълно преобразен отбор в първия мач на Дънкан Фъргюсън и ако шотландецът продължава да вдъхновява "карамелите" по същия начин, както срещу Челси в събота, феновете могат да са спокойни. Големия Дънк е само временно решение за клуба, но кой знае... Още няколко победи и треньорът може да получи постоянно назначение, както стана с Оле Гунар Солскяер в Манчестър Юнайтед.</p>
      <figure>
        <img src="https://images.webcafe.bg/2019/12/07/ferguson/618x345.jpg"/>
      </figure>
      <related>
        <a href="https://www.webcafe.bg/sportcafe/futbol-svyat/id_212715701_Nay-mrachniyat_chas_Nikoga_otbor_na_Guardiola_ne_e_bil_tolkova_slab_"/>
        <a href="https://www.webcafe.bg/sportcafe/avantage/id_1671167303_Za_tri_dni_Ole_specheli_sreshtu_Mourinyo_i_Pep_Zaslujava_nov_kredit_na_doverie"/>
      </related>
    </article>
  </body>
</html>