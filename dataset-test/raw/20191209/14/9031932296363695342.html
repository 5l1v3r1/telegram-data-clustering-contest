<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/rpo-chce-wyjasnien-od-rzecznika-dyscyplinarnego-i-prezesa-sadu-sprawa-sedziego-juszczyszyna/"/>
    <meta property="og:site_name" content="Polsat News"/>
    <meta property="article:published_time" content="2019-12-09T14:29:00+00:00"/>
    <meta property="og:title" content="RPO chce wyjaśnień od rzecznika dyscyplinarnego i prezesa sądu. Sprawa sędziego Juszczyszyna"/>
    <meta property="og:description" content="O wyjaśnienia w sprawie działań podjętych wobec sędziego Pawła Juszczyszyna Rzecznik Praw Obywatelskich poprosił sędziowskiego rzecznika dyscyplinarnego Piotra Schaba oraz prezesa olsztyńskiego sądu rejonowego Macieja Nawackiego - podało w poniedziałek Biuro RPO."/>
  </head>
  <body>
    <article>
      <h1>RPO chce wyjaśnień od rzecznika dyscyplinarnego i prezesa sądu. Sprawa sędziego Juszczyszyna</h1>
      <address>
        <time datetime="2019-12-09T14:29:00+00:00">09 Dec 2019, 14:29</time>
      </address>
      <p>
        <b>O wyjaśnienia w sprawie działań podjętych wobec sędziego Pawła Juszczyszyna Rzecznik Praw Obywatelskich poprosił sędziowskiego rzecznika dyscyplinarnego Piotra Schaba oraz prezesa olsztyńskiego sądu rejonowego Macieja Nawackiego - podało w poniedziałek Biuro RPO.</b>
      </p>
      <related>
        <a href="https://www.polsatnews.pl/wiadomosc/2019-12-03/kancelaria-sejmu-pisze-do-sadu-chce-uchylenia-decyzji-juszczyszyna/"/>
      </related>
      <p>- Sędziowie mają prawo podejmować wszelkie środki, by rozstrzygnąć wątpliwości co do niezawisłości sędziów, którzy orzekali wcześniej w danej sprawie. Dlatego za realizowanie konstytucyjnego prawa każdego do sądu nie powinni być pociągani do odpowiedzialności dyscyplinarnej - podkreślono w komunikacie RPO.</p>
      <p>
        <a href="https://www.polsatnews.pl/wiadomosc/2019-12-04/oswiadczenie-sedziego-juszczyszyna-zawsze-bylem-niezalezny/">
          <b>ZOBACZ: Oświadczenie sędziego Juszczyszyna. "Zawsze byłem niezależny"</b>
        </a>
      </p>
      <p>Sędzia Paweł Juszczyszyn delegowany do Sądu Okręgowego w Olsztynie rozpatrujący apelację w sprawie cywilnej uznał za konieczne rozstrzygnięcie, czy sędzia nominowany przez nową KRS był uprawniony do orzekania w pierwszej instancji. W wydanym postanowieniu nakazał Kancelarii Sejmu przedstawienie m.in. list poparcia kandydatów do Krajowej Rady Sądownictwa.</p>
      <p>
        <b>Zażądał list poparcia kandydatów do nowej KRS</b>
      </p>
      <p>Po tym, gdy sędzia Juszczyszyn zażądał od Kancelarii Sejmu list poparcia dla kandydatów do nowej KRS, został odwołany przez ministra sprawiedliwości Zbigniewa Ziobrę z delegacji do olsztyńskiego sądu okręgowego z sądu rejonowego.</p>
      <p>W końcu listopada prezes Sądu Rejonowego w Olsztynie Maciej Nawacki wydał zarządzenie, na mocy którego - ze skutkiem natychmiastowym - na miesiąc zawiesił sędziego Juszczyszyna w wykonywaniu obowiązków. Zarządzenie to zostało przekazane Izbie Dyscyplinarnej Sądu Najwyższego i ona zdecyduje, czy przedłuży okres zawieszenia, czy nie.</p>
      <p>Kilka godzin wcześniej tego samego dnia rzecznik dyscyplinarny sędziów sądów powszechnych Piotr Schab informował, że przeciwko sędziemu Juszczyszynowi wszczęto postępowanie dyscyplinarne. Jego zdaniem, sędzia ten uchybił godności urzędu.</p>
      <p>- Działania rzecznika dyscyplinarnego mogą w sposób przekraczający zasadę niezawisłości sędziów ingerować w sprawowanie władzy sędziowskiej. Mogą bowiem wywołać u sędziów obawy poniesienia negatywnych konsekwencji podejmowania działań mających na celu wyjaśnienie wszystkich okoliczności, także procesowych, koniecznych do rozstrzygnięcia spraw, co stanowi konieczny element pełnej realizacji prawa do sądu - zaznaczył RPO odnosząc się do postępowania dyscyplinarnego wobec Juszczyszyna.</p>
      <p>
        <b>Realizacja postanowień TSUE</b>
      </p>
      <p>Jak zaznaczył, postanowienie sędziego Juszczyszyna było realizacją wynikających z prawa europejskiego zobowiązań sądu krajowego do zapewnienia rzeczywistej i efektywnej ochrony sądowej praw obywateli - zgodnie z orzeczeniem Trybunału Sprawiedliwości UE z 19 listopada. - Za działania w celu zabezpieczenia realizacji tego prawa sędziowie, wypełniając swój prawny obowiązek, nie powinni być pociągani do odpowiedzialności dyscyplinarnej - dodał RPO.</p>
      <p>RPO spytał rzecznika dyscyplinarnego m.in. o to, na czym dokładnie miałoby polegać naruszenie prawa przez sędziego Juszczyszyna oraz co uzasadnia zakwalifikowanie jego działań jako przestępstwa przekroczenia uprawnień funkcjonariusza publicznego. Ponadto Rzecznik zajął się zbadaniem decyzji o zawieszeniu Juszczyszyna w czynnościach.</p>
      <p>- Biorąc pod uwagę wymogi stawiane przez normy polskiego prawa konstytucyjnego, w szczególności prawo do sądu i zasadę niezawisłości sędziów (...) RPO stoi na stanowisku, że sędziowie mają prawo podejmować, w ramach prowadzonych postępowań sądowych, wszelkie środki niezbędne dla ustalenia, czy wymogi te są w nich spełniane, oraz dla zapewnienia ich ostatecznej realizacji, o ile tylko pojawią się uzasadnione okolicznościami wątpliwości co do niezawisłości sędziów, którzy orzekali wcześniej w przedłożonej im sprawie - wywodzi RPO.</p>
      <p>
        <b>Oświadczenie sędziego Juszczyszyna</b>
      </p>
      <p>Jak poinformowało Biuro RPO, dwa odrębne pisma w tej sprawie Rzecznik skierował do sędziów Schaba i Nawackiego. W obu tych wystąpieniach poprosił o przedstawienie wyjaśnień w sprawie w terminie siedmiu dni od otrzymania jego pisma.</p>
      <p>Po cofnięciu delegacji sędzia Juszczyszyn wydał oświadczenie, w którym podkreślił, że prawo stron do rzetelnego procesu jest dla niego ważniejsze od jego sytuacji zawodowej. - Sędzia nie może bać się polityków, nawet jeśli mają wpływ na jego karierę. Apeluję do koleżanek i kolegów sędziów, aby zawsze pamiętali o rocie ślubowania sędziowskiego, orzekali niezawiśle i odważnie - mówił sędzia.</p>
      <p>W zeszłym tygodniu Zgromadzenie Ogólne Sędziów Okręgu Olsztyńskiego podjęło uchwałę wzywającą do przywrócenia Juszczyszyna do pracy i wzywającą do rezygnacji z funkcji prezesa Nawackiego. Nawacki rezygnacji nie złożył. Z funkcji wiceprezesów sądu zrezygnowali dwaj inni sędziowie - Krzysztof Krygielski i Anna Szczepańska.</p>
      <p>
        <a href="https://www.polsatnews.pl/wideo/podkrakowskie-miejscowosci-dusi-smog-ludzie-nie-maja-pieniedzy-wszystkim-pala_6761417/">WIDEO - Podkrakowskie miejscowości dusi smog. "Ludzie nie mają pieniędzy. Wszystkim palą"</a>
      </p>
      <figure>
        <img src="https://r.dcs.redcdn.pl/http/o2/redefine/cp/gi/giz9g6h6v42e2yg7fimxejo69ufnef3b.jpg"/>
      </figure>
    </article>
  </body>
</html>