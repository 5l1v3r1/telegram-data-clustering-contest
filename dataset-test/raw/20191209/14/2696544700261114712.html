<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_A_Magyar_Posta_ujabb_lepest_tett_a_hatekony_mukodes_erdekeben_majd_kibocsatott_175_ezer_belyeget_errol"/>
    <meta property="og:site_name" content="HVG.hu"/>
    <meta property="article:published_time" content="2019-12-09T14:37:00+00:00"/>
    <meta property="og:title" content="A posta újabb lépést tett a hatékonyság felé, ki is adtak 175 ezer bélyeget erről"/>
    <meta property="og:description" content="A Magyar Postánál lezajlott az elmúlt évek legnagyobb digitalizációs projektje, az elektronikus kézbesítő rendszer bevezetése."/>
  </head>
  <body>
    <article>
      <h1>A posta újabb lépést tett a hatékonyság felé, ki is adtak 175 ezer bélyeget erről</h1>
      <address><time datetime="2019-12-09T14:37:00+00:00">09 Dec 2019, 14:37</time> by <a rel="author">MTI/hvg.hu</a></address>
      <p>
        <b>A Magyar Postánál lezajlott az elmúlt évek legnagyobb digitalizációs projektje, az elektronikus kézbesítő rendszer bevezetése.</b>
      </p>
      <p>Az elektronikus kézbesítő rendszer bevezetése új korszakot jelent a postai szolgáltatások körében - mondta a nemzeti vagyon kezeléséért felelős tárca nélküli miniszter hétfőn a Magyar Posta projektzáró sajtótájékoztatóján.</p>
      <p>Bártfai-Mager Andrea kiemelte, hogy a postai elektronikus kézbesítési rendszer kiépítése az elmúlt évek legnagyobb magyarországi vállalati digitalizációs projektje, amely a teljes levélforgalom 20 százalékát érinti. Az új rendszerrel digitális alapra helyezik a levélfeldolgozást és kézbesítést, az ügyfelek digitális eszközökön írják alá az ajánlott levelek átvételét, és követhetik a feladott levél útját.</p>
      <p>A rendszert a meglévő, rendkívül bonyolult informatikai infrastruktúrához kellett illeszteni, a Magyar Postánál 650 alkalmazás fut párhuzamosan, 2800 szolgáltatási ponton, ehhez fogható méretű vállalati informatikai rendszer szinte nincs is ma Magyarországon, a miniszter szerint egész Európában legfeljebb hasonló elven működő rendszer létezik, de ugyanilyen nincs.</p>
      <blockquote>Bártfai-Mager Andrea hangsúlyozta, elvárás a postával szemben az eredményes, hatékony, ügyfélközpontú működés, majd elmondta, hogy a projekt zárásaként a Magyar Posta kibocsátott 175 ezer "Megújul a postai kézbesítés" bélyeget.</blockquote>
      <p>A Magyar Posta valóban több lépést is a hatékonyabb működés felé. Több helyen <a href="https://hvg.hu/kkv/20191204_Tobb_postan_is_megszunik_az_ujsagarusitas">beszüntetik</a> a hírlapárusítást, arról pedig november végén írtunk, hogy a Magyar Posta <a href="https://hvg.hu/gazdasag/20191129_Az_osszes_udulojet_eladhatja_a_Magyar_Posta">eladhatja</a> az összes üdülőjét, hogy így gazdálkodja ki a béremelést. Több dolgozótól is megváltak, november végén <a href="https://hvg.hu/kkv/20191126_magyar_posta_csoportos_leepites">írtunk róla</a>, hogy a budapesti telephelyeken elbocsátások várhatóak. Ez a leépítés már a harmadik lenne a tavaly októberi és idén februári elbocsátások után, így összesen 510 embertől válhat meg az állami vállalat.</p>
      <p>Az elektronikus rendszer projektje egyébként 2,377 milliárd forint uniós vissza nem térítendő támogatásban részesült, a Magyar Posta 1,821 milliárd forint saját forrást tett hozzá. Az elektronikus kézbesítési rendszer működtetéséhez 8000 PDA-t, mintegy 3000 mobil nyomtatót és több mint 4000 digitális aláírópadot szereztek be. A projekt keretében 15 ezer postai munkavállalót képeztek ki.</p>
      <related>
        <a href="https://hvg.hu/gazdasag/20191120_magyar_posta_atcsoportositas_magyar_kozlony"/>
        <a href="https://hvg.hu/kkv/20191204_Italautomataleanyvallalatot_hozott_letre_a_Magyar_Posta"/>
      </related>
    </article>
  </body>
</html>