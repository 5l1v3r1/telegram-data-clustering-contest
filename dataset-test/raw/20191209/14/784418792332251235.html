<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%aa%d7%90%d7%92%d7%99%d7%93-%d7%9e%d7%9e%d7%a9%d7%9c%d7%aa%d7%99-%d7%97%d7%93%d7%a9-%d7%99%d7%a9%d7%a4%d7%a8-%d7%95%d7%99%d7%a1%d7%99%d7%99%d7%a2-%d7%9c%d7%91%d7%aa%d7%99-%d7%94%d7%97%d7%95%d7%9c/"/>
    <meta property="og:site_name" content="ביזנעס"/>
    <meta property="article:published_time" content="2019-12-09T14:12:51+00:00"/>
    <meta property="og:title" content="תאגיד ממשלתי יסייע לבתיה&quot;ח הפסיכיאטרים והגריאטרים"/>
    <meta property="og:description" content="בכנס התנעה שהתקיים הבוקר באיכילוב יצא לדרך התאגיד הממשלתי פסיכאטרי-גריאטרי לבתי”ח לבריאות הנפש ובתי”ח הגריאטריים • התאגיד החדש שינוהל תחת חסות בית החולים איכילוב, ייתן מענה להתנהלות בתי החולים ויסייע להסרת חסמים ביורוקרטיים ולהתייעלות"/>
  </head>
  <body>
    <article>
      <h1>תאגיד ממשלתי יסייע לבתיה"ח הפסיכיאטרים והגריאטרים</h1>
      <address><time datetime="2019-12-09T14:12:51+00:00">09 Dec 2019, 14:12</time> by <a rel="author">אברהם חסידה</a></address>
      <p>
        <b>בכנס התנעה שהתקיים הבוקר באיכילוב יצא לדרך התאגיד הממשלתי פסיכאטרי-גריאטרי לבתי”ח לבריאות הנפש ובתי”ח הגריאטריים • התאגיד החדש שינוהל תחת חסות בית החולים איכילוב, ייתן מענה להתנהלות בתי החולים ויסייע להסרת חסמים ביורוקרטיים ולהתייעלות</b>
      </p>
      <p>לאחר שלפני שבוע הודיע משרד הבריאות, על הקצאת תקציב משמעותי ל-700 מיטות לאשפוז המשך וגריאטריה, היום יצא לדרך התאגיד הממשלתי פסיכאטרי-גריאטרי לבתי”ח לבריאות הנפש ובתי”ח הגריאטריים זאת עם קבלת אישור שר האוצר וסגן שר הבריאות, להקמת התאגיד הממשלתי החדש.</p>
      <p>התאגיד החדש שינוהל תחת חסות בית החולים איכילוב, ייתן מענה להתנהלות בתי החולים ויסייע להסרת חסמים ביורוקרטיים ולהתייעלות. כנס ההתנעה לתאגיד, התקיים הבוקר באיכילוב</p>
      <p>משה בר סימן טוב, מנכל משרד הבריאות אמר בכנס: "ראשית אני רוצה להודות לסגן שר הבריאות ושר האוצר. ללא המחויבות שלהם לנושא, התאגיד לא היה נולד. כמובן גם לפרופ׳ רוני גמזו, שאיכילוב לקח תחת חסותו את ניהול התאגיד החדש.</p>
      <p>"הקמת התאגיד היא חלק מהפיכת המרכזים לבריאות הנפש, לדומים לשאר המוסדות ויאפשרו להם לתת שירותי מרפאה אחר הצהריים. אני בטוח שהתאגיד החדש יהיה נותן שירות ציבורי איכותי בנושאי הפסיכיאטריה, והגריאטריה וגם יאפשר להיות חממה של רעיונות מחקריים, בעולמות התוכן הרלוונטים לציבור. אנחנו יוצרים מצב של רווח עבור כולם".</p>
      <p>פרופ׳ רוני גמזו, מנהל המרכז הרפואי איכילוב, שתחת חסותו תתנהל עבודת התאגיד: "משרד הבריאות הצליח לעשות מהלך חשוב ומהפכני. היכולת להתאים פעילות, להגדיל אותה בסבירות כלכלית ובצורה אחראית, תביא לשיפור הטיפול בחולים. הקמת התאגיד תביא לשחרור חסמים בטיפול באוכלוסיית מתמודדי הנפש והגריאטריה".</p>
      <p>ד״ר אורלי ויינשטיין, ראש חטיבת המרכזיים הרפואיים הממשלתיים אמרה, שמדובר במהלך היסטורי ואסטרטגי עבור ציבור המטופלים בישראל, שיוכלו לקבל שירותי רפואה ציבורית מעולים מהרופאים, האחיות, והעובדים הפארא-רפואיים, הטובים ביותר שיש במערכת הבריאות.</p>
      <p>ויינשטיין מסבירה כי המהלך יעבה את השירות הרפואי בכל הארץ, כולל בפריפריה הרחוקה. כמו כן התאגיד יפתח בפני בתי החולים האלו, את עולם החדשנות, הסטראט אפ וההייטק הרפואי ואף יאפשר את העמקת המחקר בתוך כותלי בתי החולים הממשלתיים".</p>
      <p>סגן שר הבריאות ח”כ יעקב ליצמן התייחס בכנס, דווקא לתקציב סל התרופות ואירועי השעה: "החולים לא אמורים לשלם את מחיר הכאוס הפוליטי שלא נגמר. נאבקנו להביא תקציב לסל התרופות ללא קשר לפלונטר הפוליטי הסבוך. יש הרבה דברים לעשות במשרד הבריאות אבל כרגע הכול סגור. להוציא כסף קטן צריך אישורים על גבי אישורים.</p>
      <p>"הקמנו ועדת סל התרופות, כדי שתסיים את עבודתה בזמן. סוכם שאכן נקבל 500 מיליון שקל שהובטחו לנו באוצר. מה שבטוח שלסל יהיה תקציב מאושר. כולי תקווה שאף נקבל גם 700 מיליון. אני חוזר ומדגיש כי סל התרופות זה הצלת נפשות. אסור לעלות מחירים של התרופות וחייבים לעשות הכל להוריד מחירים".</p>
      <p>בסוף דבריו אמר ליצמן, כי הוא מודאג מנתוני ההתחסנות כנגד שפעת: “מספר המתחסנים עדיין נמוך. התחיל החורף ואני קורא לציבור ללכת  להתחסן כדי לשמור על בריאותנו".</p>
    </article>
  </body>
</html>