<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/social/news_551131/"/>
    <meta property="og:site_name" content="INNnews"/>
    <meta property="article:published_time" content="2019-12-09T14:05:25+00:00"/>
    <meta property="og:title" content="คค.จ่อชงแก้กฎกระทรวงเพิ่มความเร็วรถยนต์"/>
    <meta property="og:description" content="นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผ…"/>
  </head>
  <body>
    <article>
      <h1>คค.จ่อชงแก้กฎกระทรวงเพิ่มความเร็วรถยนต์</h1>
      <h2>กระทรวงคมนาคม เตรียมชง คจร. แก้กฎกระทรวง 2 ฉบับ เพิ่มอัตราความเร็วสูงสุดของรถยนต์ที่ 120 กิโลเมตรต่อชั่วโมง</h2>
      <address>
        <time datetime="2019-12-09T14:05:25+00:00">09 Dec 2019, 14:05</time>
      </address>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยภายหลังการประชุมคณะกรรมการแปรนโยบายเร่งด่วนของกระทรวงคมนาคมไปสู่การปฏิบัติว่า ที่ประชุมได้หารือถึงการปรับเพิ่มอัตราความเร็วของรถยนต์ทุกประเภทบนถนน 4 ช่องจราจรขึ้นไป จากไม่เกิน 90 กิโลเมตรต่อชั่วโมง เป็นไม่เกิน 120 กิโลเมตรต่อชั่วโมง ซึ่งหน่วยงานที่เกี่ยวข้องมีความเห็นร่วมกันว่า ควรนำแนวทางการปรับแก้กฎกระทรวงในการกำหนดอัตราความเร็วสูงสุดของรถยนต์ตามพรบ. จราจรทางบก พ.ศ. 2522 และพรบ. ทางหลวง พ.ศ. 2535 เสนอต่อที่ประชุมคณะกรรมการจัดระบบการจราจรทางบก หรือ คจร. ปรับกฎหมายทั้ง 2 ฉบับให้สอดคล้องกัน เพื่อพิจารณาตามประเภทของถนนในการจำกัดความเร็วเพื่อความปลอดภัย โดยยืนยันว่าการปรับแก้กฎกระทรวงครั้งนี้ ไม่ได้เป็นการอนุญาตให้เพิ่มความเร็วในทันทีทุกเส้นทาง แค่หากถนนเส้นใดพร้อมก็จะดำเนินการได้ก่อน</p>
      <p>อย่างไรก็ตาม จากผลการสำรวจความคิดเห็นของสำนักงานนโยบายและแผนการขนส่งและจราจร (สนข.) ผ่านทาง Social Media จำนวน 640 ตัวอย่าง พบว่าประชาชนร้อยละ 71 เห็นด้วยให้มีการเพิ่มความเร็วเป็น 120 กิโลเมตรต่อชั่วโมง และร้อยละ 29 ไม่เห็นด้วยในการเพิ่มความเร็วเป็น 120 กิโลเมตรต่อชั่วโมงเพราะเห็นว่าจะเกิดอุบัติเหตุทางถนน</p>
    </article>
  </body>
</html>