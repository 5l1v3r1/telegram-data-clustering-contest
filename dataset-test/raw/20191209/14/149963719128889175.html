<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/komunita-nasla-zpusob-jak-stahovat-aktualizace-pro-windows-7-i-bez-placeni/sc-3-a-201541/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-12-09T14:05:00+00:00"/>
    <meta property="og:title" content="Komunita našla způsob, jak stahovat aktualizace pro Windows 7 i bez placení"/>
    <meta property="og:description" content="V lednu příštího roku končí oficiální prodloužená podpora Windows 7 a po tomto datu již systém nedostane žádné aktualizace. Pokud tedy Microsoftu nezaplatíte. Nyní ale komunita přišla na způsob, jak toto omezení obejít. Firemní"/>
  </head>
  <body>
    <article>
      <h1>Komunita našla způsob, jak stahovat aktualizace pro Windows 7 i bez placení</h1>
      <address><time datetime="2019-12-09T14:05:00+00:00">09 Dec 2019, 14:05</time> by <a rel="author">Vladislav Kluska</a></address>
      <p>V lednu příštího roku končí oficiální prodloužená podpora Windows 7 a po tomto datu již systém nedostane žádné aktualizace. Pokud tedy Microsoftu nezaplatíte. Nyní ale komunita přišla na způsob, jak toto omezení obejít.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=633942401"/>
        <figcaption>
          <a href="https://www.zive.cz/clanky/predplatne-windows-spolu-k-office-365-muze-byt-brzy-realitou-i-pro-bezne-spotrebitele/sc-3-a-201495/default.aspx">Předplatné Windows spolu k Office 365 může být brzy realitou i pro běžné spotřebitele</a>
        </figcaption>
      </figure>
      <p>Firemní zákazníci, kteří si předplatí Windows 7 Extended Security Updates (ESU), získají od Microsoftu aktualizace zabezpečení i po 14. lednu, kdy již běžní zákazníci o jakýkoliv servis nadobro přijdou, včetně bezpečnostních aktualizací systému. Nabídka je mířena na firmy, které ještě nestihly přejít na aktuální Windows 10 a dává jim dodatečný čas na přípravu systémů.</p>
      <p>Prodloužená podpora ale není vůbec levnou záležitostí a každým dalším rokem se bude částka za jeden počítač zvyšovat. V prvním roce se jedná o 25 dolarů za Windows Enterprise a 50 za Windows 7 Pro, v dalším již o 50, resp. 100 dolarů. Microsoft se tak všemi dostupnými prostředky snaží, aby všichni zákazníci Windows 7 opustili. ESU je navíc dostupné pouze pro firmy, které mají smlouvy s Microsoftem a tak malí zákazníci a domácí uživatelé na prodlouženou podporu nedosáhnou.</p>
      <h3>Staré „děravé“ licenční klíče</h3>
      <p>Komunita ale nyní přišla na způsob, jak toto omezení obejít a získat aktualizace i bez placení. Minulý měsíc Microsoft vydal aktualizaci <a href="https://www.catalog.update.microsoft.com/Search.aspx?q=4528069">KB4528069</a>, která umožňuje administrátorům ověřit, zda je daný systém možný zařadit do ESU programu. K tomu je třeba zadat i licenční klíč.</p>
      <p>Komunitě na webu My Digital Life se ale podařilo toto omezení obejít za pomocí utility <i>BypassESU</i>. Díky tomu je možné přijímat tyto aktualizace i na zařízeních, které k tomu oficiálně nejsou způsobilé, včetně edic Windows 7 Home Premium či Starter. Jedná se ale o podobnou metodu, která se objevuje při obcházení licenčních klíčů pro Windows celkově a je zcela v rozporu s licenčními podmínkami daného softwaru.</p>
      <p>Microsoftu se sice nikdy nepodařilo zcela odstranit různé možnosti, kterými uživatelé obchází aktivaci Windows, zde je ale pravděpodobné, že systém upraví tak, aby <i>BypassESU </i>nebylo možné použít. Pro běžného uživatele je tak bezpečnější a jednodušší upgradovat svůj počítač na Windows 10, které jsou podporované jak po funkční, tak i bezpečnostní stránce.</p>
      <p>
        <b>Jak zkrotit Windows update? Poradíme:</b>
      </p>
      <p>Zdroj: <a href="https://www.zdnet.com/article/bypass-discovered-to-allow-windows-7-extended-security-updates-on-all-systems/">ZDNet</a></p>
    </article>
  </body>
</html>