<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/perplexe-marco-kroon-in-hoger-beroep-1.1616184"/>
    <meta property="og:site_name" content="RD.nl"/>
    <meta property="article:published_time" content="2019-12-09T14:18:00+00:00"/>
    <meta property="og:title" content="‘Perplexe’ Marco Kroon in hoger beroep"/>
    <meta property="og:description" content="Militair Marco Kroon staat perplex dat hij is veroordeeld door de militaire rechtbank. Hij is het absoluut niet eens met de uitspraak dat hij bewust een kopstoot gaf aan een politieagent en op een kwetsende manier zijn geslachtsdeel toonde aan een agente. Hij gaat dan ook in hoger beroep, zei Kroon direct na de veroordeling tot 100 uur taakstraf. Zijn advocaat Geert-Jan Knoops sprak van „een verbijsterende uitspraak” die geen recht doet aan de feiten en „ver buiten de realiteit staat”."/>
  </head>
  <body>
    <article>
      <h1>‘Perplexe’ Marco Kroon in hoger beroep</h1>
      <address><time datetime="2019-12-09T14:18:00+00:00">09 Dec 2019, 14:18</time> by <a rel="author">ANP</a></address>
      <p>
        <b>Militair Marco Kroon staat perplex dat hij is veroordeeld door de militaire rechtbank. Hij is het absoluut niet eens met de uitspraak dat hij bewust een kopstoot gaf aan een politieagent en op een kwetsende manier zijn geslachtsdeel toonde aan een agente. Hij gaat dan ook in hoger beroep, zei Kroon direct na de veroordeling tot 100 uur taakstraf. Zijn advocaat Geert-Jan Knoops sprak van „een verbijsterende uitspraak” die geen recht doet aan de feiten en „ver buiten de realiteit staat”.</b>
      </p>
      <p>Kroon blijft ontkennen dat hij bewust een kopstoot heeft uitgedeeld en dat hij zéker geen schennis heeft gepleegd. „Er wordt mij onrecht aangedaan. Ik heb niet gedaan wat ze zeggen. Het doet pijn en ik voel me zelfs beledigd dat ik in de uitspraak op deze manier wordt weggezet.” Ook zei hij zich dood te schamen, omdat mensen „nu denken dat ik het heb gedaan”.</p>
      <p>Volgens de militair heeft de Militaire Willems-Orde, waar hij nog steeds „hartstikke trots op is” niets te maken met zijn veroordeling. Die hoogste onderscheiding krijg je als waardering voor heldendaden toen en dat staat los van het nu, aldus Kroon.</p>
      <p>Advocaat Knoops vond het vonnis niet acceptabel en hekelde dat de rechtbank niet is ingegaan op de visie van vier deskundigen, die hij had gevraagd om te kijken naar de gang van zaken met de aanhouding en de verklaringen van de agenten. De advocaat blijft erbij dat er „enorme discrepanties” zijn tussen de processen-verbaal van de agenten en wat er echt is gebeurd. Dat zijn volgens Knoops geen slordigheden. Hij hoopt dat in hoger beroep wel wordt gekeken en geluisterd naar de argumenten.</p>
    </article>
  </body>
</html>