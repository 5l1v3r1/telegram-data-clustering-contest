<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/578322/"/>
    <meta property="og:site_name" content="רדיו קול חי"/>
    <meta property="article:published_time" content="2019-12-09T14:55:46+00:00"/>
    <meta property="og:title" content="רפורמת ייבוא התמרוקים מקודמת: ייבוא מוצרים ללא צורך אישור"/>
    <meta property="og:description" content="רפורמת התמרוקים ממשיכה: החל הליך היוועצות עם הציבור. שר האוצר והבריאות בירכו על המשך קידומה של הרפורמה לקראת יציאתה לשוק הייבוא"/>
  </head>
  <body>
    <article>
      <h1>רפורמת ייבוא התמרוקים מקודמת: ייבוא מוצרים ללא צורך אישור</h1>
      <address><time datetime="2019-12-09T14:55:46+00:00">09 Dec 2019, 14:55</time> by <a rel="author">איתי גדסי</a></address>
      <p>
        <b>רפורמת התמרוקים ממשיכה: החל הליך היוועצות עם הציבור. שר האוצר והבריאות בירכו על המשך קידומה של הרפורמה לקראת יציאתה לשוק הייבוא</b>
      </p>
      <figure>
        <img src="http://www.93fm.co.il/wp-content/uploads/2019/12/F190901YS14.jpg"/>
        <figcaption>
          <cite>צילום: Yonatan Sindel/Flash90</cite>
        </figcaption>
      </figure>
      <p>רפורמת התמרוקים שמקדם שר האוצר משה כחלון יחד עם משרד הבריאות יצאה אל הדרך: במסגרת הרפורמה כל יבואן שירצה לייבא תמרוקים יוכל לייבא ללא קבלת אישור ממשרד הבריאות. משרד הבריאות יפרסם על כל מוצר מה הן הדרישות לייבוא והיבואן יצטרך לעמוד בדרישות כך שהאחריות תהיה על היבואן. משרד הבריאות יפעיל את הרגולציה והפיקוח על השוק.</p>
      <p>שר האוצר משה כחלון אמר על הסדרת הרפורמה: "המדיניות שלנו דוגלת בהסרת רגולציה ויצירת שוק חופשי לטובת אזרחי ישראל. משרד הבריאות, בראשות סגן השר ליצמן, עשו כאן צעד משמעותי והסירו חסם שמנע את הרפורמה הזו במשך שנים. אני מברך על קידום הרפורמה ובטוח שנראה את השפעותיה בשוק התמרוקים כבר בתקופה הקרובה".</p>
      <p>סגן שר הבריאות יעקב ליצמן: "אנו ממשיכים ופועלים להפחתת הרגולציה שבאחריות משרד הבריאות לטובת תושבי ישראל וזאת תוך הקפדה על בריאות הציבור. אני מודה לשר האוצר ואנשי משרדו אשר פועלים עמנו במשותף לטיוב הרגולציה ולגורמי המקצוע במשרד הבריאות אשר מקדמים את תחום התמרוקים במקצועיות וחותרים להבטחת איכות ובטיחות התמרוקים תוך דאגה לציבור והעוסקים בתחום".</p>
      <p>הרפורמה: רפורמת התמרוקים בישראל גובשה בהתבסס על עקרונות הרגולציה הנהוגים במספר מדינות מפותחות, ובהן שוויץ. מטרתה לשמור על בריאות הציבור במקביל לצעדים להפחתת יוקר המחייה, הקלה על יצרנים ויבואנים, הפחתת הנטל הרגולטורי ופתיחת החסמים בשוק התמרוקים בישראל.</p>
      <p>כל זאת במקביל להעברת אחריות לשוק תוך כדי שמירה על בריאות הציבור.</p>
      <p>המדיניות החדשה בשוק התמרוקים מגדירה את הדרישות מהיצרן, יבואן ומהמפיץ במטרה לשמור על רמת איכות יעילות ובטיחות גבוהה של המוצרים, היא מבוססת על העברת אחריות על בטיחות, איכות ויעילות המוצרים ליצרנים ויבואנים.</p>
      <p>באחריות כל יצרן ויבואן שלכל תמרוק המשווק בישראל יהיה תיק מוצר (PIF) המכיל את כל המידע הנוגע להרכב התמרוק, הערכת בטיחות, תהליכי הייצור, ניסויים קליניים, התוויות, הוכחות טענות שיווקיות, חומרי אריזה ועוד. בדומה להרכבו על פי הרגולציה האירופאית.</p>
      <p>להערכת משרדי הממשלה השותפים לבניית הרפורמה, חלק מהיתרונות המהותיים שיקרו מהרפורמה הם: הגדלת התחרות, הגדלת המגוון וירידת מחירים ייצור ושיווק תמרוקים יהיו מידיים ללא אישור רגולטורי מקדים ממשרד הבריאות או נוטיפיקציה (יידוע מקדים).</p>
      <p>כמו כן, יצרנים ויבואנים לא יידרשו להגיש בקשה לקבלת רישיון לתמרוק פלוני כפי שמיושם כיום ויוכלו לשווק באופן מיידי תוך כדי לקיחת אחריות מלאה על איכות ,יעילות ובטיחות המוצרים , לאחר שיעברו הליך קצר של רישום בפנקס היצרנים והיבואנים בישראל.</p>
      <p>לאחר עבודת מטה מאומצת של משרד הבריאות שכללה היוועצות עם משרד האוצר משרדי רה"מ והכלכלה ולמידת רגולציות שונות בתחום התמרוקים בעולם, הוחלט על שינוי מתווה ונכתבה טיוטת נייר עקרונות חוק ותקנות שיופצו להערות הציבור.</p>
      <p>משרד הבריאות שב ומדגיש שהעיקרון החשוב העומד בבסיס הרפורמה הוא עקרון הבקרה העצמית של העוסקים בתחום, ועל הנציג האחראי לדאוג כי כל התמרוקים המשווקים בישראל יהיו בטוחים איכותיים ויעילים. תפקיד הרגולטור על פי הרפורמה הינו לבצע פעולות אכיפה ופיקוח לאחר שהמוצרים נמצאים בשוק.</p>
      <p>מהלך זה יאפשר המשך שמירה על בריאות הציבור ופתיחה של השווקים בישראל, לעידוד התחרות והורדת מחירים.</p>
      <related>
        <a href="http://www.93fm.co.il/radio/577971/"/>
        <a href="http://www.93fm.co.il/radio/575430/"/>
        <a href="http://www.93fm.co.il/radio/575361/"/>
      </related>
    </article>
  </body>
</html>