<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/proiect-de-modernizare-a-garii-de-nord-bucuresti-cfr-impreuna-cu-consis-proiect-au-semnat-un-contract-de-11-3-milioane-de-lei-pentru-prima-etapa-de-modernizare-a-garii-18660414"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="Proiect de modernizare a Gării de Nord Bucureşti: CFR împreună cu Consis Proiect au semnat un contract de 11,3 milioane de lei pentru prima etapa de modernizare a gării"/>
    <meta property="og:description" content="Compania Naţională de Căi Ferate CFR SA şi firma Consis Proiect au semnat un contract de 11,3 milioane lei, fără TVA, pentru elaborarea studiului de fezabilitate, prima etapă a modernizării Gării de Nord Bucureşti, potrivit unui comunicat remis luni, MEDIAFAX."/>
  </head>
  <body>
    <article>
      <h1>Proiect de modernizare a Gării de Nord Bucureşti: CFR împreună cu Consis Proiect au semnat un contract de 11,3 milioane de lei pentru prima etapa de modernizare a gării</h1>
      <address><time datetime="2019-12-09T14:19:00+00:00">09 Dec 2019, 14:19</time> by <a rel="author">Laura Albu, Mediafax</a></address>
      <p>Compania Naţională de Căi Ferate CFR SA şi firma Consis Proiect au semnat un contract de 11,3 milioane lei, fără TVA, pentru elaborarea studiului de fezabilitate, prima etapă a modernizării Gării de Nord Bucureşti, potrivit unui comunicat remis luni, MEDIAFAX.</p>
      <p>Contractul are durata de implementare de 6,6 luni şi este finanţat din fonduri nerambursabile, în cadrul programului POIM 2014-2020.</p>
      <p>Studiul de fezabilitate pentru obiectivul de investiţii Modernizarea/consolidarea/reabilitarea staţiei CF Gara de Nord Bucureşti are ca principal scop identificarea şi prezentarea unei soluţii optime de modernizare a<br/>staţiei, cu impact direct în creşterea calităţii serviciilor oferite călătorilor şi a siguranţei în exploatare. Din punct de vedere tehnico-economic, studiul de fezabilitate va analiza cu prioritate transformarea obiectivului într-un nod feroviar european şi centru multimodal public, prin modernizarea, consolidarea şi reabilitarea actualei staţii de cale ferată.</p>
      <p>Gara de Nord Bucureşti are o suprafaţă de 100.000 mp, fiind amplasată pe un ansamblu de 14 linii de cale ferată, instalaţii specifice, peroane şi clădiri funcţionale, care necesită lucrări de reînnoire şi de modernizare pentru a respecta normele UIC, privind statutul de Eurogară.</p>
      <p>Principalele obiective ale proiectului sunt: regenerarea urbană a zonei, pe principiile de smart city/creative city/green city; modernizarea/consolidarea/repararea clădirilor din staţia de călători Bucureşti Nord, a spaţiilor destinate serviciilor pentru călători şi a zonei comerciale; înlocuirea instalaţiilor electrice, sanitare, termice etc; ridicarea nivelului peroanelor în conformitate cu standardele europene în<br/>vigoare, reabilitarea copertinelor şi a liniilor din staţie; montarea de panouri fonoabsorbante şi/sau soluţii alternative de reducere a nivelului de zgomot; modernizarea echipamentului de telecomunicaţii; facilităţi pentru persoane cu dizabilităţi.</p>
      <p>După finalizarea, predarea şi aprobarea studiului de fezabilitate, compania va lansa procedura de licitaţie pentru elaborarea proiectului tehnic şi execuţia lucrărilor de modernizare a Gării de Nord Bucureşti.</p>
    </article>
  </body>
</html>