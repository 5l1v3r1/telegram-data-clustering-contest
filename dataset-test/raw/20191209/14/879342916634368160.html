<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/pogljad/polityka/zustrich-putinym-paryzhi-yaki-try-scenariyi-mozhlyvi-ukrayiny"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T14:30:34+00:00"/>
    <meta property="og:title" content="Зустріч із Путіним у Парижі: які три сценарії можливі для України"/>
    <meta property="og:description" content="Увечері 9 грудня 2019 року в Єлисейському палаці пройде перша за три роки зустріч лідерів Нормандського формату і перша особиста зустріч Володимира Зеленського та Володимира Путіна."/>
  </head>
  <body>
    <article>
      <h1>Зустріч із Путіним у Парижі: які три сценарії можливі для України</h1>
      <address><time datetime="2019-12-09T14:30:34+00:00">09 Dec 2019, 14:30</time> by <a rel="author">Андрій Горбенко</a></address>
      <p>
        <b>У понеділок, 9 грудня, в Парижі зустрінуться лідери країн «нормандської четвірки» – Володимир Зеленський (Україна), Володимир Путін (РФ), Ангела Меркель (Німеччина) і Еммануель Макрон (Франція). Це буде перша нормандська зустріч за три роки. Увечері <a href="https://www.slovoidilo.ua/2019/12/09/novyna/polityka/zelenskoho-pidtverdyly-zustrich-putinym">Зеленський і Путін поговорять тет-а-тет.</a> У коментарі «Слово і Діло» політолог Андрій Горбенко пояснив, що для України є три сценарії розвитку подій, найбільш оптимістичний – якщо сторони досягнуть якихось дипломатичних загальних заяв.</b>
      </p>
      <p>«<i>Якщо РФ погодиться контролювати кордон з Україною, – це оптимістичний, але практично неможливий сценарій. РФ конфлікт на Донбасі потрібен, щоб не порушувалося питання Криму, який, найімовірніше, не буде згаданий під час саміту. Тому найкращий для нас варіант – якщо сторони просто зроблять дипломатичні заяви, мовляв, добре, що зустріч відбулася, це вже перемога</i>», – прокоментував Горбенко.</p>
      <p>Експерт окреслив, що другий сценарій може полягати в тому, що Зеленського просто схилять до виконання політичної частини Мінських угод. Війська залишаються, Україна йде на вибори з усіма наслідками, продовжив він.</p>
      <p>На його думку, зараз завдання РФ – скоротити кошти на війну і вийти з конфлікту.</p>
      <p>«<i>Грубо кажучи, це варіант Придністров'я. Питання Криму, як і раніше, не порушується. На жаль, це найбільш реалістичний варіант</i>», – додав Горбенко.</p>
      <related>
        <a href="https://www.slovoidilo.ua/2019/12/09/ogljad/polityka/paryzhi-sohodni-vidbudetsya-zustrich-normandskoyi-chetvirky-pyshut-soczmerezhax"/>
      </related>
      <p>За його словами, песимістичний сценарій передбачає дві складові: вихід РФ із конфлікту під приводом, що Україна воює з «ополченцями» і укладення газових контрактів із «Газпромом».</p>
      <p>«<i>Найгірше, що може статися, – це підписання якогось секретного договору. Хоча в будь-якому разі все потрібно буде проводити через парламент. Щось зробити непублічно, незважаючи на монобольшість, буде складно</i>», – зауважив Горбенко.</p>
      <p>Андрій Горбенко наголосив, що вкрай важливо, чи буде згадано Крим, оскільки вся ситуація з Донбасом зроблена РФ для того, щоб не говорили про півострів.</p>
      <p>Крім того, важливо буде, чи погодяться на політичну частину Мінська, як будуть реалізовувати угоди, продовжив експерт.</p>
      <p>Підсумовуючи, експерт критично оцінив ймовірність того, що газове питання будуть порушувати під час переговорів.</p>
      <p>«<i>Навіть якщо РФ зафіксує в договорі, що ніколи не буде використовувати «Північний потік-2», а Україна залишається єдиним транзитером, то це погано для України. По-перше, переговори не про це. По-друге, з досвіду відомо, що будь-який газовий договір з РФ – шлюб за розрахунком</i>», – резюмував політолог Андрій Горбенко.</p>
      <p>Як повідомлялося, виконавчий<a href="https://www.slovoidilo.ua/2019/12/09/novyna/polityka/vykonavchyj-dyrektor-naftohazu-ochilnyk-minenerho-poyixaly-zelenskym-paryzh">директор «Нафтогазу» і глава Міненерго поїхали із Зеленським до Парижа.</a></p>
      <p>«Слово і Діло» писало,<a href="https://www.slovoidilo.ua/2019/11/28/infografika/polityka/normandskyj-format-yak-proxodyly-perehovory-2014-2018-rokax"> як проходили Нормандські переговори в 2014-2018 роках</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/28/infografika/polityka/normandskyj-format-yak-proxodyly-perehovory-2014-2018-rokax"/>
        <a href="https://www.slovoidilo.ua/2019/11/28/novyna/polityka/ssha-pidtrymaly-ukrayinu-pered-normandskym-formatom"/>
        <a href="https://www.slovoidilo.ua/2019/12/09/novyna/polityka/zelenskoho-pidtverdyly-zustrich-putinym"/>
        <a href="https://www.slovoidilo.ua/2019/12/09/novyna/polityka/holova-hazpromu-vizme-uchast-zustrichi-putina-zelenskoho"/>
        <a href="https://www.slovoidilo.ua/2019/12/09/ogljad/polityka/paryzhi-sohodni-vidbudetsya-zustrich-normandskoyi-chetvirky-pyshut-soczmerezhax"/>
        <a href="https://www.slovoidilo.ua/2019/12/09/novyna/polityka/vykonavchyj-dyrektor-naftohazu-ochilnyk-minenerho-poyixaly-zelenskym-paryzh"/>
      </related>
    </article>
  </body>
</html>