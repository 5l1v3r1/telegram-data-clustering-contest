<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/elaborarea-unei-strategii-de-sanatate-mintala-discutata-de-oficialii-ms-cu-ministrii-din-ue_1411247.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T14:29:03+00:00"/>
    <meta property="og:title" content="Elaborarea unei strategii de sănătate mintală, discutată de oficialii MS cu miniștrii din UE"/>
    <meta property="og:description" content="Necesitatea elaborării unei strategii de sănătate mintală la nivelul Uniunirii Europene este analizată, luni, în cadrul unei întâlniri pe care..."/>
  </head>
  <body>
    <article>
      <h1>Elaborarea unei strategii de sănătate mintală, discutată de oficialii MS cu miniștrii din UE</h1>
      <address><time datetime="2019-12-09T14:29:03+00:00">09 Dec 2019, 14:29</time> by <a rel="author">Maria Stan</a></address>
      <p>Necesitatea elaborării unei strategii de sănătate mintală la nivelul Uniunirii Europene este analizată, luni, în cadrul unei întâlniri pe care o are secretarul de stat în Ministerul Sănătății (MS) Horațiu Moldovan cu miniștrii sănătății din UE, conform unui comunicat de presă remis de MS.</p>
      <p>Discuțiile au loc la lucrările Consiliului pentru Ocuparea Forței de Muncă, Politică Socială, Sănătate și Consumatori, subiectele fiind propuse de președinția finlandeză a Consiliului pentru sistemele de sănătate din UE.</p>
      <p>Potrivit MS, la întâlnire se discută și despre economia bunăstării, întărirea cooperării pentru asigurarea accesului la medicamente și tratamente inovatoare, digitalizarea sistemelor de sănătate, dar și despre acțiuni care pot fi puse în aplicare având în vedere îmbătrânirea populației.</p>
      <p>La dezbaterea de luni, reprezentantul României va fi secretarul de stat din cadrul Ministerului Sănătății Horațiu Moldovan.</p>
      <p>„Susținem orice acțiuni și măsuri europene care duc la asigurarea calității serviciilor medicale în beneficiul pacienților. Echipa actuală a Ministerului Sănătății consideră că pacienții români au aceleași drepturi la tratament ca cei din spațiul european și este nevoie de colaborare și măsuri comune privind dezvoltarea de politici pentru îmbătrînirea activă, compatibilizarea sistemelor digitale care să asigure creșterea calității serviciilor medicale, dar și măsuri suplimentare la nivel european în vederea asigurării accesului la medicamente și evitarea discontinuităților în aprovizionare”, a spus prof.dr. Horațiu Moldovan, prin intermediul comunicatului.</p>
    </article>
  </body>
</html>