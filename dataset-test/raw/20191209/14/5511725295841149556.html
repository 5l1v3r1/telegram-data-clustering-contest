<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/2021-gada-pc-biletes-pirmas-dienas-vares-iegadaties-tikai-domina-shopping.d?id=51707525"/>
    <meta property="og:site_name" content="DELFI"/>
    <meta property="article:published_time" content="2019-12-09T14:14:45+00:00"/>
    <meta property="og:title" content="2021. gada PČ biļetes pirmās dienas varēs iegādāties tikai 'Domina Shopping' "/>
    <meta property="og:description" content="Pirmdien, 9. decembrī, organizācija &quot;Hokeja Akadēmija&quot; un tirdzniecības centrs &quot;Domina Shopping&quot; parakstījuši oficiālā partnera līgumu par atbalstu pasaules čempionātam hokejā (2021 IIHF World Championship), kas 2021. gada 7. – 23. maijā notiks Rīgā un Minskā."/>
  </head>
  <body>
    <article>
      <h1>2021. gada PČ biļetes pirmās dienas varēs iegādāties tikai 'Domina Shopping' </h1>
      <address><time datetime="2019-12-09T14:14:45+00:00">09 Dec 2019, 14:14</time> by <a rel="author">DELFI Sports</a></address>
      <p>
        <b>Pirmdien, 9. decembrī, organizācija "Hokeja Akadēmija" un tirdzniecības centrs "Domina Shopping" parakstījuši oficiālā partnera līgumu par atbalstu pasaules čempionātam hokejā (2021 IIHF World Championship), kas 2021. gada 7. – 23. maijā notiks Rīgā un Minskā.</b>
      </p>
      <p>Sadarbības līgums paredz arī kopīgu aktivitāšu īstenošanu nākamo divu gadu garumā ar mērķi popularizēt šo prestižo sporta pasākumu, par kura mājvietu kļūs Latvijas galvaspilsēta Rīga. Šīs sadarbības rezultātā "Domina Shopping" kļūst par 2021. gada pasaules čempionāta hokejā oficiālo tirdzniecības centru Rīgā. Tas nozīmē, ka "Domina Shopping" gan 2020. gadā, gan arī 2021. gadā notiks ekskluzīvi pasākumi un īpašas aktivitātes, kas veicinās ne vien pašmāju hokeja fanu interesi apmeklēt Rīgā notiekošās spēles 2021. gada maijā, bet arī tūristu interesi par Rīgu kā atraktīvu atpūtas un izklaides galamērķi.</p>
      <p>Kā īpaši svarīgs fakts izceļama ekskluzīvā biļešu tirdzniecība. Proti, 2021. gada pasaules čempionāta hokejā Rīgas spēļu biļetes pirmās divas dienas pēc biļešu tirdzniecības uzsākšanas būs nopērkamas tikai tirdzniecības centrā "Domina Shopping". Tādējādi Latvijas hokeja mīļiem būs privilēģija ātrāk savā īpašumā iegūt kārotās biļetes uz savu iecienīto komandu spēlēm. Plānots, ka biļešu tirdzniecība sāksies 2020.gada oktobrī, par to līdzjutēji tiks informēti iepriekš.</p>
      <p>"<a href="https://www.delfi.lv/temas/hokejs">Hokejs</a> latviešiem ir sirdī – to zina visa pasaule, jo tieši fani no Latvijas vienmēr izceļas ar savu patriotisko un izkopto jušanu līdzi. Tāpēc mums ir liels pagodinājums kļūt par mūsu cilvēkiem, pilsētai un valstij tik nozīmīga notikuma atbalstītāju un 2021.gada pasaules hokeja čempionāta oficiālo tirdzniecības centru. Vienlaikus partnerība ar pasaules čempionātu hokejā ir arī drošs pieteikums tam, ka "Domina Shopping" arvien vairāk fokusēsies uz sporta tematikai veltītiem pasākumiem. Noslēdzot šo nozīmīgo sadarbības līgumu, varam droši teikt, ka "Domina Shopping" tēma ir sports. Atbalstām un atbalstīsim sporta norises - arvien biežāk mūsu tirdzniecības centrā notiks dažādi informatīvi, iesaistoši un izklaidējoši sporta pasākumi," uzsver Dina Bunce, t/c "Domina Shopping" direktore.</p>
      <p>"Pēc nepilniem diviem gadiem Rīgā notiks grandiozi hokeja svētki – pilsēta uzņems pasaules labākos spēlētājus, trenerus, hokeja profesionāļus, simtus tūkstošus līdzjutēju no Latvijas un pasaules. Esmu pārliecināts, ka hokeja čempionāts tiks noorganizēts augstā līmenī, jau šobrīd norit aktīva darbu plānošana un ieceru realizācija. Tieši tādēļ mums ir nepieciešami labākie sadarbības partneri, lai kopā sasniegtu izvirzītos mērķus," stāsta Latvijas Hokeja federācijas prezidents Aigars Kalvītis.</p>
      <p>85. Pasaules čempionāts hokejā notiks 2021.gadā no 7. līdz 23.maijam un tas tiks aizvadīts divās valstīs – Latvijas galvaspilsētā Rīgā (Arēnā Rīgā) un Baltkrievijas galvaspilsētā Minskā (Minsk-Arena). Sešpadsmit A divīzijas komandas cīnīsies par Pasaules čempiona titulu. Plānots, ka Rīgā tiks aizvadītas apakšgrupu spēles un ceturtdaļfināli, bet Minskā apakšgrupu mači, ceturtdaļfināli, pusfināli un fināls.</p>
      <p>Rīga jau vienu reizi ir bijusi par mājvietu pasaules čempionātam hokeja A divīzijai – tas notika 2006.gadā no 5. līdz 21. maijam divās hallēs (Arēnā Rīga un Skonto hallē). Toreiz Latvijas izlase ieguva 10. vietu.</p>
      <figure>
        <a href="https://www.delfi.lv/sports/">
          <img src="https://g4.delphi.lv/images/pix/file49529451_delfi-sports.png"/>
        </a>
      </figure>
      <p>
        <a href="https://www.delfi.lv/sports/news/hokejs/2021-gada-pc-biletes-pirmas-dienas-vares-iegadaties-tikai-domina-shopping.d?id=51707525&amp;com=1&amp;reg=1">0</a>
      </p>
    </article>
  </body>
</html>