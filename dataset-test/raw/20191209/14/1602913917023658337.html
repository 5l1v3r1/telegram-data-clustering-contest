<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/ministrul-fondurilor-europene-mai-mult-de-7-600-de-imm-uri-au-fost-create-prin-programul-de-finantare-romania-start-up-plus-18660399"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T14:00:14+00:00"/>
    <meta property="og:title" content="Ministrul Fondurilor Europene: Mai mult de 7.600 de IMM-uri au fost create prin programul de finanţare România Start Up Plus"/>
    <meta property="og:description" content="Programul România Start Up Plus, o linie de finanţare pentru românii care îşi dezvoltă o afacere în mediul urban, a finanţat înfiinţarea a mai mult de 7.600 de IMM-uri ce au creat 8.700 locuri de muncă, potrivit reprezentanţilor Ministerului Fondurilor Europene. Acest program este finanţat din fonduri europene nerambursabile, iar beneficiarii pot primi până la 40.000 de euro pentru înfiinţarea unei companii."/>
  </head>
  <body>
    <article>
      <h1>Ministrul Fondurilor Europene: Mai mult de 7.600 de IMM-uri au fost create prin programul de finanţare România Start Up Plus</h1>
      <address><time datetime="2019-12-09T14:00:14+00:00">09 Dec 2019, 14:00</time> by <a rel="author" href="https://www.zf.ro/autor/ramona-cornea" target="_blank">Ramona Cornea</a></address>
      <p>Programul România Start Up Plus, o linie de finanţare pentru românii care îşi dezvoltă o afacere în mediul urban, a finanţat înfiinţarea a mai mult de 7.600 de IMM-uri ce au creat 8.700 locuri de muncă, potrivit reprezentanţilor Ministerului Fondurilor Europene. Acest program este finanţat din fonduri europene nerambursabile, iar beneficiarii pot primi până la 40.000 de euro pentru înfiinţarea unei companii.</p>
      <p>”România Start Up Plus a avut o alocare de 105 milioane euro. Interesul pentru acest apel de proiecte a fost uriaş, ceea ce arată determinarea şi dorinţa românilor de a se îndrepta către zona de antreprenoriat. Beneficiarii noştri au depus 347 proiecte, cu o valoare de peste 1 miliard euro, ceea ce a reprezentat 960% din alocare. Din proiectele depuse, 195 au fost aprobate pentru finanţare, valoarea acestora depăşind jumătate de miliard euro.</p>
      <p>Din totalul proiectelor aprobate, pentru 173 s-au încheiat contracte de finanţare, cu o valoare de 482 de milioane de euro. Această cifră reprezintă un procent de contractare de 459%, adică a existat o supracontractare, cum spunem în termeni specifici, de 359% din alocarea apelului”, spune ministrului fondurilor europene, Marcel Boloş.</p>
      <p>Programul de finanţare, alternativa din bani europeni a Start Up Nation, a fost lansat în octombrie 2016 şi se adresează tinerilor din oraşe (cu excepţia celor din Bucureşti şi Ilfov) care vor să îşi dezvolte o afacere, dar care trebuie să treacă prin ample programe de training înainte de a obţine banii.</p>
      <p>În cadrul apelului România Start Up Plus, beneficiarii de granturi au investit banii europeni în activităţi recreative şi distractive, activităţi fotografice, întreţinerea si repararea autovehiculelor, fabricarea pâinii, prăjiturilor şi a produselor de patiserie.</p>
    </article>
  </body>
</html>