<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/40010/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%81%D8%B1%D8%AF%D8%A7-%D8%B1%D8%A7%D9%87%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-12-09T14:55:00+00:00"/>
    <meta property="og:title" content="وزیر نیرو فردا راهی کرمانشاه می‌شود"/>
    <meta property="og:description" content="در سفر رییس مجلس و وزیر نیرو به استان کرمانشاه بیش از ۱۴۰۰ میلیارد تومان پروژه در حوزه آب و برق در استان افتتاح یا کلنگ‌زنی می‌شود."/>
  </head>
  <body>
    <article>
      <h1>وزیر نیرو فردا راهی کرمانشاه می‌شود</h1>
      <address><time datetime="2019-12-09T14:55:00+00:00">09 Dec 2019, 14:55</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>در سفر رییس مجلس و وزیر نیرو به استان کرمانشاه بیش از ۱۴۰۰ میلیارد تومان پروژه در حوزه آب و برق در استان افتتاح یا کلنگ‌زنی می‌شود.</i>
      </p>
      <figure>
        <img src="https://barghnews.com/files/fa/news/1398/9/18/84929_178.jpg"/>
      </figure>
      <p>به گزارش <a href="https://barghnews.com/">برق نیوز</a>،همزمان با هشتمین هفته پویش هرهفته_الف_ب_ایران، واحد نخست بخش گاز نیروگاه سیکل ترکیبی دالاهو استان کرمانشاه به ظرفیت ۳۱۰ مگاوات صبح فردا با حضور رئیس‌مجلس شورای اسلامی و وزیر نیرو افتتاح می‌شود.   نیروگاه سیکل ترکیبی دالاهو با سرمایه‌گذاری یک هزار و ۳۰۰ میلیارد تومانی و به ظرفیت اسمی ۹۱۰ مگاوات دارای دو واحد گازی ۳۱۰ مگاواتی کلاس F، دو واحد بویلر، یک واحد بخار ۲۹۰ مگاواتی و سیستم خنک‌کاری ACC است. این نیروگاه با سرمایه‌گذاری شرکت فراب به روش B.O.O (ساخت، مالکیت و بهره‌برداری) و با هدف تأمین بخشی از تقاضای رو به رشد انرژی برق در کشور احداث شده است. از ویژگی‌های این نیروگاه می‌توان به احداث آن با استفاده از واحد‌های جدید با راندمان بالا (۵۶ درصد)، ساخت داخل بودن ۴۹ درصد تجهیزات، طراحی و اجرای سازه خنک کن اصلی با پایه بتنی و انجام بیش از ۱۵ میلیون نفر - ساعت کار ایمن بدون وقوع هیچ‌گونه حادثه مهم و ناتوان‌کننده، اشاره کرد. راه‌اندازی این نیروگاه بزرگ علاوه بر کمک شایانی که به افزایش تولید برق در کشور می‌کند، رونق و پیشرفت اقتصادی منطقه غرب کشور و همچنین ایجاد کسب و کار برای جوانان تحصیلکرده و متخصص بومی را به دنبال دارد. این نیروگاه پس از نیروگاه سیکل ترکیبی شیرکوه یزد، دومین نیروگاه سیکل ترکیبی احداث‌شده با سرمایه‌گذاری شرکت فراب محسوب می‌شود. واحد نخست نیروگاه سیکل ترکیبی دالاهو ۲۶ خردادماه امسال با موفقیت به شبکه سراسری برق کشور متصل شد و تولید برق این نیروگاه از آن زمان ادامه دارد که نقش مهمی در پیشگیری از وقوع خاموشی در استان‌های غربی کشور در تابستان گذشته داشته است. لینک کوتاه <a href="https://barghnews.com/000APK"/> کپی لینک</p>
    </article>
  </body>
</html>