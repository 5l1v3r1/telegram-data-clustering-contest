<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/krepsinis/z-obradovicius-apie-s-jasikeviciu-kai-buvau-jo-treneriu-turejome-problemu-943284"/>
    <meta property="og:site_name" content="Kauno diena"/>
    <meta property="article:published_time" content="2019-12-09T14:17:00+00:00"/>
    <meta property="og:title" content="Ž. Obradovičius apie Š. Jasikevičių: kai buvau jo treneriu, turėjome problemų"/>
    <meta property="og:description" content="Geriausiu visų laikų Europos treneriu tituluojamas Stambulo „Fenerbahče“ strategas Željko Obradovičius davė interviu „Sportando“, kuriame pakomentavo ir savo draugystę su Kauno „Žalgirio“ vairininku Šarūnu Jasikevičiumi."/>
  </head>
  <body>
    <article>
      <h1>Ž. Obradovičius apie Š. Jasikevičių: kai buvau jo treneriu, turėjome problemų</h1>
      <address><time datetime="2019-12-09T14:17:00+00:00">09 Dec 2019, 14:17</time> by <a rel="author">basketnews.lt inf.</a></address>
      <p>
        <b>Geriausiu visų laikų Europos treneriu tituluojamas Stambulo „Fenerbahče“ strategas Željko Obradovičius davė interviu „Sportando“, kuriame pakomentavo ir savo draugystę su Kauno „Žalgirio“ vairininku Šarūnu Jasikevičiumi.</b>
      </p>
      <p>Š. Jasikevičius kaip žaidėjas Ž. Obradovičiaus treniruojamoje komandoje žaidė 2007-2010 metų laikotarpiu bei 2011-2012 m. sezone, kai gynė Atėnų „Panathinaikos“ klubo garbę, o būtent tuomet tarp dabartinių strategų užsimezgė stiprus tarpusavio ryšys.</p>
      <p>„Mes esame artimi draugai nuo „Panathinaikos“ laikų iki dabar, – paklaustas apie draugystę su Š. Jasikevičiumi, atsakė serbas. – Kaip treneris jis atlieka gerą darbą ir prieš kiekvieną mačą ir po jo einame kartu pietauti ir nuolat juokaujame. Kai kuriomis vasaromis vykstame atostogauti ir tai yra tikra draugystė.“</p>
      <p>Tiesa, Ž. Obradovičius prisimena, jog treniruodamas Jasikevičių turėjo ir problemų.</p>
      <p>„Kai buvau jo treneriu, turėjome problemų, – prisiminė 59-erių specialistas. – Bet tai buvo dėl jo charakterio, kurį aš myliu. Jis labai konkretus žmogus ir kaip žaidėjas viską suprasdavo.“</p>
      <p>„Trenerių darbas yra mokyti mūsų žaidėjus ir jis greitai viską suprasdavo, – tęsė Ž. Obradovičius. – Man patiko dirbti su juo ir dabar visuomet jam sakau, kad nesitikėtų tokio krepšinio supratimo iš visų žaidėjų, kokį turėjo jis pats. Tai yra didelė problema ir pirmiausia pats turi tai suprasti.“</p>
      <p>Tiek Š. Jasikevičius, tiek Ž. Obradovičius žaidė įžaidėjo pozicijoje, o jų svarbą aikštėje nuolat akcentuoja abu treneriai.</p>
      <p>„Įžaidėjas visada turi galvoti apie komandos draugus. Dėl šios priežasties aš visada iš pradžių kalbu su įžaidėjais, jei kažkas vyksta ne taip“, – aiškino Ž. Obradovičius.</p>
      <figure>
        <iframe src="https://www.youtube.com/embed/-RBlHZB9YvM" width="640" height="360" data-service="Youtube" scrolling="no"/>
      </figure>
    </article>
  </body>
</html>