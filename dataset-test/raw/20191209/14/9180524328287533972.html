<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/konzolos_usb_dac_creative_muhely.html"/>
    <meta property="og:site_name" content="PROHARDVER!"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="Konzolos USB DAC a Creative műhelyéből"/>
    <meta property="og:description" content="A Sound Blaster G3 gamereknek, azon belül is főleg a konzolos játékosoknak biztosít a szokásosnál jobb hangzást."/>
  </head>
  <body>
    <article>
      <h1>Konzolos USB DAC a Creative műhelyéből</h1>
      <address><time datetime="2019-12-09T14:49:00+00:00">09 Dec 2019, 14:49</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>Hi﻿rdetés</h3>
      <figure>
        <a href="https://track.adform.net/C/?bn=34459576;C=0">
          <img src="https://track.adform.net/adfserve/?bn=34459576;srctype=4;ord=[timestamp]"/>
        </a>
      </figure>
      <p>Több, kifejezetten gamereknek szánt megoldással jelentkezett már a Creative, a fejhallgatók mellett pedig nem egy, USB kapcsolaton keresztül kommunikáló DAC színesíti palettájukat, ezekre azonban általában jellemző, hogy csak számítógéppel kompatibilisek, a konzolos játékosok pedig érjék be azzal, ami van. Ez a helyzet most megváltozott, ugyanis bemutatkozott a <a href="https://sg.creative.com/p/sound-blaster/sound-blaster-g3">Sound Blaster G3</a>, amely lényegében egy USB Type-C csatlakozóval ellátott DAC, ami PC és Mac mellett PlayStation 4 és Nintendo Switchcsel is kompatibilis. Bár az Xbox támogatása nem szerepel a termékoldalon, tekintve, hogy a működéshez nincs szükség se meghajtóra, se egyéb feltelepítendő szoftverre, talán ez a platform is megfelelő lesz.</p>
      <figure>
        <img src="https://prohardver.hu/dl/cnt/2019-12/156923/pic1.jpg"/>
      </figure>
      <p>A Sound Blaster G3 tehát USB Type-C-n – vagy a mellékelt USB Type-A adapteren – keresztül kommunikálhat számítógépünkkel vagy konzolunkkal, használatával pedig lehetővé válik a 24 bites hanganyagok lejátszása és a valós (illetve PC és Mac esetében a virtuális) 7.1 csatornás térhangzás, a hardver pedig képes akár 300 ohm ellenállású fejhallgatók meghajtására is. Bemenetből kétfélét kapunk, egy optikait és egy 3,5 milliméteres jack típusút, emellett lehetőségünk van szintén 3,5 milliméteres jack csatlakozóval ellátott mikrofonok csatlakoztatására is.</p>
      <figure>
        <img src="https://prohardver.hu/dl/cnt/2019-12/156923/pic2.jpg"/>
      </figure>
      <p>Szabályzótárcsa az eszköz mindkét oldalára került, az egyikkel a bemenet, a másikkal pedig a kimenet hangerejét tudjuk állítgatni, utóbbi ráadásul egy kapcsoló eltolásával másodlagos funkcióra is használható, nevezetesen a játék és a voice chat balanszát tudjuk vele vezérelni. Az adapter közepén találunk még egy méretes, kéken világító gombot is, ezt megnyomva hangosabban és tisztábban hallhatjuk ellenfeleink lépéseit. A vezérlés egyébként történhet szoftveresen is az iOS és Android operációs rendszerekre elérhető Sound Blaster Commant alkalmazás segítségével, ahonnan a hangerőállítás mellett egy többsávos hangszínszabályzó is elérhető.</p>
      <figure>
        <iframe src="https://www.youtube.com/embed/t-jBH7ozzFQ" width="640" height="360" data-service="Youtube" scrolling="no"/>
      </figure>
      <p>A Creative Sound Blaster G3 79 dolláros vételára már véglegesnek tekinthető, a szállítási időre vonatkozó információkat azonban egyelőre homály fedi.</p>
    </article>
  </body>
</html>