<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/sda-bocconi-al-terzo-posto-tra-le-business-school-deuropa-secondo-il-financial-times_it_5dee5966e4b07f6835b67ae4?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T14:59:49+00:00"/>
    <meta property="og:title" content="Bocconi al terzo posto tra le Business School migliori d'Europa (secondo il Financial Times)"/>
    <meta property="og:description" content="Nella speciale classifica anche l' ESCP Europe di Torino, il Politecnico di Milano School of Management e l'Università Luiss di Roma"/>
  </head>
  <body>
    <article>
      <h1>Bocconi al terzo posto tra le Business School migliori d'Europa (secondo il Financial Times)</h1>
      <h2>Nella speciale classifica anche l' ESCP Europe di Torino, il Politecnico di Milano School of Management e l'Università Luiss di Roma</h2>
      <address><time datetime="2019-12-09T14:59:49+00:00">09 Dec 2019, 14:59</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee6086210000f90134f6e7.jpeg?ops=scalefit_630_noupscale"/>
        <figcaption>Marka via Getty Images</figcaption>
      </figure>
      <p>La Sda School of Management dell’ Università Bocconi è salita al terzo posto nella classifica delle migliori business school d’Europa. A certificarlo il Financial Times, che nel suo ranking annuale ha piazzato l’università di Milano subito dietro l’Hec di Parigi e la London Business School di Londra. Nella speciale classifica, l’Italia può vantare anche la presenza dell’ ESCP Europe (al 14° posto), del Politecnico di Milano School of Management (al 45° posto) e della Luiss University (al 92° posto). A fine ottobre Sda Bocconi era salita al terzo posto del podio europeo stilato dall’ Economist, mentre a novembre la Bocconi aveva guadagnato il 6° posto in Europa nella classifica dedicata a Economics&amp;Business nel ranking di US News basato sull’eccellenza della ricerca.</p>
      <p>Tra le università italiane, solo la Bocconi ha conquistato posizioni rispetto al 2018, passando dal sesto al terzo posto del podio.</p>
      <p>L’elenco viene stilato pesando in parti uguali (25%) i risultati ottenuti dagli istituti nei quattro ranking che il quotidiano realizza durante l’anno, relativi ai master in management, all’Mba (Master of business administration), all’Emba (Executive Mba) e alla formazione manageriale, sia su commessa aziendale (custom), sia ad iscrizione individuale (open).</p>
      <p>“Un simile risultato nel ranking dei ranking di Financial Times - commenta il rettore Gianmario Verona - riconosce la completezza dell’offerta formativa di Bocconi e SDA Bocconi”. La crescita della SDA Bocconi si è consolidata negli ultimi anni raggiungendo il podio per la prima volta e mettendosi alle spalle ‘concorrenti’ blasonati come la francese Insead, la svizzera Imd e Oxford Said.</p>
      <p>“Sda Bocconi ha preso molto sul serio il concetto di formazione continua - aggiunge il dean di Sda Bocconi, Giuseppe Soda - proponendo esperienze formative per ogni stadio di sviluppo della carriera e mettendo al centro della propria offerta i bisogni specifici di potenziamento delle competenze in una logica di apprendimento continuo.</p>
      <ul>
        <li>HuffPost</li>
      </ul>
    </article>
  </body>
</html>