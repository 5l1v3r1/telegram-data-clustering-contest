<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/zdrave/article/7956751"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T14:05:00+00:00"/>
    <meta property="og:title" content="Двама лекари от УМБАЛ „Софиямед“ с приза „Лекар на годината“ 2019 г. - София"/>
    <meta property="og:description" content="На официална церемония във Военния клуб в петък, двама водещи лекари от екипа на УМБАЛ „Софиямед“ бяха удостоени с призове за &quot;Лекар на годината&quot; 2019 във второто издание на годишните награди на"/>
  </head>
  <body>
    <article>
      <h1>Двама лекари от УМБАЛ „Софиямед“ с приза „Лекар на годината“ 2019 г. - София</h1>
      <address><time datetime="2019-12-09T14:05:00+00:00">09 Dec 2019, 14:05</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>На официална церемония във Военния клуб в петък, двама водещи лекари от екипа на УМБАЛ „Софиямед“ бяха удостоени с призове за "Лекар на годината" 2019 във второто издание на годишните награди на Столичната лекарска колегия на Българския лекарски съюз.</p>
      <p>Проф. Д-р Андрей Йотов, началник на Клиниката по Ортопедия и травматология в УМБАЛ „СОФИЯМЕД“ получи отличието в категорията "Ментор". Наградата му бе връчена от Председателя на Българския лекарски съюз д-р Иван Маджаров.</p>
      <p>За приза проф. Йотов сподели, че благодари на Софийската лекарска колегия и че за него е голямо признание да получи точно тази награда. „Радвам се за всички колеги, които са почерпили знания и умения при общуването с мен. Пожелавам успех на всички!“.</p>
      <p>Доц. Д-р Антони Георгиев, началник на Клиниката по артроскопска травматология в УМБАЛ „СОФИЯМЕД“ бе отличен в категорията "Принос за развитие и прилагане на иновативна медицина и уникални техники". Наградата му бе връчена от Еврокомисар Мария Габриел.</p>
      <p>„Нашият труд получава оценка и признание от всички слоеве в обществото, но според мен най-истинската и обективна оценка, е тази на гилдията, на която благодаря. Благодаря и на моя екип, защото без екип не може да се направи това, което бихме искали“, коментира по време на церемонията доц.Георгиев.</p>
    </article>
  </body>
</html>