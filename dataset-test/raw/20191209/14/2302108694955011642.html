<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/declaratia-zilei-procurorul-sef-anti-coruptie-din-moldova-dupa-ce-a-fost-demis-sunt-ca-un-caine-cunosc-multe-dar-nu-pot-vorbi.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:33:45+00:00"/>
    <meta property="og:title" content="Declarația zilei. Procurorul șef anti-corupție din Moldova după ce a fost demis: „Sunt ca un câine, cunosc multe, dar nu pot vorbi”"/>
    <meta property="og:description" content="Viorel Morari, suspendat luni din funcția de șef al Procuraturii Anticorupție din Republica Moldova, a dat de înțeles că unul dintre motivele mazilirii"/>
  </head>
  <body>
    <article>
      <h1> Declarația zilei. Procurorul șef anti-corupție din Moldova după ce a fost demis: „Sunt ca un câine, cunosc multe, dar nu pot vorbi” </h1>
      <address><time datetime="2019-12-09T14:33:45+00:00">09 Dec 2019, 14:33</time> by <a rel="author">Redacția</a></address>
      <p>Viorel Morari, suspendat luni din funcția de șef al Procuraturii Anticorupție din Republica Moldova, a dat de înțeles că unul dintre motivele mazilirii sale ar putea fi dosarul privind finanțarea din Rusia a Partidului Socialist, de guvernământ. Morari a evitat însă să dea detalii, spunând în glumă că „Sunt ca un câine, cunosc multe, dar nu pot vorbi”, potrivit <a href="https://protv.md/actualitate/viorel-morari-spune-ca-suspendarea-sa-de-la-sefia-pa-ar-avea-legatura-cu-reluarea-urmaririi-penale-pe-cazul-finantarii-externe-a-psrm-sunt-ca-un-caine-cunosc-multe-dar-nu-pot-vorbi-morari-spune-ca-a-atacat-in-instanta-decizia-procurorului-general-video---2512201.html">Pro TV Chișinău</a>.</p>
      <p>Noul procuror general al Republicii Moldova, Alexandr Stoianoglo – fost deputat din partea partidului lui Plahotniuc, PDM -, l-a suspendat luni din funcție pe șeful Procuraturii Anticorupție, Viorel Morari.</p>
      <p>Asta după ce, cu patru zile în urmă, a fost făcută publică informația despre redeschiderea, de către Procuratura Anticorupție, a dosarului vizând finanțarea PSRM din Rusia.</p>
      <p>Alexandr Stoianoglo a ajuns procuror general urmare a unor confruntări politice dure între PSRM și blocul pro-european ACUM, care au condus la demiterea guvernului condus de Maia Sandu și învestirea unui nou guvern (votat de PSRM+PDM) subordonat președintelui pro-rus Igor Dodon.</p>
      <p>
        <i>Foto: Viorel Morari (Captură TV8.md)</i>
      </p>
    </article>
  </body>
</html>