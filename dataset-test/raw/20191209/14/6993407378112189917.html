<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-normandskyi-samit/30316060.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T14:02:42+00:00"/>
    <meta property="og:title" content="Зеленський прибув до Єлисейського палацу на «нормандський саміт»"/>
    <meta property="og:description" content="Президент України Володимир Зеленський прибув до Єлисейського палацу в столиці Франції Парижа, де 9 грудня відбудеться перша за три роки зустріч лідерів «нормандської четвірки». Церемонію зустрічі п"/>
  </head>
  <body>
    <article>
      <h1>Зеленський прибув до Єлисейського палацу на «нормандський саміт»</h1>
      <address>
        <time datetime="2019-12-09T14:02:42+00:00">09 Dec 2019, 14:02</time>
      </address>
      <p>Президент України Володимир Зеленський прибув до Єлисейського палацу в столиці Франції Парижа, де 9 грудня відбудеться перша за три роки зустріч лідерів «нормандської четвірки».</p>
      <p>Церемонію зустрічі президентів України і Франції на ґанку Єлисейського палацу транслював у фейсбуці Офіс президента України.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F1486367591516512%2F&amp;show_text=0&amp;width=640" width="640" height="360" data-service="Facebook" scrolling="no"/>
      </figure>
      <p>Президент України Володимир Зеленський, президент Франції Емманюель Макрон, канцлер Німеччини Анґела Меркель і президент Росії Володимир Путін проведуть чотиристоронні переговори в Єлисейському палаці.</p>
      <p>Президент України перед зустріччю в «нормандському форматі» проведе окремі переговори з президентом Франції і канцлером Німеччини.</p>
      <p>За попереднім планом, о 19:45 лідери країн-учасниць «нормандського формату» поспілкуються зі ЗМІ.</p>
      <figure>
        <iframe src="https://www.youtube.com/embed/yHDJ3GPMxnQ" width="640" height="360" data-service="Youtube" scrolling="no"/>
      </figure>
      <p>Після завершення «нормандської зустрічі» має пройти <a href="https://www.radiosvoboda.org/a/newszelenskyi-putin-meeting/30315758.html">двостороння зустріч Володимира Зеленського і Володимира Путіна</a>.</p>
      <p>Тим часом, біля Офісу президента України відучора <a href="https://www.radiosvoboda.org/a/news-aktsiya-bankova-protestuvalnyky/30315968.html">триває акція</a>, учасники якої <a href="https://www.radiosvoboda.org/a/video-protest-na-maidani/30314218.html">вимагають</a> від Володимира Зеленського не робити кроків до капітуляції України та не йти на компроміси з Кремлем щодо легалізації російських гібридних сил на Донбасі.</p>
      <p>Наприкінці листопада <a href="https://www.radiosvoboda.org/a/news-zelensky-normandsky-format/30282779.html">Зеленський повідомив</a>, що лідери країн «нормандського формату» обговорюватимуть «повернення всіх українських полонених», припинення вогню, контроль над українсько-російським кордоном та місцеві вибори на непідконтрольній українській владі території Донецької та Луганської областей.</p>
      <p>Востаннє переговори лідерів «нормандської четвірки» відбулися 19 жовтня 2016 року в столиці Німеччини Берліні. Тодішній президент України <b>Петро Порошенко</b>, президент Франції <b>Франсуа Олланд</b>, президент Росії <b>Володимир Путін</b> та канцлер Німеччини <b>Анґела Меркель</b> домовилися, зокрема, про відведення військ у районі <b><a href="https://www.radiosvoboda.org/a/news-stanytsia-luganska-rozvedennia/30021674.html">Станиці Луганської</a></b> і <b><a href="https://www.radiosvoboda.org/a/news-zolote-4/30249699.html">Золотого</a></b> в Луганській області й <b><a href="https://www.radiosvoboda.org/a/news-pochalosia-rozvedennia-poblyzu-bogdanivky-i-petrivskogo/30261464.html">Петрівського</a></b> на Донеччині. Ці завдання реалізовані впродовж літа – осені 2019 року.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 жовтня 2019 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/30271813.html">загинули</a> 13 000 – 13 200 людей.</p>
      <figure>
        <iframe src="https://www.youtube.com/embed/CEj_IfRB2t0" width="640" height="360" data-service="Youtube" scrolling="no"/>
      </figure>
    </article>
  </body>
</html>