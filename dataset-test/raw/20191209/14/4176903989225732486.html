<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/italija-zemljotres-uplasio-stanovnike-ostecena-crkva/"/>
    <meta property="og:site_name" content="Krstarica"/>
    <meta property="article:published_time" content="2019-12-09T14:51:00+00:00"/>
    <meta property="og:title" content="Italija: Zemljotres uplašio stanovnike, oštećena crkva"/>
    <meta property="og:description" content="RIM - Zemljotres koji je danas pogodio oblast Toskane, severno od Firence, uplašio je stanovnike koji su usred noći istrčali na ulice, ali povređenih nije"/>
  </head>
  <body>
    <article>
      <h1>Italija: Zemljotres uplašio stanovnike, oštećena crkva</h1>
      <address><time datetime="2019-12-09T14:51:00+00:00">09 Dec 2019, 14:51</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524270-750x430.jpg"/>
        <figcaption>Foto: Tanjug</figcaption>
      </figure>
      <p>RIM – Zemljotres koji je danas pogodio oblast Toskane, severno od Firence, uplašio je stanovnike koji su usred noći istrčali na ulice, ali povređenih nije bilo.</p>
      <p>Pre zore bilo je više potresa, od kojih je najjači bio 4,5 stepena.</p>
      <p>Gradonačelnici gradova pogođene oblasti kažu da nema povređenih, prenosi AP.</p>
      <p>U zemljotresu je oštećena crkva Svetog Silvestera u gradu Barberino, a na pojedinim kućama pojavile su se pukotine, rekao je guverner Toskane Enriko Rosi.</p>
      <p>Rosi je naveo da je određen objekat gde ljudi mogu da se izmeste dok se procenjuje šteta naneta njihovim domovima.</p>
      <p>Najjači potres od 4,5 stepeni registrovan je u 04.37 sati po lokalnom vremenu.</p>
      <p>Železnička linija između Firence i Bolonje privremeno je bila obustavljena iz mera predostrožnosti.</p>
      <p>Škole u gradovima blizu epicentra su zatvorene zbog predostrožnosti, a stručnjaci proveravaju koliko su ti objekti sigurni posle potresa.</p>
      <p>Geolozi su podsetili da je pre 100 godina istu oblast pogodio zemljotres i da je tada poginulo oko 100 ljudi.</p>
      <p>(Tanjug)</p>
    </article>
  </body>
</html>