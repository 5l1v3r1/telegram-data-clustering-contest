<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/reporter-toont-boris-johnson-foto-zieke-kleuter-premier-pakt-telefoon-af-en-steekt-hem-in-zijn-zak~a638ff39/"/>
    <meta property="og:site_name" content="HLN"/>
    <meta property="article:published_time" content="2019-12-09T14:22:00+00:00"/>
    <meta property="og:title" content="Reporter toont Boris Johnson foto zieke kleuter, premier pakt telefoon af en steekt hem in zijn zak"/>
    <meta property="og:description" content="De Britse premier Boris Johson heeft tijdens een interview de gsm van de journalist voor hem afgenomen en in zijn jaszak gestoken. Johnson weigerde te kijken naar een foto van een vierjarige jongen..."/>
  </head>
  <body>
    <article>
      <h1>Reporter toont Boris Johnson foto zieke kleuter, premier pakt telefoon af en steekt hem in zijn zak</h1>
      <address><time datetime="2019-12-09T14:22:00+00:00">09 Dec 2019, 14:22</time> by <a rel="author">TT</a></address>
      <p>
        <b>De Britse premier Boris Johson heeft tijdens een interview de gsm van de journalist voor hem afgenomen en in zijn jaszak gestoken. Johnson weigerde te kijken naar een foto van een vierjarige jongen die met een mogelijke longontsteking op een berg dekens moest liggen in een ziekenhuis in Leeds, bij gebrek aan bedden.</b>
      </p>
      <p>Johnson nam de gsm van de reporter af buiten beeld na herhaaldelijke vragen naar de foto te kijken. Uiteindelijk vroeg de journalist de premier droogweg of hij hem zijn gsm wilde teruggeven (vanaf ongeveer 1:10 in de video onderaan). “U hebt hem in uw zak gestoken, premier. De moeder van de jongen zegt dat er een crisis heerst bij de NHS (de nationale gezondheidszorg, red.). Wat is uw antwoord daarop?”</p>
      <p>Johnson stond er wat bedremmeld bij en kon uiteindelijk niet anders dan de gsm teruggeven en naar de foto kijken. “Sorry”, klonk het. “Het is uiteraard een verschrikkelijke foto en ik verontschuldig me bij het gezin en iedereen die een slechte ervaring hebben gehad bij de NHS. Maar we steunen de NHS en patiënten worden over het algemeen beter geholpen dan deze arme jongen. Daarom investeren we massaal in de NHS.”</p>
      <p>Op het einde van het interview verontschuldigde Johnson zich opnieuw bij de journalist: “Sorry dat ik je gsm afnam, hier heb je hem terug.”</p>
      <figure>
        <iframe data-src="https://twitter.com/joepike/status/1204018593656180736" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>