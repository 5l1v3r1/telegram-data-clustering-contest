<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/790136/se-sovari-katastasi-nosilevete-o-kontominas/"/>
    <meta property="og:site_name" content="to10.gr"/>
    <meta property="article:published_time" content="2019-12-09T14:03:10+00:00"/>
    <meta property="og:title" content="Σε σοβαρή κατάσταση νοσηλεύεται ο Κοντομηνάς!"/>
    <meta property="og:description" content="Από τα μέσα Οκτωβρίου νοσηλεύεται σε μεγάλο νοσοκομείο της Αθήνας ο επιχειρηματίας Δημήτρης Κοντομηνάς, ο οποίος τον Ιούνιο που μας πέρασε έκλεισε τα ογδόντα του χρόνια."/>
  </head>
  <body>
    <article>
      <h1>Σε σοβαρή κατάσταση νοσηλεύεται ο Κοντομηνάς!</h1>
      <h2>Από τα μέσα Οκτωβρίου νοσηλεύεται σε μεγάλο νοσοκομείο της Αθήνας ο επιχειρηματίας Δημήτρης Κοντομηνάς, ο οποίος τον Ιούνιο που μας πέρασε έκλεισε τα ογδόντα του χρόνια.</h2>
      <address><time datetime="2019-12-09T14:03:10+00:00">09 Dec 2019, 14:03</time> by <a rel="author">to10.gr</a></address>
      <p>Ο επιχειρηματίας υπέφερε από συνεχείς ουρολοιμώξεις, ωστόσο το βασικό πρόβλημα που αντιμετώπισε και για το οποίο εισήλθε για νοσηλεία είναι ένα αιμάτωμα που παρουσιάστηκε στον εγκέφαλο. Η τελευταία φορά που συνεργάτες και φίλοι του ήρθαν σε επαφή μαζί του ήταν η 10η Οκτωβρίου. Τότε είχε απόλυτη επαφή με το περιβάλλον. Όπως αναφέρουν ωστόσο πληροφορίες από το οικείο περιβάλλον του, τον τελευταίο καιρό ο Δημήτρης Κοντομηνάς έχει συχνές και μακράς διάρκειας απώλειες μνήμης. Σύμφωνα με το ρεπορτάζ, οι μόνοι που είχαν και έχουν άμεση πρόσβαση στον επιχειρηματία, ο οποίος νοσηλεύεται στον 6ο όροφο του νοσοκομείου «Υγεία», είναι η κόρη του Μαρία, ο σύζυγός της Αριστοτέλης Τζιαμπίρης και τρία στελέχη της εταιρείας DEMCO.</p>
      <p>Η τελική πράξη της πώλησης του τηλεοπτικού σταθμού ALPHA, η οποία ολοκληρώθηκε προ ημερών, πραγματοποιήθηκε από τη θυγατέρα του επιχειρηματία, η οποία και κατείχε στο όνομά της τις μετοχές. Σύμφωνα με δημοσιογραφικές πληροφορίες, η κόρη του επιχειρηματία Μαρία κατείχε το 49,9% των μετοχών. Από την πώλησή τους η οικογένεια εισέπραξε περίπου 4,45 εκατ. ευρώ. Από αυτά τα χρήματα, περίπου 3 εκατ. ευρώ θα δοθούν σε παλαιό μέτοχο του ALPHA με τον οποίο ο Κοντομηνάς είχε δικαστικές εκκρεμότητες, ενώ ακόμα 1 εκατ. ευρώ θα χρησιμοποιηθεί για άλλες υποχρεώσεις.</p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Ο άνθρωπος των χρυσών «Deals»</p>
      <p>Το καλοκαίρι του 2001 σε μια μυθική εκδήλωση που έγινε στο Ζάππειο Μέγαρο, η ολλανδική ασφαλιστική εταιρεία Eureko ανακοίνωσε ότι εξαγόρασε το 54,4% των μετοχών της Interamerican από τον Δημήτρη Κοντομηνά για 977 εκατ. ευρώ. Από αυτά τα χρήματα τα 615 εκατ. ευρώ ο Κοντομηνάς θα τα χρησιμοποιούσε σε αύξηση μετοχικού κεφαλαίου (ΑΜΚ) της Eureko, ενώ τα υπόλοιπα θα του έμεναν σε cash. Μετά την ολοκλήρωση της μετοχικής συμφωνίας, ο κ. Κοντομηνάς έγινε μέτοχος της Eureko με ποσοστό 5%.</p>
      <p>Λίγα χρόνια μετά και για την ακρίβεια τον Ιανουάριο του 2005 γνωστοποιήθηκε η απόκτηση του 100% των μετοχών της Novabank από τον πορτογαλικό όμιλο Millennium BCP (Banco Commercial Portugues), κάτοχο μέχρι πρότινος του 50% της τράπεζας, καθώς ο κάτοχος του υπόλοιπου 50%, Δημήτρης Κοντομηνάς, πούλησε το μερίδιό του έναντι ποσού 330 εκατ. ευρώ.</p>
      <p>Πρακτικά όλα αυτά σημαίνουν ότι ο Κοντομηνάς μέσα σε μια 4ετία, δηλαδή από το 2001 έως το 2005, και μόνο από την πώληση της Interamerican και της NOVA Bank αποκόμισε σε cash και μετοχές το ποσό των 1,3 δισ. ευρώ.</p>
      <p>Ακολούθησε η επενδυτική «ταλαιπωρία» στον τηλεοπτικό σταθμό ALPHA, που σε πρώτο στάδιο κατέληξε στην είσοδο των «Γερμανών», οι οποίοι αργότερα αποχώρησαν για να αναλάβει κυρίαρχο ρόλο στο όλο εγχείρημα η οικογένεια Βαρδινογιάννη και η Motor Oil, στα χέρια των οποίων βρίσκεται πλέον και σε συνδυασμό το πλειοψηφικό των μετοχών του σταθμού.</p>
      <p>Όσον αφορά στην πορεία της υγείας του επιχειρηματία, οι πληροφορίες αναφέρουν πως η κατάσταση είναι σοβαρή και πως ενδέχεται σύντομα να κατατεθεί αίτηση δικαστικής συμπαράστασης.</p>
      <p>Πηγή: freegossip.gr</p>
      <p>
        <b>
          <a href="https://www.to10.gr/ten-files/epikerotita/790136/se-sovari-katastasi-nosilevete-o-kontominas/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>