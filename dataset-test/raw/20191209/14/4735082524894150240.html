<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191209388-Banas-odrzuca-zaproszenie-Senatu-Nie-bedzie-zeznawal.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T14:22:21+00:00"/>
    <meta property="og:title" content="Banaś odrzuca zaproszenie Senatu. Nie będzie zeznawał"/>
    <meta property="og:description" content="Prezes NIK Marian Banaś nie stawi się na jutrzejsze przesłuchanie w senackiej komisji samorządu terytorialnego i administracji państwowej. Miało dotyczyć wątpliwości związanych z oświadczeniami majątkowymi Banasia."/>
  </head>
  <body>
    <article>
      <h1>Banaś odrzuca zaproszenie Senatu. Nie będzie zeznawał</h1>
      <address><time datetime="2019-12-09T14:22:21+00:00">09 Dec 2019, 14:22</time> by <a rel="author">amk</a></address>
      <p>
        <b>Prezes NIK Marian Banaś nie stawi się na jutrzejsze przesłuchanie w senackiej komisji samorządu terytorialnego i administracji państwowej. Miało dotyczyć wątpliwości związanych z oświadczeniami majątkowymi Banasia.</b>
      </p>
      <p>Zaproszenie na rozmowę dla szefa NIK zostało wysłane 27 listopada. Datę wyznaczono na jutro, 10 grudnia.</p>
      <p>Dziś biuro prasowe Senatu poinformowało, że Banaś nie stawi się w Senacie.</p>
      <p>Przewodniczący komisji, przed która miał zeznawać Banaś, senator Zygmunt Frankiewicz, wyjaśnił, że w piśmie otrzymanym od szefa NIK powołuje się on na konstytucyjną podległość Izby Sejmowi.</p>
      <p>Banaś napisał, że "ustawa z dnia 23 grudnia 1994 roku o Najwyższej Izbie Kontroli nie nakłada na NIK żadnych obowiązków wobec Senatu, a jedynie określa zasady udziału Senatu w powoływaniu i odwoływaniu prezesa NIK".</p>
      <p>Senat, argumentował Banaś, wzywa szefa NIK do złożenia zeznań jedynie albo w trakcie procesu jego powoływania, albo odwoływania, a żadna z tych sytuacji obecnego prezesa NIK nie dotyczy.</p>
      <p>W innych sytuacjach, podkreślał Banaś, prezes NIK nie ma obowiązku stawiania się i składania wyjaśnień przed komisją Senatu, a w jego przypadku nad wyjaśnieniem wątpliwości pracują odpowiednie służby.</p>
      <p>Wezwanie Mariana Banasia przed senacką komisję samorządu terytorialnego i administracji państwowej<a href="https://www.rp.pl/Polityka/191129807-Tomasz-Grodzki-Wyciagniemy-wnioski-jesli-Banas-sie-nie-stawi.html"> zapowiadał marszałek izby wyższej Tomasz Grodzki.</a></p>
      <p>Marian Banaś jest bohaterem afery związanej z niejasnościami dotyczącymi oświadczeń majątkowych obecnego prezesa NIK, byłego ministra finansów i byłego szefa Krajowej Administracji Skarbowej. Jak ujawnili dziennikarze "Superwizjera" <a href="https://www.rp.pl/article/20190924/KRAJ/309249898">Marian Banaś wynajmował do niedawna posiadaną przez siebie kamienicę w Krakowie poniżej ceny rynkowej, a w budynku działał hotel z pokojami "na godziny" prowadzony przez osoby związane z krakowskim półświatkiem. W reportażu przedstawiono m.in. jednego z prowadzących hotel, który w obecności dziennikarza dzwoni "do Banasia" i pyta go, jak ma zareagować na obecność dziennikarza.</a></p>
      <p>Marian Banaś jest bohaterem afery związanej z niejasnościami dotyczącymi oświadczeń majątkowych obecnego prezesa NIK, byłego ministra finansów i byłego szefa Krajowej Administracji Skarbowej. Jak ujawnili dziennikarze "Superwizjera" Marian Banaś wynajmował do niedawna posiadaną przez siebie kamienicę w Krakowie poniżej ceny rynkowej, a w budynku działał hotel z pokojami "na godziny" prowadzony przez osoby związane z krakowskim półświatkiem. W reportażu przedstawiono m.in. jednego z prowadzących hotel, który w obecności dziennikarza dzwoni "do Banasia" i pyta go, jak ma zareagować na obecność dziennikarza.</p>
      <p>"Rzeczpospolita" ujawniła, że jeden z najbliższych współpracowników Mariana Banasia z czasów jego pracy w Ministerstwie Finansów miał kierować mafią VAT-owską. Pod takim zarzutem siedzi w areszcie. Sprawa dotyczy Arkadiusza B., szefa Krajowej Szkoły Skarbowości, oraz Krzysztofa B., dyrektora Departamentu Kontroli Celnej, Podatkowej i Kontroli Gier Ministerstwa Finansów. Kierowana przez nich grupą przestępcza, poprzez sieć spółek, zarejestrowanych m.in. w Czechach, fikcyjnie handlowała sztuczną biżuterią oraz tarcicą i w ciągu blisko czterech lat wyłudziła 5 mln zł VAT (zarzuty ma łącznie 15 osób).</p>
      <p><a href="https://www.rp.pl/Polityka/191029960-Kulisy-dozywocia-od-Mariana-Banasia.html">"Rzeczpospolita" ujawniła także kulisy umowy</a>, na podstawie której Marian Banaś stal się posiadaczem krakowskiej kamienicy, darowanej mu przez byłego żołnierza AK, bardzo korzystnej dla szefa NIK.</p>
      <p>Kim naprawdę był Henryk Stachowski, od którego Banaś otrzymał nieruchomość, piszemy w artykule <a href="https://www.rp.pl/Polityka/310289910-Prawdziwa-historia-darczyncy-Mariana-Banasia.html">"Prawdziwa historia darczyńcy Mariana Banasia".</a></p>
      <p>28 listopada, po zapoznaniu się przez premiera Mateusza Morawieckiego z raportem CBA ws. oświadczeń majątkowych Banasia, prezes PiS Jarosław Kaczyński i wiceprezes PiS Mariusz Kamiński na spotkaniu z Banasiem mieli przekazać mu, że oczekują, iż szef NIK poda się do dymisji.</p>
      <p>29 listopada NIK poinformował jednak, że prezes tej instytucji nie podjął decyzji ws. ewentualnej dymisji.</p>
      <p>
        <a href="https://www.rp.pl/Polityka/312019973-PiS-kontra-szef-NIK-Spolki-syna-Banasia-karta-przetargowa.html">Jak ujawniła w poniedziałek "Rzeczpospolita" kartą przetargową w żądaniu od Banasia dymisji przez PiS miała być kwestia spółek i fundacji syna prezesa NIK.</a>
      </p>
      <p>(edited)</p>
    </article>
  </body>
</html>