<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Auto/a550858/Rapid-iz-1938.-godine-stize-u-Muzej-Skoda-automobila-u-Cacku.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T14:32:00+00:00"/>
    <meta property="og:title" content="&quot;Rapid&quot; iz 1938. godine stiže u Muzej Škoda automobila u Čačku"/>
    <meta property="og:description" content="Muzej Škoda automobila u Čačku uskoro će biti bogatiji za jedinstveni model “rapid”, koji je proizveden davne 1938...."/>
  </head>
  <body>
    <article>
      <h1>"Rapid" iz 1938. godine stiže u Muzej Škoda automobila u Čačku</h1>
      <address>
        <time datetime="2019-12-09T14:32:00+00:00">09 Dec 2019, 14:32</time>
      </address>
      <p>Muzej Škoda automobila u Čačku uskoro će biti bogatiji za jedinstveni model “rapid”, koji je proizveden davne 1938. godine. Najstariji primerak u Srbiji trenutno se “doteruje“ u limarsko-farbarskoj radionici kompanije “Auto Čačak”, a u automobil će biti ugrađeni isključivo originalni delovi.</p>
      <p>Ekipa specijalizovanog portala <a href="http://www.makina.rs/artikal/ekskluzivno-prve-fotografije-kode-rapid-iz-1938-godine-3107">makina.rs</a> uverila se sa koliko pažnje zaposleni u radionici postavljaju originalne delove na oldtajmer, vodeći računa da ne oštete izuzetno vredan eksponat nastao u periodu između dva svetska rata.</p>
      <p>Spoljašnji izgled “rapida“ krasiće crna boja, a unutrašnjost vozila biće i autentični drveni deo, baš kao i 1938. godine. Ispod haube nalazi se originalni benzinski agregat od 998 kubnih centimetara, sa 33 konjske snage.</p>
      <p>Automobil je mogao da razvije brzinu od čak 100 kilometara na čas, a njegova potrošnja bila je između 11 i 12 litara goriva. Ovaj model se proizvodio u periodu od 1935. do 1947. godine.</p>
      <figure>
        <img src="https://rs.n1info.com/Picture/294426/jpeg/Skoda-Rapid-muzej-1-.jpg"/>
        <figcaption>
          <cite>Izvor: Dragan Stanimirović</cite>
        </figcaption>
      </figure>
      <p>Kada reparacija bude završena, “rapid“ će zauzeti počasno mesto u jednom od tri muzeja Škodinih oldtajmera u svetu, kakvi postoje još samo u Mladoj Boleslavi u sklopu Škodine fabrike i u Danskoj. Posetioci muzeja u koji je ulaz besplatan moći će da vide ovaj jedinstveni primerak zajedno sa još devet Škodinih automobila, a kuriozitet je i to što je “Auto Čačak“ jedini prodavac u Evropi kome je Škoda odobrila da otvori muzej van granica Češke.</p>
    </article>
  </body>
</html>