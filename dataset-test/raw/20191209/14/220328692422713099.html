<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/brayn-dzhonsn-se-vrna-v-acdc-408682.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T14:30:06+00:00"/>
    <meta property="og:title" content="Брайън Джонсън се върна в AC/DC"/>
    <meta property="og:description" content="Легендарните рокаджии готвят нов албум"/>
  </head>
  <body>
    <article>
      <h1>Брайън Джонсън се върна в AC/DC</h1>
      <address><time datetime="2019-12-09T14:30:06+00:00">09 Dec 2019, 14:30</time> by <a rel="author">Агенция Стандарт</a></address>
      <p>Певецът Брайън Джонсън се е завърнал при легендарните рок динозаври AC/DC и групата готви следващия си албум. Новината бе потвърдена от двама музиканти от хард рок индустрията. „Брайън се върна и работят по нов материал. Тавата ще съдържа неиздавани до сега парчета от последния им албум „Rock or Bust“ от 2014-а, в които свири покойният Малкълм Йънг. Много съм развълнуван“, сподели фронтменът на метъл групата „Behemoth“ в интервю. Певецът на „Туистед Систър“ Дий Снайдър разкри още и че барабанистът Фил Ръд също се е върнал в групата, след като беше поставен под домашен арест през 2014-а. „Брайън вече е добре и момчетата отново са заедно в студиото. Ще използват останали записи на Малкълм в новия си албум“, написа Снайдър в Туитър.</p>
      <p>Брайън Джонсън се наложи да напусне групата по средата на световно турне преди 4 години заради проблеми със слуха. На помощ се притече фронтменът на „Guns N’ Roses“ Аксел Роуз и AC/DC довършиха обиколката си с него. Малкълм Йънг официално се пенсионира през 2014-а заради здравословни проблеми. Той бе заместен от племенника му Стиви. Малкълм почина на 18 ноември 2017-а от деменция.</p>
      <p>Слухове за завръщането на AC/DC витаят от началото на 2018-а насам. Музикантите бяха забелязани в студио във Ванкувър, където в миналото са записвали. През април дългогодишният продуцент на групата Майк Фрейзър потвърди, че рокаджиите подготвят нещо, но не разкри детайли.</p>
    </article>
  </body>
</html>