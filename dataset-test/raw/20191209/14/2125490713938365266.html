<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/12/178988/"/>
    <meta property="og:site_name" content="Doctors Only"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="התאגיד הממשלתי פסיכיאטרי-גריאטרי החדש יצא לדרך"/>
    <meta property="og:description" content="פרופ׳ רוני גמזו, מנכ&quot;ל &quot;איכילוב&quot;, האחראי לניהול התאגיד: ״מדובר במהלך חשוב ומהפכני. הקמת התאגיד תביא לשחרור חסמים בטיפול באוכלוסיית מתמודדי הנפש והגריאטריה&quot;"/>
  </head>
  <body>
    <article>
      <h1>התאגיד הממשלתי פסיכיאטרי-גריאטרי החדש יצא לדרך</h1>
      <h2>פרופ׳ רוני גמזו, מנכ"ל "איכילוב", האחראי לניהול התאגיד: ״מדובר במהלך חשוב ומהפכני. הקמת התאגיד תביא לשחרור חסמים בטיפול באוכלוסיית מתמודדי הנפש והגריאטריה"</h2>
      <address><time datetime="2019-12-09T14:45:00+00:00">09 Dec 2019, 14:45</time> by <a rel="author">מערכת דוקטורס אונלי</a></address>
      <p>עם קבלת אישור שר האוצר וסגן שר הבריאות להקמת התאגיד הממשלתי החדש, יצא לדרך <a href="https://doctorsonly.co.il/2019/10/175775/">התאגיד הממשלתי פסיכיאטרי-גריאטרי</a> לבתי החולים לבריאות הנפש ובתי החולים הגריאטריים. כנס ההתנעה התקיים הבוקר (ב') במרכז הרפואי איכילוב בתל אביב.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/12/178793/">ליצמן למנהלי בתיה"ח: "המחויבות שלנו לציבור החולים לא תלויה במצב הפוליטי"</a>
        </li>
        <li>
          <a href="https://doctorsonly.co.il/2019/12/178515/">אושרה הקמתו של בית החולים ע"ש שמעון פרס בבאר שבע - הגדול בישראל</a>
        </li>
        <li>
          <a href="https://doctorsonly.co.il/2019/12/178486/">עתירה לבג"ץ: לחייב את ליצמן ומשרדו לפעול נגד פרסום בלתי חוקי של סיגריות</a>
        </li>
      </ul>
      <p>מטרת התאגיד החדש היא לשמר את כוח האדם הרפואי, הסיעודי והפארה-רפואי בתחום הפסיכיאטרי והגריאטרי בתוך המרכזים הרפואיים הממשלתיים-הציבוריים, כך שהם ימשיכו לעסוק בשירותי רפואה ציבוריים בתוך בתי החולים הממשלתיים עצמם גם לאחר שעות הפעילות המקובלות.</p>
      <p>משה בר סימן טוב, מנכ"ל משרד הבריאות, הודה בדבריו לסגן שר הבריאות לשר האוצר, כי "ללא המחויבות שלהם לנושא התאגיד לא היה נולד". עוד הודה בר סימן טוב לפרופ׳ רוני גמזו, מנכ"ל "איכילוב", על כך שהמרכז הרפואי לקח תחת חסותו את ניהול התאגיד החדש. "הקמת התאגיד היא חלק מהתכנית להפיכת המרכזים לבריאות הנפש לדומים לשאר המוסדות בכך שיאפשרו לתת שירותי מרפאה אחרי הצהריים. אני בטוח שהתאגיד החדש יהיה נותן שירות ציבורי איכותי בנושאי הפסיכיאטריה והגריאטריה וגם יאפשר להיות חממה של רעיונות מחקריים בעולמות התוכן הרלוונטיים לציבור. אנחנו יוצרים מצב של רווח עבור כולם״, סיכם בר סימן טוב.</p>
      <p>פרופ׳ רוני גמזו אמר בכנס: ״משרד הבריאות הצליח לעשות מהלך חשוב ומהפכני. היכולת להתאים פעילות, להגדיל אותה בסבירות כלכלית ובצורה אחראית, תביא לשיפור הטיפול בחולים. הקמת התאגיד תביא לשחרור חסמים בטיפול באוכלוסיית מתמודדי הנפש והגריאטריה״.</p>
      <p>ד״ר אורלי ויינשטיין, ראש חטיבת המרכזיים הרפואיים הממשלתיים, אמרה שמדובר במהלך היסטורי ואסטרטגי עבור ציבור המטופלים בישראל, שיוכלו לקבל שירותי רפואה ציבורית מעולים מהרופאים, האחיות, והעובדים הפארא-רפואיים הטובים ביותר שיש במערכת הבריאות.</p>
      <p>ויינשטיין הסבירה כי "התאגיד יעבה את השירות הרפואי בכל הארץ, כולל בפריפריה הרחוקה. כמו כן, יפתח בפני בתי החולים האלה את עולם החדשנות, הסטארט-אפ וההייטק הרפואי ואף יאפשר את העמקת המחקר בתוך כותלי בתי החולים הממשלתיים״.</p>
      <p>
        <b>ליצמן: "להוציא כסף קטן - צריך אישורים על גבי אישורים"</b>
      </p>
      <p>סגן שר הבריאות ח"כ יעקב ליצמן התייחס בכנס לתקציב סל התרופות ואירועי השעה: "החולים לא אמורים לשלם את מחיר הכאוס הפוליטי שלא נגמר. נאבקנו להביא תקציב לסל התרופות, ללא קשר לפלונטר הפוליטי הסבוך. יש הרבה דברים לעשות במשרד הבריאות אבל כרגע הכול סגור. להוציא כסף קטן - צריך אישורים על גבי אישורים.</p>
      <p>"הקמנו ועדת סל התרופות כדי שתסיים את עבודתה בזמן סוכם ושאכן נקבל 500 מיליון שקל שהובטח לנו באוצר. מה שבטוח שלסל יהיה תקציב מאושר. כולי תקווה שאף נקבל גם 700 מיליון. חוזר ומדגיש כי סל התרופות זה הצלת נפשות, אסור להעלות מחירים של התרופות וחייבים לעשות הכל להוריד מחירים", ציין ליצמן.</p>
      <p>בסוף דבריו אמר ליצמן כי הוא מודאג מנתוני ההתחסנות כנגד שפעת: "מספר המתחסנים עדיין נמוך. התחיל החורף ואני קורא לציבור ללכת להתחסן כדי לשמור על בריאותנו".</p>
    </article>
  </body>
</html>