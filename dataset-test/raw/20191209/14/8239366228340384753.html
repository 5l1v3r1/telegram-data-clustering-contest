<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/sbu_zatrymala_na_vymaganni_posadovtsya_mytnytsi_332709.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T14:17:00+00:00"/>
    <meta property="og:title" content="СБУ затримала на вимаганні посадовця митниці"/>
    <meta property="og:description" content="Служба безпеки України затримала на систематичному одержанні неправомірної вигоди начальника одного з підрозділів митниці Державної фіскальної служби у Херсонській області, АР Крим та м. Севастополь. Про це проінформували у прес-центрі СБУ."/>
  </head>
  <body>
    <article>
      <h1>СБУ затримала на вимаганні посадовця митниці</h1>
      <h2>Служба безпеки України затримала на систематичному одержанні неправомірної вигоди начальника одного з підрозділів митниці Державної фіскальної служби у Херсонській області, АР Крим та м. Севастополь. Про це проінформували у прес-центрі СБУ.</h2>
      <address>
        <time datetime="2019-12-09T14:17:00+00:00">09 Dec 2019, 14:17</time>
      </address>
      <figure>
        <img src="https://galinfo.com.ua/media/gallery/intxt/p/o/pogorivnaklhabari.jpg"/>
        <figcaption>СБУ затримала на вимаганні посадовця митниці</figcaption>
      </figure>
      <p>Оперативники спецслужби встановили, що посадовець організував системний механізм вимагання грошей з комерсантів. За різні суми "винагороди" він гарантував підприємцям сприяння у незаконному зменшенні встановлених митних зборів. Зловмисник також обіцяв не створювати штучних перешкод під час митного оформлення товарів. До протиправної діяльності керівник підрозділу залучив своїх підлеглих. </p>
      <p>Для реалізації "тіньової" схеми чиновник, який є керівником спільної міжвідомчої групи з протидії мінімізації митних платежів в регіоні, намагався впливати на представників інших контролюючих органів.</p>
      <p>Правоохоронці затримали зловмисника поблизу робочого місця після одержання чергової суми неправомірної вигоди.</p>
      <p>Наразі фігуранту справи здійснено повідомлення про підозру, вирішується питання щодо обрання міри запобіжного заходу.</p>
      <p>У межах розпочатого кримінального провадження за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України тривають слідчо-оперативні дії для притягнення до відповідальності всіх осіб, причетних до протиправної діяльності. Операція з викриття зловмисника проводилась під процесуальним керівництвом Генеральної  прокуратури України. </p>
    </article>
  </body>
</html>