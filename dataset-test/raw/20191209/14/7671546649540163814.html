<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916459"/>
    <meta property="og:site_name" content="Dnevnik"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="Z izjemo ene dobiček za vse družbe Javnega holdinga Ljubljana"/>
    <meta property="og:description" content="Družbe v skupini Javnega holdinga Ljubljana bodo leto 2019 končale z dobičkom, izjema je Energetika Ljubljana, katere izguba bo po oceni znašala skoraj dva milijona evrov. V letu 2020 vse družbe v skupini javnega holdinga načrtujejo pozitivno poslovanje."/>
  </head>
  <body>
    <article>
      <h1>Z izjemo ene dobiček za vse družbe Javnega holdinga Ljubljana</h1>
      <address><time datetime="2019-12-09T14:45:00+00:00">09 Dec 2019, 14:45</time> by <a rel="author">STA</a></address>
      <p>
        <b>Družbe v skupini Javnega holdinga Ljubljana bodo leto 2019 končale z dobičkom, izjema je Energetika Ljubljana, katere izguba bo po oceni znašala skoraj dva milijona evrov. V letu 2020 vse družbe v skupini javnega holdinga načrtujejo pozitivno poslovanje.</b>
      </p>
      <p>Družbeniki Javnega holdinga Ljubljana so se z oceno poslovanja družb v skupini za leto 2019 ter načrtih za leto 2020 seznanili na današnji skupščini. Potrdili so tudi njihove investicijske načrte. Ti so težki 80,5 milijona evrov lastnih sredstev ter še dodatnih 121.000 evrov s sredstvi lokalnih skupnosti, so po skupščini sporočili iz Mestne občine Ljubljana.</p>
      <p>Največ lastnih sredstev bo za investicije namenila Energetika Ljubljana, in sicer 62,4 milijona evrov, od tega 49,6 milijona evrov v postavitev plinsko parne enote. V družbi Voka Snaga načrtujejo za 15,9 milijona evrov investicij, v družbi Ljubljanski potniški promet (LPP) pa za dva milijona evrov.</p>
      <p>Družba Javni holding Ljubljana bo v letu 2019 po oceni poslovala z dobičkom v višini 609.500 evrov. Družba Voka Snaga pričakuje 161.900 evrov dobička, LPP pa 143.000 evrov, medtem ko bo Energetika Ljubljana poslovno leto predvidoma sklenila z 1,97 milijona evrov izgube. Slabša ocena od predvidenega rezultata je posledica neuspešnega postopka prodaje poslovnega deleža v družbi Resalta B.V., so pojasnili.</p>
      <p>V letu 2020 vse družbe v skupini javnega holdinga načrtujejo pozitivno poslovanje. Krovna družba naj bi ga ustvarila 495.000 evrov, Voka Snaga 93.000 evrov, Energetika Ljubljana 173.000 evrov, LPP pa 68.000 evrov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916555/posel/novice/nacrtovana-koncentracija-druzb-hse-ece-in-e3-skladna-s-pravili-konkurence"/>
        <a href="https://www.dnevnik.si/1042896396/lokalno/ljubljana/vec-pritozb-na-obtoznico-za-jankovica-in-soobtozene-v-zadevi-hladilne-strojnice-v-stozicah"/>
        <a href="https://www.dnevnik.si/1042893153/posel/novice/hse-pepel-iz-energetike-ljubljana-bomo-predelali-in-ne-odlagali"/>
        <a href="https://www.dnevnik.si/1042892516/slovenija/emisijski-kuponi-ali-trgovanje-z-emisijami-dosega-svoj-namen"/>
      </related>
    </article>
  </body>
</html>