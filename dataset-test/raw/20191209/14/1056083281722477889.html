<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813634/%D8%AA%D9%88%D8%B2%DB%8C%D8%B9-%D8%A8%DB%8C%D8%B4-%D8%A7%D8%B2-%DB%B8-%D9%87%D8%B2%D8%A7%D8%B1-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:04:34+00:00"/>
    <meta property="og:title" content="توزیع بیش از ۸ هزار تن کالای اساسی در خراسان جنوبی"/>
    <meta property="og:description" content="ایسنا/خراسان جنوبی معاون امور بازرگانی و توسعه تجارت سازمان صنعت، معدن و تجارت خراسان جنوبی گفت: از ابتدای سال جاری تا پایان ماه گذشته ۸۲۶۷ تن انواع کالای اساسی برای تنظیم بازار در استان توزیع شده است."/>
  </head>
  <body>
    <article>
      <h1>توزیع بیش از ۸ هزار تن کالای اساسی در خراسان جنوبی</h1>
      <address><time datetime="2019-12-09T14:04:34+00:00">09 Dec 2019, 14:04</time> by <a rel="author">زهرا حمیدی</a></address>
      <p>ایسنا/خراسان جنوبی معاون امور بازرگانی و توسعه تجارت سازمان صنعت، معدن و تجارت خراسان جنوبی گفت: از ابتدای سال جاری تا پایان ماه گذشته ۸۲۶۷ تن انواع کالای اساسی برای تنظیم بازار در استان توزیع شده است.</p>
      <p>الیاس جویبان، امروز دوشنبه ۱۸ آذر در نشست خبری با اصحاب رسانه اظهار کرد: از ابتدای سال 2127 تن انواع برنج تنظیم بازار جذب و توزیع شده است.<br/><br/>وی ادامه داد: از ابتدای هفته گذشته نیز بیش از 900 تن برنج پاکستانی جذب و 450 تن نیز در مرکز استان و شهرستان‌ها به قیمت هر کیسه 10 کیلوگرمی از نوع مرغوب 89 هزار تومان توزیع شده است.<br/><br/>به گزارش ایسنا، معاون امور بازرگانی و توسعه تجارت سازمان صنعت، معدن و تجارت خراسان جنوبی بیان کرد: توزیع برنج پاکستانی در بیش از 160 واحد صنفی منتخب در مرکز استان و شهرستان‌ها در حال انجام است و عرضه برنج پاکستانی بالاتر از قیمت مصوب تخلف و در صورت مشاهده تخلف و یا گزارش گرانفروشی از سوی مردم با متخلفین برخورد قانونی صورت خواهد گرفت.<br/><br/>جویبان با بیان اینکه جذب و توزیع برنج مرغوب پاکستانی با قیمت مصوب دولتی در استان ادامه دارد، تصریح کرد: سهمیه برنج هندی استان ۵۴۱ تن است که از این میزان تاکنون ۳۵۰ تن جذب شده اما ۲۰۰ تن به دلیل نبود متقاضی جذب نشده است که قیمت مصوب هر کیسه ۱۰ کیلوگرمی ۶۵ هزار تومان است.<br/><br/>وی افزود: با هماهنگی فرمانداری ۱۶۰ مرکز توزیع برنج توسط اتحادیه خوار و بار بیرجند مشخص شده است که آدرس‌ محل فروش در سایت سازمان صمت استان موجود است.<br/><br/>معاون امور بازرگانی و توسعه تجارت سازمان صنعت، معدن و تجارت خراسان جنوبی اظهار کرد: از ابتدای سال ۶۱۰۰ تن شکر و ۱۴۰ تن گوشت مرغ منجمد نیز در قالب طرح تنظیم بازار در استان توزیع شده است.<br/><br/>جویبان ادامه داد: قیمت گوشت گوسفندی وارداتی اکنون در اتحادیه‌ها حداکثر ۷۵ هزار تومان و در مراکز عرضه توزیع نیز ۶۸ هزار تومان بوده و قیمت عمده مصوب گوشت منجمد گوساله وارداتی ۵۰ هزار تومان است که با توزیع مناسب به زیر این قیمت نیز به فروش می‌رسد.<br/><br/>وی با اشاره به میوه شب عید، تصریح کرد: 1100 تن میوه شب عید ویژه نوروز 99 از دو نوع سیب و پرتقال نیز خریداری و ذخیره شده که در پایان اسفندماه امسال و اوایل فرودین سال آینده توزیع خواهد شد و پیش‌بینی می‌شود قیمت این میوه‌ها با توجه به افزایش تولید، از عید سال گذشته پایین‌تر باشد.<br/><br/>معاون امور بازرگانی و توسعه تجارت سازمان صنعت، معدن و تجارت خراسان جنوبی اظهار کرد: تاکنون ۳۴۶ فقره مجوز مشاغل خانگی در استان صادر شده و ۲۲۷ طرح به مبلغ ۲۱ میلیارد ریال به بانک‌های عامل معرفی شده است که ۹۹ نفر موفق به دریافت تسهیلات شدند.<br/><br/>جویبان بیان کرد: اکنون سه میلیارد تومان اعتبار برای قالیبافان استان اختصاص یافته که در قالب تسهیلات ۱۰ میلیون تومانی تاکنون ۳۰۰ نفر به صندوق کارآفرینی امید معرفی شده است.<br/><br/>وی با اشاره به برگزاری پنج دوره آموزشی برای ۱۵۰ نفر از قالیبافان استان با ظرفیت ۳۷۴۰ نفر ساعت از ابتدای سال تاکنون، افزود: ۵۰ هزار قالیباف در استان فعاایت دارند که از این تعداد ۳۸۰۰نفر بیمه هستند که در حال پیگیری برای افزایش بیمه شدگان حداقل تا ۲۵ هزار نفر هستیم.<br/><br/>جویبان ادامه داد: براساس اعلام اتحادیه فرش  ۹۰ درصد فرش دستباف تولیدی استان صادراتی است و هر سال باید ۱۶۰ هزار مترمربع به ارزش میانگین ۱۴۵ میلیارد تومان صادر شود.<br/><br/>وی اظهار کرد: در حال حاضر استان بیش از ۱۰۰ هزار مترمربع فرش دستباف به ارزش بیش از ۱۰ میلیون دلار صادرات دارد، اما به این شکل که فرش به استان‌های دیگر ارسال و توسط آنها صادر می‌شود؛ آمار مشخصی در گمرکات استان ثبت نمی‌شود.<br/><br/>معاون امور بازرگانی و توسعه تجارت سازمان صنعت، معدن و تجارت خراسان جنوبی اظهار کرد: مردم می‌توانند هر گونه تخلف را در مورد گرانفروشی به سامانه 124 سازمان صمت و یا سامانه 135 تعزیرات حکومتی گزارش کنند.<br/><br/>انتهای پیام</p>
    </article>
  </body>
</html>