<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/ojivlenie/article/7956323"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T14:30:00+00:00"/>
    <meta property="og:title" content="&quot;168 часа&quot;: Мастъра дал на класа си кредитната карта, за да не закъсат във Франция (Видео)"/>
    <meta property="og:description" content="Купувал на студентите си обувки, чинии, палатки, плащал за уроците им по танци Не можете да пиете цяла нощ и да идете на репетиция, но аз мога, карал се той Имал страх от самолети"/>
  </head>
  <body>
    <article>
      <h1>"168 часа": Мастъра дал на класа си кредитната карта, за да не закъсат във Франция (Видео)</h1>
      <address><time datetime="2019-12-09T14:30:00+00:00">09 Dec 2019, 14:30</time> by <a rel="author">Симона Димитрова, СИМОНА ДИМИТРОВА</a></address>
      <p>
        <i>
          <b>Купувал на студентите си обувки, чинии, палатки, плащал за уроците им по танци</b>
        </i>
      </p>
      <p>
        <i>
          <b>Не можете да пиете цяла нощ и да идете на репетиция, но аз мога, карал се той</b>
        </i>
      </p>
      <p>
        <i>
          <b>Имал страх от самолети, но го преодолявал с водка</b>
        </i>
      </p>
      <p>За студентите Стефан Данаилов ще остане вторият им баща, който се грижи за всичко.</p>
      <p>"Никога няма да забравя първия ни урок с него - споделя пред "168 часа" неговият студент и актьор Дарин Ангелов. - Тогава Стефан събра целия клас и ни каза: "Преди да станете големи артисти, трябва да станете големи личности, хора. Влизайки в театъра,</p>
      <p>
        <b>ще поздравявате всички - от портиер до директор</b>
      </p>
      <p>От мъжете съм взел най-талантливите, а от жените най-красивите. Ако някоя излезе актриса, ще бъде страхотно." Така започна всичко и след това накара абсолютно всеки да разкаже за себе си, какъв е, какви са родителите му и подобни въпроси. Сподели за детството и живота си. На всички, които не бяха от София, организира квартири и ги плати. После сметна, че часовете, предвидени за танци, не бяха достатъчни и извика преподавател отделно да се занимава с нас, на когото, естествено, той плащаше допълнително. За подобни неща намираше средства както от познати, така и от себе си. Спомням си, че тогава известен бизнесмен също му беше помогнал."</p>
      <p>Историите с помощта на Ламбо към студентите му са безкрайни. Те никога няма да забравят как веднъж ги отвел в голям магазин, за да им купи чаши, чинии и чаршафи, на закъсалите колеги плащал семестриалните такси. Понякога им</p>
      <p>
        <b>подарявал палатки, за да ходят на море</b>
      </p>
      <p>За бащинската му обич си спомня и актрисата София Бобчева, която обаче се смразявала винаги, когато Мастера бил около нея: "Гледал ни е като свои деца и е известен с щедростта си. Спомням си, че когато ни приеха в НАТФИЗ, повечето студенти не бяха от София и нямаха възможности. Той имаше особено отношение към нас момичетата, и един ден ни каза: "Хайде, сладурчета, качвайте се по колите и отиваме до една фабрика за обувки на мой приятел." Избрахме си по два чифта на всяка и той ги плати. След известно време пък ни изпрати да ни направят нови прически. Имаше някакво модно ревю в Народния театър с най-големите коафьори. Ние им бяхме като манекени и ни направиха неузнаваеми. Тогава ме боядисаха руса и така си останах, защото Мастъра каза, че така съм по-красива."</p>
      <p>Класът на София отива и във Франция благодарение на Ламбо. Изпраща ги в академия на гости, за да черпят опит.</p>
      <p>"Тогава той се притесняваше, че може да останем без пари, и ни даде една от своите кредитни карти, като ни каза, че който има нужда, може да я използва - спомня си Бобчева. - Изумяваше ме с постъпките си и затова и аз се вцепенявах винаги, когато го видя. Не можех да си говоря с него. Веднъж бяхме в Министерството на културата, където той ни водеше лекция. Попита ме как съм и какво правя, но аз блокирах и не отговорих, а междувременно хапвах един сандвич. Той ми каза: "А, какво ядеш." И точно да отговоря и Стефан ми го взе и започна да го яде. Гледам него, гледам сандвича и съм изумена. Стана ми много смешно. Изяде го, каза, че е много хубав и поръча за всички. Но аз</p>
      <p>
        <b>не преодолях вцепеняването пред него</b>
      </p>
      <p>За мен най-полезен беше, когато бях на сцената и ми даваше съвети. Чувствах се спокойна."</p>
      <p>Какви са безценните уроци на Стефан Данаилов, които е завещал на студентите си и какви страхове имал Ламбо, четете още <a href="https://www.168chasa.bg/article/7940966">тук</a>.</p>
    </article>
  </body>
</html>