<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234300/"/>
    <meta property="og:site_name" content="Українська правда"/>
    <meta property="article:published_time" content="2019-12-09T14:17:00+00:00"/>
    <meta property="og:title" content="Українку помилково внесли до списку осіб, причетних до тероризму"/>
    <meta property="og:description" content="Під час формування санкційних списків до переліку осіб, які причетні до терористичної діяльності помилково внесли жінку, яка не має відношення до злочинної діяльності на окупованій території."/>
  </head>
  <body>
    <article>
      <h1>Українку помилково внесли до списку осіб, причетних до тероризму</h1>
      <address>
        <time datetime="2019-12-09T14:17:00+00:00">09 Dec 2019, 14:17</time>
      </address>
      <p>Під час формування санкційних списків до переліку осіб, які причетні до терористичної діяльності помилково внесли жінку, яка не має відношення до злочинної діяльності на окупованій території.</p>
      <p><b>Джерело:</b> <a href="https://www.facebook.com/photo.php?fbid=820098191737766&amp;set=a.818564591891126&amp;type=3&amp;theater">Facebook</a>-сторінка секретаря РНБО Олексія Данилова</p>
      <p><b>Дослівно Данилов:</b> "На жаль, під час формування санкційних списків допущена прикра неточність і до переліку осіб, які причетні до терористичної діяльності, було внесено Агапову Вікторію Сергіївну, жительку міста Бахмут, яка на відміну від іншої Агапової не має жодного стосунку до роботи так званої "територіальної виборчої комісії" на окупованій території Донецької області".</p>
      <p><b>Деталі:</b> Секретар повідомив, що 7 грудня на засіданні РНБО під головуванням президента Володимира Зеленського було проголосоване рішення про внесення відповідних змін до указу президента для виправлення помилки.</p>
      <p>Данилов додав, що в понеділок розмовляв по телефону з Агаповою і вибачився за допущену помилку.</p>
      <p>Він поінформував, що після повернення Зеленського із зустрічі в Нормандському форматі, указ  буде підписаний. Проект указу уже підготував апарат РНБО до підпису.</p>
      <footer>Українська правда</footer>
      <related>
        <a href="https://www.pravda.com.ua/news/2019/12/7/7234168/"/>
        <a href="https://www.pravda.com.ua/news/2019/12/7/7234167/"/>
        <a href="https://www.pravda.com.ua/news/2019/12/7/7234162/"/>
      </related>
    </article>
  </body>
</html>