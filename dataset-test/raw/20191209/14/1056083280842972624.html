<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813668/%D8%AE%D8%B7%DB%8C%D8%A8%DB%8C-%D8%B4%D8%B1%D8%A7%D9%81%D8%AA-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B1%D8%A7-%D9%86%D8%B4%D8%A7%D9%86-%D8%AF%D8%A7%D8%AF%DB%8C%D9%85-%D8%AE%DB%8C%D9%84%DB%8C-%D9%87%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%86%D8%AF-%D9%85%D9%86-%D8%A8%D8%A8%D8%A7%D8%B2%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:51:45+00:00"/>
    <meta property="og:title" content="خطیبی: شرافت آذربایجان را نشان دادیم/ خیلی‌ها دوست دارند من ببازم"/>
    <meta property="og:description" content="سرمربی ماشین‌سازی پس از شکست تراکتور گفت: امروز شرافت آذربایجان را نشان دادیم. خیلی‌ها گفتند مالک این دو باشگاه یکی است و چه و چه. از اینکه تیم من پیروز است خوشحالم اما من بچه آذربایجان هستم و دو تیم شهر خودم را دوست دارم."/>
  </head>
  <body>
    <article>
      <h1>خطیبی: شرافت آذربایجان را نشان دادیم/ خیلی‌ها دوست دارند من ببازم</h1>
      <address><time datetime="2019-12-09T14:51:45+00:00">09 Dec 2019, 14:51</time> by <a rel="author">امیرعلی عوض‌پور</a></address>
      <p>سرمربی ماشین‌سازی پس از شکست تراکتور گفت: امروز شرافت آذربایجان را نشان دادیم. خیلی‌ها گفتند مالک این دو باشگاه یکی است و چه و چه. از اینکه تیم من پیروز است خوشحالم اما من بچه آذربایجان هستم و دو تیم شهر خودم را دوست دارم.</p>
      <p>به گزارش ایسنا،‌ رسول خطیبی سرمربی ماشین‌سازی پس از پیروزی تیمش مقابل تراکتور در هفته چهاردهم رقابت‌های لیگ برتر فوتبال اظهار کرد: در این چند روز خیلی‌ها به ما تهمت زدند و گفتند که این بازی را واگذار می‌کنند. من از آقای میثاقی که در برنامه‌اش گفت ماشین‌سازی یقه همه تیم‌ها را می‌گیرد و مقابل تراکتور نوع دیگر بازی می‌کند گله دارم. او باید از ماشین‌سازی معذرت خواهی کند. امروز شرافت آذربایجان را نشان دادیم. خیلی‌ها گفتند مالک این دو باشگاه یکی است و چه و چه. از اینکه تیم من پیروز است خوشحالم اما من بچه آذربایجان هستم و دو تیم شهر خودم را دوست دارم. بازیکنان من در این بازی غیرت خودشان را نشان دادند و من از تک تک آن‌ها تشکر می‌کنم. این بازیکنان نیاز به تشویق و حمایت دارند. ما کمترین درصد پرداختی را در تیم‌های لیگ برتری داریم و دومین تیم جوان لیگ برتر هستیم. ما در امتیازگیری در بازی‌های خانگی در صدر جدول هستیم. از هواداران تراکتور و ماشین‌سازی تشکر  می‌کنم که در این بازی حضور پیدا کردند. این باعث می‌شود که من برای آن‌ها یک خادم واقعی باشم و کنار آن‌ها بمانم.</p>
      <p>او ادامه داد: ما دوست داریم تراکتور همیشه در شرایط خوبش باشد و به روزهای ایده‌آل خودش برگردد. فرمانده سپاه عاشورا به من زنگ زد و به من تبریک گفت. ما تراکتور را خوب آنالیز کرده بودیم و شرایط امتیازگیری‌مان در چند هفته اخیر خوب بود. بعد از اتفاقاتی که در کادر فنی افتاده بود می‌دانستیم در تیم رقیب تغییرات وجود دارد و در شکل تیمی و دفاعی‌مان خیلی خوب کار کردیم و به گل رسیدیم. من به بازیکنان گفتم که رقیب شرایطی دارد که در ضربات ایستگاهی تیم برنده را تعیین می‌کند. در نیمه اول شرایط به نفع ما بود و در بین دو نیمه نکات مورد نظر را گفتیم و در نهایت توانستیم به گل برسیم و بعد از این که دو بر صفر جلو افتادیم، خواستیم از گل‌های خود دفاع کنیم و در مجموع شرایط به نفع ما بود و اگر می‌توانستیم از موقعیت‌های خود بیشتر استفاده کنیم، می‌توانستیم به گل‌های بیشتری برسیم.</p>
      <p>او افزود: ما باید اخلاق را همیشه رعایت کنیم. من خواهشم این است که هیات مدیره باشگاه جلسه بگذارد. بازیکنان کار خودشان کردند. هدف تیم ما نیفتادن در لیگ دسته یک بود که اتفاق افتاد. الان قرار شده که ماشین‌سازی در ۱۰ تیم بالای جدول باشد. امیدوارم در چند روز آینده هیات مدیره جلسه‌ای بگذارد تا مشکلات درست شود. انتظار نباید بالا برود چون بازیکنان کار خودشان را کردند. اگر تیم حمایت شود می‌تواند حرف‌های زیادی برای گفتن داشته باشد. من دوست دارم یک نفر بگوید رسول خطیبی گفته کسی را تعقیب کنید یا به کسی ضربه بزنید! اگر چنین بود من را در میدان ساعت، دار بزنید. من نیازی به این چیزها ندارم و به تمام آرزوهای خودم رسیدم جز این که یکی از تیم‌های تراکتور یا ماشین‌سازی قهرمان لیگ برتر و آسیا بشود.</p>
      <p>خطیبی ادامه داد: در بازی بعدی شرایط سخت‌تر خواهد بود. چند بازیکن ما چهار کارت دارند و محروم هستند اما نگرانی وجود ندارد و تنها چیزی که وجود دارد این است که تیم حمایت شود. ما در این بازی ۱۸ بازیکن داشتیم و داشتن چند بازیکن مصدوم و محروم نگذاشت با تمام ظرفیت به میدان بیایم. خیلی‌ها دوست دارند من چند بازی ببازم اما دینی را که به فوتبال آذربایجان داشتم را ادا کردم و دو تیم را از لیگ یک به لیگ برتر آوردم. من با ۱۲ میلیارد تومان تراکتور را بستم و در نهایت نایب قهرمان شدم. در این تیم هم اگر شش بازی ببازیم،‌ باز هم در لیگ برتر می‌مانیم. با این وجود باز هم دوست دارند من از ماشین‌سازی بروم.</p>
      <p>انتهای پیام</p>
    </article>
  </body>
</html>