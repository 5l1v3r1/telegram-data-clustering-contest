<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/746077"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T14:14:00+00:00"/>
    <meta property="og:title" content="หงส์โล่งอกลอฟเรนซ้อมแล้วพร้อมบู๊ซัลซ์บวร์ก"/>
    <meta property="og:description" content="'หงส์แดง' โล่งอก 'ลอฟเรน' ลงซ้อมได้แล้ว พร้อมบู๊ 'ซัลซ์บวร์ก' เกมแชมเปี้ยนส์ ลีก วันอังคารนี้"/>
  </head>
  <body>
    <article>
      <h1>หงส์โล่งอกลอฟเรนซ้อมแล้วพร้อมบู๊ซัลซ์บวร์ก</h1>
      <address>
        <time datetime="2019-12-09T14:14:00+00:00">09 Dec 2019, 14:14</time>
      </address>
      <p>
        <b>"หงส์แดง" โล่งอก "ลอฟเรน" ลงซ้อมได้แล้ว พร้อมบู๊ "ซัลซ์บวร์ก" เกมแชมเปี้ยนส์ ลีก วันอังคารนี้</b>
      </p>
      <p>"หงส์แดง" ลิเวอร์พูล ได้รับข่าวดี เมื่อ เดยัน ลอฟเรน กองหลังตัวเก่งชาวโครแอต สามารถลงสนามฝึกซ้อมได้แล้ว ทำให้คาดว่าน่าจะพร้อมช่วยทีมลงทำศึกยูฟ่า แชมเปี้ยนส์ ลีก นัดสุดสำคัญที่จะบุกไปเยือน ออสเตรีย ซัลซ์บวร์ก ในวันอังคารนี้ พร้อมเงื่อนไขห้ามแพ้เด็ดขาด แพ้ตกรอบทันทีเสียฟอร์มแชมป์เก่า<br/><br/>ลอฟเรน มีอาการบาดเจ็บจากเกมที่ ลิเวอร์พูล บุกไปชนะ บอร์นมัธ 3-0 เมื่อวันเสาร์ที่ผ่านมา ทำให้ต้องถูกเปลี่ยนตัวออกจากสนามในนาที 40 จนมีข้อสงสัยว่าต้องพักฟื้นยาวหรือไม่ แต่ล่าสุด แนวรับทีมชาติโครเอเชียกลับมาซ้อมได้แล้ว เมื่อวันจันทร์ที่ผ่านมา ส่งผลให้เหล่า "เดอะ ค็อป" หายใจโล่งอกกันว่าจะมีกองหลัง 3 รายเอาไว้ลุยช่วงโปรแกรมชุกชุมที่สุดของฤดูกาล โดยก่อนหน้านี้ โฌแอล มาทิป เจ็บไปก่อน ตามด้วย ฟาบินโญ หาก ลอฟเรน เจ็บยาวไปอีกคน ทีมจะเหลือแค่ เฟอร์จิล ฟาน ไดค์ กับ โจ โกเมซ เป็นตัวเลือกในตำแหน่งกองหลังตัวกลางเท่านั้น.</p>
    </article>
  </body>
</html>