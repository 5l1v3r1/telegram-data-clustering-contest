<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/sts-peste-287-000-de-persoane-au-instalat-gratuit-aplicatia-apel-112-care-poate-localiza-cu-precizie-de-doar-zece-metri-telefonul-unei-persoane-1922402109122019121419193738"/>
    <meta property="og:site_name" content="News.ro"/>
    <meta property="article:published_time" content="2019-12-09T14:21:12+00:00"/>
    <meta property="og:title" content="STS: Peste 287.000 de persoane au instalat gratuit aplicaţia APEL 112, care poate localiza cu precizie de doar zece metri telefonul unei persoane"/>
    <meta property="og:description" content="Aplicaţia Apel 112, dezvoltată de STS şi care poate localiza cu precizie de doar zece metri telefonul unei persoane, a fost instalată de peste 287.000 de persoane, a anunţat, luni, STS. 3.172 de persoane au fost localizate până acum doar printr-un singur touch pe ecranul telefonului mobil."/>
  </head>
  <body>
    <article>
      <h1>STS: Peste 287.000 de persoane au instalat gratuit aplicaţia APEL 112, care poate localiza cu precizie de doar zece metri telefonul unei persoane</h1>
      <address><time datetime="2019-12-09T14:21:12+00:00">09 Dec 2019, 14:21</time> by <a rel="author">News.ro</a></address>
      <p>
        <b>Aplicaţia Apel 112, dezvoltată de STS şi care poate localiza cu precizie de doar zece metri telefonul unei persoane, a fost instalată de peste 287.000 de persoane, a anunţat, luni, STS. 3.172 de persoane au fost localizate până acum doar printr-un singur touch pe ecranul telefonului mobil.</b>
      </p>
      <p>STS a anunţat, luni, că, de la lansarea aplicaţiei şi până în prezent, 3.172 de persoane au fost localizate doar printr-un singur touch pe ecranul telefonului mobil.</p>
      <p>”Prin transmiterea coordonatelor telefonului de pe care se face apelul la numărul 112 este redus considerabil timpul de răspuns al agenţiilor de intervenţie şi salvare. În ultima perioadă, aplicaţia APEL 112 a dobândit notorietate, fiind efectuate tot mai multe apeluri prin intermediul acestui soft. Cetăţenii sună la 112 prin aplicaţia mobilă pentru a solicita sprijin în cazul unor accidente rutiere, pentru a semnala prezenţa unor focare de incendii la fonduri forestiere sau pentru a cere ajutor pentru persoane găsite inconştiente pe stradă”, a anunţat STS, printr-un comunicat de presă.</p>
      <p>Având în vedere că, în acest moment, aplicaţia APEL 112 este cea mai facilă metodă de localizare în situaţii de urgenţă, STS a demarat o amplă campanie de promovare, la nivel naţional, pentru a încuraja persoanele să descarce, să instaleze aplicaţia şi să o folosească atunci când au o urgenţă.</p>
      <p>„Aplicaţia APEL 112 trebuie să existe permanent în telefoanele noastre şi să o folosim doar în cazuri de urgenţă, fiind asociată foarte simplu cu trusa de urgenţă din autovehicule. În campania noastră beneficiem atât de sprijinul autorităţilor statului, cât şi al partenerilor din societatea civilă. Această aplicaţia şi-a dovedit deja utilitatea, iar faptul că, într-un timp atât de scurt, un număr atât de mare de români au descărcat-o ne determină să continuăm eforturile de promovare şi de încurajare a populaţiei să o folosească”, a declarant prim-adjunctul directorului STS, general-maior Ionel-Sorin Bălan.</p>
      <p>STS a lansat, în 15 februarie 2019, aplicaţia de urgenţă Apel 112 pentru telefoane mobile, care permite transmiterea coordonatelor GPS la momentul iniţierii apelului către Sistemul naţional unic pentru apeluri de urgenţă 112.</p>
      <p>Aplicaţia este dezvoltată de către STS şi permite transmiterea coordonatelor atunci când apelul de urgenţă este generat dintr-o reţea naţională de telefonie mobilă. Utilizarea acesteia presupune activarea şi existenţa serviciilor de date (acces Internet) şi a serviciului de localizare (GPS) ale telefonului mobil.<br/>Chiar şi în lipsa serviciului de date, apelantul va putea să îi comunice operatorului 112 în timpul conversaţiei telefonice poziţia în care se află pentru că aplicaţia APEL 112 permite afişarea coordonatelor GPS.</p>
      <p>Aplicaţia APEL 112 se poate descărca gratuit din Magazin Google Play şi Apple Store.</p>
      <p>Până acum, aplicaţia a fost descărcată de 287.000 de persoane.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>