<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gadgety.co.il/242519/snapdragon-xr2-announced/"/>
    <meta property="og:site_name" content="מגזין גאדג'טים וטכנולוגיה - Gadgety.co.il | גאדג'טי"/>
    <meta property="article:published_time" content="2019-12-09T14:02:21+00:00"/>
    <meta property="og:title" content="קוואלקום מכריזה על ה-Snapdragon XR2 – פלטפורמת מציאות מורחבת"/>
    <meta property="og:description" content="חברת קוואלקום (Qualcomm) הכריזה על הדור הבא של פלטפורמת ה-XR (ר&quot;ת Extended Reality) או &quot;מציאות מורחבת&quot; של החברה, ה-Snapdragon XR2, שתהיה מערכת השבבים הבאה לתחומי ה-MR, VR ו-AR שתציע יכו"/>
  </head>
  <body>
    <article>
      <h1>קוואלקום מכריזה על ה-Snapdragon XR2 – פלטפורמת מציאות מורחבת</h1>
      <address><time datetime="2019-12-09T14:02:21+00:00">09 Dec 2019, 14:02</time> by <a rel="author" href="https://www.gadgety.co.il/author/ian/" target="_blank">יאן לנגרמן</a></address>
      <figure>
        <img src="https://www.gadgety.co.il/wp-content/themes/main/thumbs/2019/12/qualcomm-snapdragon-xr2-5g-platform-chip-case.jpg"/>
      </figure>
      <p>חברת קוואלקום (Qualcomm) הכריזה על הדור הבא של פלטפורמת ה-XR (ר”ת Extended Reality) או “מציאות מורחבת” של החברה, ה-<b>Snapdragon XR2</b>, שתהיה מערכת השבבים הבאה לתחומי ה-MR, VR ו-AR שתציע יכולות משופרות בהשוואה לדור הראשון של שבב ה-XR ותוסיף לראשונה יכולות דור חמש מובנות.</p>
      <p>שבב ה-XR2 החדש של קוואלקום מחליף את שבב ה-<a href="https://www.gadgety.co.il/204015/this-is-snapdragon-xr1/">XR1</a> שהוצג ב-2018 ונועד להיות פתרון הדור הבא של “המציאות  המורחבת” XR (ר”ת Extended Reality) כשהוא משלב פתרון בעבור מציאות רבודה AR (ר”ת Augmented Reality), מציאות מדומה VR (ר”ת Virtual Reality) ומציאות משולבת MR (ר”ת Mixed Reality) במוצר אחד, בנוסף לחיבור ה-5G שהופך להיות לסטנדרנט במוצרי הדור הבא השונים.</p>
      <p>השבב החדש יציע שיפור ביצועי מעבד וליבה גרפית של עד פי 2 מהדור הקודם עם רוחב פס גדול עד פי 4 לוידאו, תמיכה ברזולוציה הגבוהה עד פי 4 וביצועי AI אשר טובים עד פי 11, קפיצת מדרגה גדולה במיוחד. ניתן יהיה להשתמש בשבב החדש לתצוגת 3K לכל עין בנפרד ב-90FPS או תצוגת 8K היקפית ב-60FPS עם תמיכה בעד 7 מצלמות שונות למעקב אחר הסביבה עם זיהוי עצמים בזמן אמת.</p>
      <figure>
        <iframe src="https://www.youtube.com/embed/b_MMypnh_AI" width="640" height="420" data-service="Youtube" scrolling="no"/>
      </figure>
      <p>קוואלקום חברה לניאנטיק (Niantic), המפתחת את משחקי המציאות הרבודה <a href="https://www.gadgety.co.il/232899/harry-potter-wizards-unite-slow-start/">Harry Potter: Wizards Unite</a>, <a href="https://www.gadgety.co.il/211982/%d7%a4%d7%95%d7%a7%d7%99%d7%9e%d7%95%d7%9f-%d7%92%d7%95-%d7%94%d7%9b%d7%a0%d7%99%d7%a1-%d7%a9%d7%a0%d7%99-%d7%9e%d7%99%d7%9c%d7%99%d7%90%d7%a8%d7%93-%d7%93%d7%95%d7%9c%d7%a8-%d7%aa%d7%95%d7%9a-%d7%a4/">Pokemon GO</a> ו-<a href="https://www.gadgety.co.il/193624/ingress-prime-report/">Ingress Prime</a>, על מנת שזו תשלב את משחקי החברה ופיתוחים עתידיים עם היכולות המתקדמות של שבב ה-XR2 החדש.</p>
      <p>אין ספק כי המציאות עומדת להפוך למעניינת יותר בשנים הקרובות עם הפיכת טכנולוגיות ה-AR, VR ו-MR לנפוצות עוד יותר, כאשר תוספת הדור החמישי ל-XR2 מאפשרת שימוש אלחוטי באמת וחופש תנועה למשתמשים תוך כדי מתן חווית מציאות מורחבת באיכות גבוהה במיוחד.</p>
    </article>
  </body>
</html>