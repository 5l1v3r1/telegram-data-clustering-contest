<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205385-eksperti-pidrahuvali-skilki-vtratyat-rf-ukrayina-ta-krayini-es-cherez-potencijnu-zupinku-tranzitu-ga"/>
    <meta property="og:site_name" content="Mind UA"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="Експерти підрахували, скільки втратять РФ, Україна та країни ЄС через потенційну зупинку транзиту газу"/>
    <meta property="og:description" content="Прямі збитки «Газпрому» в результаті припинення транзиту і, відповідно, скорочення обсягів експорту можуть скласти до 3,4 млрд євро за І квартал 2020"/>
  </head>
  <body>
    <article>
      <h1>Експерти підрахували, скільки втратять РФ, Україна та країни ЄС через потенційну зупинку транзиту газу</h1>
      <h2>Прямі збитки «Газпрому» в результаті припинення транзиту і, відповідно, скорочення обсягів експорту можуть скласти до 3,4 млрд євро за І квартал 2020</h2>
      <address>
        <time datetime="2019-12-09T14:19:00+00:00">09 Dec 2019, 14:19</time>
      </address>
      <p>Інститут по вивченню економіки енергетики при Кельнському університеті (Energiewirtschaftliches Institut, EWI) провів <a href="https://www.ewi.uni-koeln.de/cms/wp-content/uploads/2019/12/Trilateral_Gas_talks_final.pdf">дослідження</a>, в якому підрахував фінансові втрати усіх сторін за умови припинення транзиту російського газу через Україну.</p>
      <p>Через 10 років після суперечки між «Газпромом» та «Нафтогазом» щодо непогашеної заборгованості останньої, який став причиною 13-денної перерви у поставках російського газу через Україну, обидві країни, а також ЄС знову опинились на перехресті: угода про транзит між двома компаніями закінчується 31 грудня 2019 року. Тристоронні переговори між РФ, Україною та ЄК щодо розробки нової угоди розпочались у липні 2018 року, однак цього зробити і досі не вдалось.</p>
      <p>Чергові переговори, як очікується, відбудуться незадовго до кінцевого терміну 31 грудня. Є імовірність того, що сторони не досягнуть нової угоди вчасно, що призведе до переривання транзиту російського газу через українську газотранспортну систему (ГТС).</p>
      <p>«Поставки РФ в ЄС скоротяться приблизно на 6,3 млрд куб м в І кварталі 2020 року. Однак газовий ринок ЄС добре інтегрований і оснащений достатньою трубопровідною інфраструктурою. Переривання не приведе до дефіциту газу в жодній з країн ЄС. Відповідно, газовий ринок ЄС добре підготовлений до перебоїв з точки зору безпеки поставок», – йдеться в дослідженні.</p>
      <p>У звіті також зазначається, що хоча підвищення цін в Північно-Східній Європі буде помірним, перерва сильно вплине на ціна на газ для споживачів в Південно-Східній Європі.</p>
      <p>В Північно-Східній Європі ріст цін залишатиметься на рівні 3-5%. Ціни в Південно-Східній Європі виростуть: на 45% в Греції, на 24% – в Болгарії та на 18% в Румунії.</p>
      <p>Австрія, Словенія та Італія, як отримувачі російського газу, який проходить через Україну, також зіткнуться із значним ростом цін на 9-10%.</p>
      <p>Через підвищення цін споживачі в ЄС повинні будуть сплатити додаткові 1,5 млрд євро за газ протягом трьохмісячної перерви з січень по березень. Якщо буде холодно, ця сума складе 2,1 млрд євро.</p>
      <p>Під час перерви прямі збитки «Газпрому» в результаті припинення транзиту і відповідно скорочення обсягів експорту можуть скласти до 3,4 млрд євро.</p>
      <p>Україна втратить свої транзитні доходи у суму 0,5 млрд євро протягом І кварталу 2020 року.</p>
      <p>Аналіз підкреслює «стійкість європейської газової мережі, досягнуту завдяки інвестиціям в додаткову трубопровідну інфраструктуру, СПГ-термінали і сховища газу після газової кризи 2009 року».</p>
      <p>«В результаті трьохмісячна перерва не загрожує безпеці поставок газу в жодну з країн ЄС, а ріст цін для більшості країн залишиться відносно помірним», – йдеться у звіті.</p>
      <p>Крім того, автори дослідження вважають, що Росія і Україна зіткнуться ще й з репутаційними втратами, в залежності від того, хто буде вважатися відповідальним за припинення контракту. «Вартість цього репутаційного збитку важко визначити кількісно, але, тим не менш, вона реальна і дає ще одну причину для обох сторін прийти до угоди і уникнути руйнівного результату», – відзначають в дослідженні.</p>
      <p>Як повідомлялось, раніше прем'єр-міністр РФ Дмитро Медведєв заявив, що Росія <a href="https://mind.ua/news/20205332-rf-dumae-pro-evropu-tomu-ne-mozhe-vidmovitis-vid-tranzitu-cherez-ukrayinu-medvedev">не може припинити поставки</a> газу через Україну, оскільки піклується про інтереси європейських і українських споживачів.</p>
      <p>Нагадаємо: 6 грудня Україна і Росія провели переговори стосовно питання транзиту газу у Відні. Виконавчий директор «Нафтогазу» Юрій Вітренко зазначає, що українська сторона готова <a href="https://mind.ua/news/20205315-naftogaz-mozhe-vidklikati-pozovi-do-gazpromu-za-umovi-novoyi-ugodi-pro-tranzit-vitrenko">отримувати російський газ</a> в рахунок погашення 3-мільярдної заборгованості за рішенням Стокгольмьского арбітражу. </p>
      <p>Крім того, за <a href="https://mind.ua/news/20205312-nimecki-kompaniyi-vistupili-za-zberezhennya-tranzitu-gazu-cherez-ukrayinu">продовження транзиту газу</a> виступили і німецькі компанії.</p>
      <p>«Ми переконані, що важливо зберегти транзит через Україну для надійних і довгострокових поставок російського газу в Європу. Ми також впевнені в успіху проекту «Північний потік-2». Нам потрібно і те, й інше, потрібні два маршрути, тому що попит на газ зростає», – сказала заступник голови правління Східного комітету німецької економіки Катріна Клаас-Мюльхойзер<b>.</b></p>
      <related>
        <h4>Також читайте</h4>
        <a href="https://mind.ua/news/20205378-vikonkom-wada-na-chotiri-roki-diskvalifikuvav-rf-za-doping"/>
        <a href="https://mind.ua/news/20205377-es-zaboronit-obig-stejblkoiniv-takih-yak-libra-vid-facebook"/>
        <a href="https://mind.ua/news/20205374-ukrayinska-ekonomika-vtratila-do-150-mlrd-vid-rosijskoyi-agresiyi-milovanov"/>
      </related>
    </article>
  </body>
</html>