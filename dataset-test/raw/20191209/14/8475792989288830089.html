<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/anna-lindstedt-jag-har-inte-forhandlat-med-kina"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T14:11:52+00:00"/>
    <meta property="og:title" content="Anna Lindstedt: ”Jag har inte förhandlat med Kina”"/>
    <meta property="og:description" content="Den åtalade tidigare Pekingambassadören Anna Lindstedt förnekar att hon på egen hand förhandlat med Kina. I ett mejl till UD säger hon sig ha informerat UD-chefer om det omtalade mötet i Stockholm tidigare i år. Hon beklagar beslutet att väcka åtal som hon anser skadar Sveriges anseende i utlandet."/>
  </head>
  <body>
    <article>
      <h1>Anna Lindstedt: ”Jag har inte förhandlat med Kina”</h1>
      <address><time datetime="2019-12-09T14:11:52+00:00">09 Dec 2019, 14:11</time> by <a rel="author">Ingrid Thörnqvist</a></address>
      <p>
        <b>Den åtalade tidigare Pekingambassadören Anna Lindstedt förnekar att hon på egen hand förhandlat med Kina. I ett mejl till UD säger hon sig ha informerat UD-chefer om det omtalade mötet i Stockholm tidigare i år. Hon beklagar beslutet att väcka åtal som hon anser skadar Sveriges anseende i utlandet.</b>
      </p>
      <p>Anna Lindstedt anklagas för att ha brutit mot UD:s instruktioner när det gäller ärendet med den fängslade bokförläggaren Gui Minhai och kontakten med hans dotter Angela. Lindstedt ska också, enligt åtalet, ha förhandlat med två affärsmän, som åklagaren anser företrätt den kinesiska statens intressen. Det ska ha lett till  ”fara för Sveriges fredliga förhållande till Kina”.</p>
      <figure>
        <img src="https://www.svtstatic.se/image/wide/992/24782446/1575900978"/>
        <figcaption>Conny Cederberg är försvarsadvokat i Anna Lindstedtmålet. Han meddelar att hon står fast vid att brottsmisstanken mot henne saknar grund.<cite>Foto: Privat</cite></figcaption>
      </figure>
      <p>Conny Cederberg är Anna Lindstedts försvarsadvokat. Via honom låter hon meddela att brottsmisstanken mot henne är ogrundad. SVT Nyheter har tagit del av försvarets inlaga där hon hävdar att hon inte på egen hand förhandlat med Kina. Enligt henne företrädde de kinesiska affärsmännen Kevin Liu och John Meewella inte den kinesiska staten, utan ville som affärsmän verka för förbättrade relationer mellan länderna. <a href="https://www.svt.se/nyheter/kinesiska-staten-huvudagare-i-kevin-lius-foretag">SVT Nyheter </a>har tidigare kunnat visa att den kinesiska staten är huvudägare i Kevin Lius företag.</p>
      <h3>”Förmedlare ”</h3>
      <p>Anna Lindstedt hävdar att hon inte deltog i mötet som ”ombud för Sverige”, utan som en förmedlare av kontakt mellan Angela Gui och affärsmännen. Syftet var att de skulle berätta för Angela om hur de såg på möjligheterna till en frigivning av hennes pappa.</p>
      <p>– I det här fallet har affärsmännen uppträtt på samma sätt som den kinesiska staten, med försök att påverka Angela Guis yttrandefrihet, säger vice chefsåklagare Hans Ihrman till SVT Nyheter.</p>
      <figure>
        <img src="https://www.svtstatic.se/image/wide/992/16694089/1575901365"/>
        <figcaption>Vice chefsåklagare Hans Ihrman hävdar att Anna Lindstedt brutit mot UD:s instruktioner när det gäller fallet med den fängslade Gui Minhai.<cite>Foto: TT Arkiv</cite></figcaption>
      </figure>
      <p>Anna Lindstedt anser att hon i ett mejl informerat relevanta UD-chefer om planerna på ett besök i Stockholm.</p>
      <p>– Hennes agerande avviker markant från den ansvarsfördelning som finns inom UD i konsulära fall, särskilt i Gui Minhai-fallet, säger Hans Ihrman.</p>
      <h3>”Felaktiga medieuppgifter”</h3>
      <p>Den före detta Kinaambassadören Lindstedt hävdar att ”felaktiga medieuppgifter” framställt mötet på Sheraton i Stockholm som en förhandling. Hon beklagar att Angela Gui ”i ett upprört tillstånd” uppfattat situationen som ”förhandlingsliknande”. Lindstedt anser sig inte vara ansvarig för hur ”andra människor beter sig och uttrycker sig”.</p>
      <p>Anna Lindstedt menar att ett åtal mot henne skadar UD, Sveriges anseende i omvärlden och relationen till Kina. Ett åtal skulle ”leda till irreparabel skada” och försvåra möjligheten för Sverige att få Gui Minhai frigiven ur fängelset, anser hon.</p>
      <related>
        <h4>Relaterat</h4>
        <a href="https://www.svt.se/nyheter/inrikes/atal-vacks-mot-ex-ambassador-anna-lindstedt"/>
        <a href="https://www.svt.se/nyheter/kinesiska-staten-huvudagare-i-kevin-lius-foretag"/>
        <a href="https://www.svt.se/nyheter/raderade-hemsidor-tveksam-professorstitel-och-tre-olika-namn-svt-har-kartlagt-affarsmannen"/>
      </related>
    </article>
  </body>
</html>