<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/muzika/Miljkovic-izvodio-svoja-i-djela-drugih-autora/572761?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="Miljković izvodio svoja i djela drugih autora"/>
    <meta property="og:description" content="BIJELJINA - Profesor kontrabasa iz Beograda Aleksandar Miljković pokazao je bijeljinskoj publici da ovaj instrument može da bude i solistički, izvodeći na sceni Centra za kulturu &quot;Semberija&quot; repertoar sastavljen od njegovih kompozicija, ali i svima poznatih tema filmske muzike."/>
  </head>
  <body>
    <article>
      <h1>Miljković izvodio svoja i djela drugih autora</h1>
      <address><time datetime="2019-12-09T14:45:00+00:00">09 Dec 2019, 14:45</time> by <a rel="author">David Jojić</a></address>
      <p>BIJELJINA - Profesor kontrabasa iz Beograda Aleksandar Miljković pokazao je bijeljinskoj publici da ovaj instrument može da bude i solistički, izvodeći na sceni Centra za kulturu "Semberija" repertoar sastavljen od njegovih kompozicija, ali i svima poznatih tema filmske muzike.</p>
      <p>"Ovo je 36. koncert koji izvodim od 2013. godine. Ljudi se iznenade kada dođu i čuju da se na kontrabasu mogu izvesti veoma lepa dela. Polovinu onoga što izvodim sam ja komponovao, a ostalo je muzika drugih autora", naveo je Miljković.</p>
      <p>Zvanični udžbenik za kontrabas koji se koristi u muzičkim školama i na akademijama u Republici Srpskoj već dvije godine napisao je upravo Miljković.</p>
      <p>"Trudim se da približim ovaj instrument široj publici i negde to uspevam više, negde manje. Moj udžbenik se, između ostalog, koristi u Kolumbiji, Gvatemali, Makau, i to smatram svojim najvećim uspehom", istakao je Miljković, koji je nakon koncerta održao radionicu za zainteresovane građane Bijeljine. Aleksandar Miljković (1975) profesor je kontrabasa u Muzičkoj školi "Stanković" u Beogradu od 2002. godine. Od 2013. godine predaje na Internacionalnoj muzičkoj akademiji na Braču, a između ostalog, gostujući je profesor na Akademiji u Madridu. Kontrabas je diplomirao u Beogradu i na Švedskoj kraljevskoj akademiji.</p>
    </article>
  </body>
</html>