<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://proletaren.se/artikel/playstation-firar-kvartssekel-tio-spelklassiker-vi-minns"/>
    <meta property="og:site_name" content="Proletären"/>
    <meta property="article:published_time" content="2019-12-09T14:56:00+00:00"/>
    <meta property="og:title" content="Playstation firar kvartssekel: Tio spelklassiker vi minns"/>
    <meta property="og:description" content="Den legendariska spelkonsolen Playstation fyller 25 år. Proletären har dykt ner i spelkofferten och fiskat upp sina favorittitlar till konsolen."/>
  </head>
  <body>
    <article>
      <h1>Playstation firar kvartssekel: Tio spelklassiker vi minns</h1>
      <h2>Den legendariska spelkonsolen Playstation fyller 25 år. Proletären har dykt ner i spelkofferten och fiskat upp sina favorittitlar till konsolen.</h2>
      <address><time datetime="2019-12-09T14:56:00+00:00">09 Dec 2019, 14:56</time> by <a rel="author">Artur Szandrowski</a></address>
      <p>Växte du upp i något av kapitalismens kärnländer på 1990-talet? Då är chansen stor att du har lirat Playstation.</p>
      <p>I veckan som gick var det 25 år sedan den lilla grå lådan lanserades i hemlandet Japan. Den tog världen med storm och gjorde Sony, då helt gröna i tv-spelsbranschen, marknadsledande.</p>
      <p>Faktum är att produktnamnet Playstation i stora delar av världen blev synonymt med tv-spel. Lite som Nintendo var under andra halvan av 1980-talet.</p>
      <p>”The rest is history”, som jänkarna säger. </p>
      <p>Här är tio Playstation-favoriter från Proletärens kulturredaktion.</p>
      <details>
        <summary>Fakta</summary>
        <h4>Playstation</h4>
        <p>Playstation släpptes i hemlandet Japan i december 1994. Den kom till USA och Europa hösten 1995.</p>
        <p>Omkring 100 miljoner enheter såldes under konsolens levnadsår 1994-2006.</p>
        <p>Playstation-konsolerna tillverkades i huvudsak i Japan. Så även uppföljaren Playstation 2.</p>
        <p>För att öka profiten flyttade Sony senare produktionen till låglöneländer. Till exempel tillverkas fjärde generationens Playstation i Kina.</p>
      </details>
      <p> </p>
      <figure>
        <img src="http://proletaren.se/sites/default/files/styles/inlinelarge/public/1.png?itok=bL-K4CNf&amp;timestamp=1575978367"/>
        <figcaption>Oddworld: Abe's Oddyssey</figcaption>
      </figure>
      <p>
        <b>10. Oddworld: Abe's Oddysee (1997) </b>
      </p>
      <p>Abe och hans artfränder mukodonerna är slavarbetare på Oddworlds största köttsnacksfabrik. När han svabbar golv råkar han få höra att företagets profit sjunker. Chefen vill därför lansera en ny produkt – en med mukodoner som huvudingrediens. </p>
      <p>Detta är början på en galen flykt undan vakter och fällor. Samtidigt som du försöker rädda så många av dina medmukodoner som möjligt.</p>
      <p>Ett charmigt äventyr. Men svårt som tusan.</p>
      <figure>
        <img src="http://proletaren.se/sites/default/files/styles/inlinelarge/public/3_4.jpg?itok=ouAuMp4q&amp;timestamp=1575977216"/>
        <figcaption>Final Fantasy VII</figcaption>
      </figure>
      <p>
        <b>9. Final Fantasy VII (1997) </b>
      </p>
      <p>Playstation blev rollspelsfansens nya go to-konsol. Mycket tack vare legendariska Squaresofts beslut att sluta utveckla spel till Nintendos konsoler. Final Fantasy-serien, en gång Nintendo-exklusiv, fick nu fortsätta på Playstation. </p>
      <p>I sjuan tog serien steget in i den tredje dimensionen. Och vilket steg det var!</p>
      <p>I megastaden Midgar styr energiföretaget Shinra allt. Överheten bor på ”plattan”, fattigt folk under den.</p>
      <p>Du spelar som Cloud, en legosoldat som lejs av ett gäng ekoterrorister. De vill stoppa Shinra från att suga musten ur planeten. </p>
      <p>Cloud har mystiskt förflutet som nystas upp allt eftersom striden mot Shinra fortsätter. </p>
      <p>Handlingen ligger förvånansvärt rätt i tiden. Det är kanske därför som en remake är under utveckling. Och för att plocka lätta stålar från fansen. </p>
      <figure>
        <img src="http://proletaren.se/sites/default/files/styles/inlinelarge/public/4_3.jpg?itok=ueoXyxO8&amp;timestamp=1575977335"/>
        <figcaption>Resident Evil 2</figcaption>
      </figure>
      <p>
        <b>8. Resident Evil och Resident Evil 2 (1996, 1998)</b>
      </p>
      <p>Skräckspelens mödrar. Visst kom det otäcka spel innan – men dessa satte ribban. Ettan formade mer eller mindre hela survival horror-genren. </p>
      <p>Åren har inte varit snälla mot Resident Evil 1 och 2. De är näst intill ospelbara idag. Men kultvärdet är högt. Inte minst tack vare de suveränt dåliga röstskådespelarinsatserna.</p>
      <p>Handlingen är i samma klass. Skrupelfria industriätten Umbrella Corporation utvecklar biologiska vapen. Bland annat ett virus som förvandlar folk till zombies. Vad kan gå fel? (Svar: Jättemycket).</p>
      <p>Spela med ljuset tänt och Ted Gärdestad på högsta volym. </p>
      <figure>
        <img src="http://proletaren.se/sites/default/files/styles/inlinelarge/public/5_4.jpg?itok=0mFxiu4i&amp;timestamp=1575977398"/>
        <figcaption>Medal of Honor</figcaption>
      </figure>
      <p>
        <b>7. Medal of Honor (1999)</b>
      </p>
      <p>Förstapersonsskjutare som kickade igång ”andravärldskrigstrenden”.</p>
      <p>Du skjuter nassar. Filmkompositören Michael Giacchino står för musiken.</p>
      <p>Skulle varit blodigare, men skolskjutningen på Columbine High School i Colorado samma år fick utvecklarna att dra ner på våldet (litegrann). </p>
      <figure>
        <img src="http://proletaren.se/sites/default/files/styles/inlinelarge/public/8_0.jpg?itok=ddlAy-cF&amp;timestamp=1575977838"/>
        <figcaption>Gran Turismo</figcaption>
      </figure>
      <p>
        <b>6. Gran Turismo (1998)</b>
      </p>
      <p>Ej att förväxla med The Cardigans studioalbum från samma år.</p>
      <p>En solid racingsupplevelse. Genredefinierande. Kom packat med över hundra märkesbilar. Helt otroligt för sin tid.</p>
      <p>Karriärläget var bäst. Du börjar med en skruttig Nissan, plockar licenser, vinner race och jobbar dig upp till bilar som du inte ens har råd att snegla på i riktiga livet. </p>
      <p>Enda som saknas är Volvo. Märket debuterade först 2005 i Gran Turismo 4 till Playstation 2.</p>
      <figure>
        <img src="http://proletaren.se/sites/default/files/styles/inlinelarge/public/7.jpeg?itok=zFJUjzm-&amp;timestamp=1575977783"/>
        <figcaption>THPS2</figcaption>
      </figure>
      <p>
        <b>5. Tony Hawk's Pro Skater 2 (2000)</b>
      </p>
      <p>Kanske världens bästa brädspel.</p>
      <p>Tony Hawk’s Pro Skater-serien var mångas inkörsport i skejtingvärlden. </p>
      <p>Presentationen var fantastisk. Kläder, brädor, musik, skejtare och banor – allt var spot on.</p>
      <p>Det struntade i realismen (faktum är att det ligger närmare en bergochdalbanesimulator än ett skejtingdito), men ärligt talat… skejting i verkligheten är bara skrubbsår och vrickade fötter. Tony Hawk’s Pro Skater-serien var allt skejting borde vara – roligt och lättillgängligt.</p>
      <figure>
        <img src="http://proletaren.se/sites/default/files/styles/inlinelarge/public/9_0.jpg?itok=Rj_ekJQd&amp;timestamp=1575977945"/>
        <figcaption>Tekken 2</figcaption>
      </figure>
      <p>
        <b>4. Tekken 1, 2 och 3 (1995, 1996 och 1998)</b>
      </p>
      <p>Stabil fightingtrojka. Galet klädda killar, tjejer, robotar och björnar som slåss för att… ta över ett företag… eller nåt. Vem bryr sig? Det var roligt.</p>
      <p>Internet hade ännu inte riktigt slagit igenom och tv-spelandet var en kollektiv angelägenhet. Man samlades i sofforna för att spöa varandra. Livslånga vänskapsband knöts.</p>
      <figure>
        <img src="http://proletaren.se/sites/default/files/styles/inlinelarge/public/0.jpg?itok=hfS2ubGG&amp;timestamp=1575978032"/>
        <figcaption>Ape Escape</figcaption>
      </figure>
      <p><b>3. Ape Escape (1999)</b><br/>Banbrytande plattformsspel. Sony kastade verkligen stridshandsken åt genrekungen Nintendo. </p>
      <p>Spelet börjar när den hyperintelligenta apan Specter skickar en armé av schimpanser genom tiden för att skriva om historien. Det blir din uppgift att resa efter och fånga dem allihop. Till din hjälp har du en arsenal av fantasifulla verktyg. </p>
      <p>Smockfullt av humor och populärkulturella referenser. </p>
      <figure>
        <img src="http://proletaren.se/sites/default/files/styles/inlinelarge/public/2.png?itok=ZSRTIi-S&amp;timestamp=1575977253"/>
        <figcaption>Castlevania: Symphony of the night</figcaption>
      </figure>
      <p>
        <b>2. Castlevania: Symphony of the night (1997)</b>
      </p>
      <p>En riktig trendbrytare. Denna sidoscrollande äventyrspärla släpptes mitt under 3D-revolutionen. Många gäspade åt grafiken, men de som högg tag i ett exemplar insåg snabbt att det här var något utöver det vanliga. </p>
      <p>Och det har åldrats med mycket större värdighet än de flesta spel till konsolen. Snacka om att trotsa produktivkrafternas utveckling. </p>
      <p>Du spelar som Alucard, Draculas grabb. När farsan dyker upp ur intet och hotar att spänna evigt mörker över mänskligheten är det upp till dig att stoppa honom. Utforska slottet Castlevania och spöa allt i din väg.</p>
      <p>Innehåller det fantastiska replikskiftet:</p>
      <p>– Du stjäl människors själar och gör dem till dina slavar!</p>
      <p>– Det kan man väl säga om alla religioner.</p>
      <figure>
        <img src="http://proletaren.se/sites/default/files/styles/inlinelarge/public/6.jpg?itok=Br29Obgv&amp;timestamp=1575977718"/>
        <figcaption>Metal Gear Solid</figcaption>
      </figure>
      <p>
        <b>1. Metal Gear Solid (1998)</b>
      </p>
      <p>Svulstig militäropera med antikärnvapen-budskap. Revolutionerade hela actiongenren. Mest för att man kunde smyga förbi fienderna istället för att skjuta dem. Det visade sig också vara bra mycket mer spännande.</p>
      <p>Du spelar som Solid Snake, en gammal krigstrött elitsoldat som fått i uppdrag att infiltrera en kärnvapenbas i Alaska där ett gäng terrorister håller till. De hotar nämligen att spränga världen åt helvete (och så kan vi naturligtvis inte ha det). </p>
      <p>Vad som följer är ett hopkok av alla krigs- och spionrullar du kan tänka dig. Uppskruvat till elva.</p>
      <p>Tankeläsande anorektiker, elchockstortyr, plot twists, cyborgninjor, femme fatale-krypskyttar och en femtio fot hög kärnvapenbestyckad stålkyckling.</p>
      <p>Häpnadsväckande detaljerat för sin tid. Du kunde till exempel röka för att upptäcka dolda laserstrålar. Naturligtvis naggade rökningen på din hälsomätare.</p>
    </article>
  </body>
</html>