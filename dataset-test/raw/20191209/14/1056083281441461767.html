<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813653/%D8%A7%DB%8C%D8%B3%D9%86%D8%A7-%D8%A7%D9%84%DA%AF%D9%88%DB%8C-%D9%85%D9%86%D8%A7%D8%B3%D8%A8%DB%8C-%D8%A8%D8%B1%D8%A7%DB%8C-%D8%B3%D8%A7%DB%8C%D8%B1-%D8%B1%D8%B3%D8%A7%D9%86%D9%87-%D9%87%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-%D8%A2%D9%85%D8%A7%D8%B1-%D8%AF%D8%A7%D9%88%D8%B7%D9%84%D8%A8%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:21:49+00:00"/>
    <meta property="og:title" content="ایسنا الگوی مناسبی برای سایر رسانه‌هاست/ افزایش آمار داوطلبان مجلس در ساوه و زرندیه"/>
    <meta property="og:description" content="ایسنا/مرکزی فرماندار ساوه گفت: خبرگزاری ایسنا به صورت حرفه ای و تخصصی به موضوعات می‌پردازد و الگوی مناسبی برای سایر رسانه‌هاست."/>
  </head>
  <body>
    <article>
      <h6 class="kicker">فرماندار ساوه:</h6>
      <h1>ایسنا الگوی مناسبی برای سایر رسانه‌هاست/ افزایش آمار داوطلبان مجلس در ساوه و زرندیه</h1>
      <address><time datetime="2019-12-09T14:21:49+00:00">09 Dec 2019, 14:21</time> by <a rel="author">علی فرقانی</a></address>
      <p>ایسنا/مرکزی فرماندار ساوه گفت: خبرگزاری ایسنا به صورت حرفه ای و تخصصی به موضوعات می‌پردازد و الگوی مناسبی برای سایر رسانه‌هاست.</p>
      <p>علی میرزایی در جشن ۲۰ سالگی ایسنا که با حضور جمعی از مسئولان و خبرنگاران ساوه در جهاددانشگاهی شهرستان برگزار شد، با اشاره به انتخاب گزارش خبرنگار ایسنای ساوه به عنوان گزارش برتر ایسنای کشور اظهار کرد: کسب رتبه برتر گزارش نویسی در سطح کشور بیانگر آن است که خبرنگاران استان مرکزی و شهرستان ساوه از دانش بالایی برخوردار هستند و به دلیل حرفه‌ای بودن در کار رسانه‌ای می‌توانند یک الگوی مناسب برای سایر خبرنگاران باشند.</p>
      <p>وی پرورش افزون بر سه هزار خبرنگار به همت خبرگزاری ایسنا در سراسر کشور را افتخاری برای این رسانه مردمی و غیردولتی دانست و افزود: خبرگزاری ایسنا مرجع اخبار دقیق، امیدبخش و موثق است و می‌تواند یک الگو برای سایر خبرگزاری‌های غیردولتی باشد.</p>
      <p>وی نگاه کاربردی و تحلیلی به وقایع و رویدادهای جامعه را مزیت مهم ایسنا برشمرد و افزود: خوشبختانه این نگاه در ایسنای استان مرکزی و شهرستان ساوه تعمیم داده شده است و فضای رسانه‌ای ساوه در سطح ساختاری و رفتاری بر محور دلسوزی، توسعه شهر، دغدغه‌مند بودن، انضباط تشکیلاتی و کاری بنا شده و رسانه ها همواره بر توافق بر توسعه شهر ساوه گام برداشته‌اند.</p>
      <p>معاون استاندار مرکزی در ادامه با اشاره به آغاز فرآیند برگزاری انتخابات مجلس شورای اسلامی گفت: خوشبختانه پروسه نام نویسی داوطلبین مجلس شورای اسلامی از حوزه ساوه و زرندیه در فضایی کاملا محترمانه و اخلاق مدارانه انجام و نخستین گام در تحقق این حماسه سیاسی برداشته شد.</p>
      <p>وی به تشکیل هیات اجرایی انتخابات با دعوت از ۳۰ نفر از معتمدین مردم اشاره کرد و افزود: پس از تشکیل هیات اجرایی کار ثبت نام آغاز شد.</p>
      <p>وی در ادامه گفت: با پایان مهلت نام نویسی، ۶۶ داوطلب یازدهمین دوره انتخابات مجلس شورای اسلامی شامل ۶۲ نفر مرد و چهار نفر زن در حوزه انتخابیه ساوه و زرندیه اقدام به ثبت نام کردند که این میزان در دوره گذشته ۵۳ نفر بوده است و این نوید را می‌دهد که افزایش آمار ثبت نام کنندگان زمینه ساز حضور حداکثری در پای صندوق‌های رای باشد.</p>
      <p>میرزایی با بیان اینکه استراتژی مجریان انتخابات، رعایت اصل امانتداری، بی طرفی، قانونمداری و مشارکت حداکثری است، افزود: تلاش همه ما باید جلب مشارکت گسترده‌تر مردم در این انتخابات باشد تا شاهد برگزاری انتخاباتی پرشور و باشکوه باشیم.</p>
      <p>وی با تاکید بر ضرورت ایجاد روشنگری از سوی رسانه‌ها و اصحاب رسانه تصریح کرد: رسانه‌ها باید به عنوان چشم بینای جامعه با رعایت بی طرفی حضور حداکثری مردم را بازتاب دهند چون در هر انتخاباتی مردم تعیین کننده هستند و از سویی دیگر رسانه‌ها باید بسیاری از موارد را با رعایت اصل امانتداری و صادقانه به سمع و نظر مردم برسانند.</p>
      <p>فرماندار ساوه تاکید کرد: رسانه‌ها باید روشنگر باشند ولی تبلیغ کننده برای افراد یا کاندیدای خاصی نبوده و اصل بی طرفی را رعایت کنند.</p>
      <p>میرزایی افزود: از بین ثبت نام کنندگان ۱۱ نفر دارای مدرک دکتری، ۴۷ نفر فوق لیسانس، ۳ نفر لیسانس، یک نفر تحصیلات حوزوی و دو نفر نیز روحانی هستند. ایثارگر دو نفر و دارای سابقه نمایندگی مجلس شورای اسلامی نیز دو نفر هستند.</p>
      <p>وی افزود : میانگین سنی ثبت نام کنندگان از ۳۰ تا ۳۵ سال ۱۰ نفر، از ۳۶ تا ۴۰ سال ۸ نفر،  از ۴۱ تا ۴۵ سال ۱۱ نفر، از ۴۶ تا ۵۰ سال ۱۲ نفر، از ۵۱ تا ۵۵ سال ۷ نفر، از ۵۶ تا ۶۰ سال ۸ نفر و از ۶۱ تا ۶۵ سال ۶ نفر هستند.</p>
      <p>فرماندار ساوه گفت: در بین افراد ثبت نام کننده یک نفر وکیل،  ۴ نفر پزشک، ۴ نفرفرهنگی،  ۱۹ نفر کارمند، ۹ نفر بازنشسته، ۵ نفر استاد دانشگاه، ۹ نفر شغل آزاد، ۸ نفر سایر مشاغل و ۲ نفر نیز روحانی هستند.</p>
      <p>وی در ادامه حفظ منافع ملی، روحیه امیدبخشی و مشارکت حداکثری در انتخابات را مورد تاکید قرار داد و افزود: تبیین معیارهای انتخاب اصلح و بصیرت بخشی از ویژگی‌های رسانه‌ها و نخبگان جامعه در امر برگزاری انتخابات است تا فردی انتخاب شود که صلاحیت و اهلیت تصدی سمت نمایندگی مجلس و دستگاه قانونگذاری را داشته باشد.</p>
      <p>میرزایی بر اخلاق محوری و پرهیز ار تخریب فضای انتخابات تاکید کرد: نباید با بداخلاقی فضای انتخابات را به سمت و سوی بی‌حرمتی و آبروریزی افراد ببریم بلکه باید با آرامش و اخلاق محوری براساس آموزه‌های دینی فضای انتخابات را مدیریت کرد.</p>
      <p>انتهای پیام</p>
    </article>
  </body>
</html>