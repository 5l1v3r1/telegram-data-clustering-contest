<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/140005/halk-muzigi-sanatcisi-yilmaz-celik-gozaltina-alindi"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T14:50:00+00:00"/>
    <meta property="og:title" content="Halk müziği sanatçısı Yılmaz Çelik gözaltına alındı"/>
    <meta property="og:description" content="Halk müziği sanatçısı Yılmaz Çelik, Tunceli’de konser sonrası gözaltına alındı."/>
  </head>
  <body>
    <article>
      <h1>Halk müziği sanatçısı Yılmaz Çelik gözaltına alındı</h1>
      <h2>Halk müziği sanatçısı Yılmaz Çelik, Tunceli’de konser sonrası gözaltına alındı.</h2>
      <address>
        <time datetime="2019-12-09T14:50:00+00:00">09 Dec 2019, 14:50</time>
      </address>
      <p>Halk müziği sanatçısı Yılmaz Çelik, Tunceli’de konser sonrası gözaltına alındı. Çelik’in, hakkında yürütülen bir soruşturma kapsamında gözaltına alındığı ve “örgüt üyeliği” ile suçlandığı kaydedildi.</p>
      <p>Sanatçı Çelik, dün akşam Tunceli Kültür Müdürlüğü Konferans Salonu’nda konser verdi.</p>
      <p>Konserin ardından Tunceli Emniyet Müdürlüğü Terörle Mücadele Şubesi ekipleri tarafından kulisten gözaltına alınan Çelik, emniyet müdürlüğüne götürüldü.</p>
      <p>Tunceli Cumhuriyet Başsavcılığı’nca Yılmaz Çelik hakkında yürütülen ‘terör soruşturması’ kapmasında gözaltı kararı alındığı kaydedildi. Çelik’in ifadesinin alınmasının ardından mahkemeye çıkarılmasının beklendiği belirtildi.</p>
      <p>Sosyal medyada Çelik’in gözaltına alınmasına tepki gösteren dostları, bir an önce serbest bırakılmasını istedi.</p>
      <h3>ASILSIZ İHBARLARLA...</h3>
      <p>Halk müziği sanatçısı Sabahat Akkiraz gözaltı kararına sosyal medya hesabından tepki göstererek “Sevgili kardeşim ve sanatçı dostumuz Yılmaz Çelik dün gece Tunceli’deki konserinin ardından kuliste gözaltına alındı. Yarın mahkemeye çıkacak olan Yılmaz Çelik kardeşime geçmiş olsun diyor. Asılsız ihbarlarla sanatçıları suçlu sanma psikolojisinden kurtulunmasını diliyorum” ifadelerini kullandı.</p>
      <p>Dersim Dernekler Federasyonu da “Sanatçı dostumuz Yılmaz Çelik, dün gece Dersim'de gözaltına alındı. Dostumuz bir an önce serbest bırakılsın” çağrısında bulundu.</p>
      <p>Eski CHP milletvekili Hüseyin Aygün de “Ellerinizi türkülerden çekin, türküleri yapanlar sizden güçlüdür, sizden geride küçük bir iz ya da, gölgeniz bile kalmayacak, ama bu türküler hep söylenecek..” ifadelerini kullandı.  </p>
    </article>
  </body>
</html>