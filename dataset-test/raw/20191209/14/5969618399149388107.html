<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/pitino-tha-hthela-ton-spanoulh-sthn-ethnikh-omada.5653545.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T14:47:00+00:00"/>
    <meta property="og:title" content="Πιτίνο: Θα ήθελα τον Σπανούλη στην Εθνική ομάδα"/>
    <meta property="og:description" content="Ο Ρικ Πιτίνο μέσω Twitter, όπως το συνηθίζει όταν θέλει κάτι να σχολιάσει, σημείωσε πως θα ήθελε να δει τον Βασίλη Σπανούλη να παίζει στην Εθνική Ελλάδας."/>
  </head>
  <body>
    <article>
      <h1>Πιτίνο: Θα ήθελα τον Σπανούλη στην Εθνική ομάδα</h1>
      <h2>Ο Ρικ Πιτίνο μέσω Twitter, όπως το συνηθίζει όταν θέλει κάτι να σχολιάσει, σημείωσε πως θα ήθελε να δει τον Βασίλη Σπανούλη να παίζει στην Εθνική Ελλάδας.</h2>
      <address><time datetime="2019-12-09T14:47:00+00:00">09 Dec 2019, 14:47</time> by <a rel="author">Sport24.gr</a></address>
      <p>Η αγκαλιά τους με τη λήξη του ντέρμπι της Euroleague ανάμεσα στον Παναθηναϊκό και τον Ολυμπιακό και εν συνεχεία η αποθέωση του Ρικ Πιτίνο στο Βασίλη Σπανούλη στη <a href="https://www.sport24.gr/Basket/Euroleague/eb-news/eb_panathinaikos/pitino-megales-amynes-apo-kalathh-kai-mhtogloy.5652383.html">Συνέντευξη Τύπου</a> ήταν ο καπνός... Η φωτιά μπήκε από το tweet που έκανε ο 67χρονος προπονητής του τριφυλλιού και της Εθνικής Ανδρών, ο οποίος έγραψε πως θα ήθελε να δει τον Βασίλη Σπανούλη να παίζει ξανά με το εθνόσημο στο στήθος.</p>
      <p>Ο Ρικ Πιτίνο έγραψε χαρακτηριστικά: <i>"Για την ιστορία θα ήθελα πολύ να δω τον Σπανούλη στην Εθνική μας ομάδα".</i></p>
      <figure>
        <iframe data-src="https://twitter.com/RealPitino/status/1204046949382524928?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το σενάριο επιστροφής του Βασίλη Σπανούλη στο αντιπροσωπευτικό συγκρότημα βέβαια φαντάζει δύσκολο από τη στιγμή που έχει αποσυρθεί από την Εθνική Ανδρών από το 2015. Ο Ρικ Πιτίνο όμως, όπως όλα δείχνουν θα παλέψει να αλλάξει την απόφαση του αρχηγού του Ολυμπιακού.</p>
      <p>Θυμίζουμε ότι μόλις πριν από μία εβδομάδα, <a href="https://www.sport24.gr/Basket/ElladaBasket/EthnikiBasket/h-epistolh-twn-triwn-paiktwn-toy-olympiakou-pros-thn-eok.5648954.html">με επιστολή που έφτασε στα γραφεία της ΕΟΚ</a>, ο Γιώργος Πρίντεζης, ο Κώστας Παπανικολάου και ο Αντώνης Κόνιαρης έθεσαν εαυτούς εκτός του αντιπροσωπευτικού μας συγκροτήματος, λόγω της ταυτόχρονης παρουσίας του 67χρονου τεχνικού στον πάγκο του Παναθηναϊκού και της Εθνικής.</p>
      <p>Ο Ρικ Πιτίνο θα καθοδηγήσει την Ελλάδα στο <a href="https://www.sport24.gr/Basket/proolympiako/proolympiako-oi-antipaloi-ths-ethnikhs-omadas.5647186.html">Προολυμπιακό Τουρνουά του Καναδά</a>, με φόντο την πρόκριση στους Ολυμπιακούς Αγώνες του Τόκιο.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>