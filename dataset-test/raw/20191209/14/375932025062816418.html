<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/biztositas/uj-uzletagat-indit-az-nn-biztosito-1920579/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T14:37:00+00:00"/>
    <meta property="og:title" content="Új üzletágat indít az NN Biztosító"/>
    <meta property="og:description" content="Az NN a biztosítási piac alakulása miatt döntött az új üzletág elindítása mellett."/>
  </head>
  <body>
    <article>
      <h1>Új üzletágat indít az NN Biztosító</h1>
      <address><time datetime="2019-12-09T14:37:00+00:00">09 Dec 2019, 14:37</time> by <a rel="author">MTI</a></address>
      <h4>Elindítja nem-életági üzleti tevékenységét Magyarországon az életbiztosításban élenjáró NN Biztosító – jelentette be a biztosítócég elnök-vezérigazgatója hétfőn Budapesten sajtótájékoztatón.</h4>
      <p>Sztanó Imre elmondta, az NN a biztosítási piac alakulása miatt döntött az új üzletág elindítása mellett, a nem-életbiztosítási ág ugyanis a teljes piacnál gyorsabban bővült az utóbbi időszakban.</p>
      <p>A jegybank szeptember végi adatai alapján a tavalyi 7,1 százalékos növekedés után 2019 harmadik negyedévében 11 százalékkal bővült a biztosítói szektor díjbevétele az előző év azonos időszakához képest. Ezen belül a nem-életbiztosítási ágazat díjbevétele 17,1 százalékkal emelkedett 2019-ben. A nem-élet üzletágban az idei első három negyedévben 15,1 százalékkal több szerződést kötöttek az egy évvel korábbiakhoz képest, és erre a pozitív trendre lehet számítani a közeljövőben is – fejtette ki.</p>
      <p>A biztosító két év alatt három új termékcsaládot dob piacra.</p>
      <aside>Először a hitelfedezeti és jövedelempótló biztosítási konstrukcióit indítja el, amelyeket banki partnereken keresztül értékesítene a cég</aside>
      <p>– ismertette az elnök-vezérigazgató.</p>
      <aside>Az NN lakásbiztosítási termékcsaládja 2020 második félében startolhat, amely esetében a banki partnerek mellett az online csatornákra és saját értékesítési hálózatára támaszkodna a társaság.</aside>
      <p>Ezen a téren jelentős hatása lehet az MNB által idén november 20-án bejelentett minősített fogyasztóbarát otthonbiztosításnak (mfo), amely könnyebben összehasonlíthatóvá teszi a termékeket.</p>
      <figure>
        <img src="https://www.vg.hu/wp-content/uploads/2019/12/+otf/810w/NNlogo.png"/>
        <figcaption>Fotó: NN</figcaption>
      </figure>
      <p>Az NN előzetes, reprezentatív felméréséből kiderült, hogy az otthonbiztosítással rendelkezők 39,5 százaléka figyeli folyamatosan az elérhető lehetőségeket, 20 százalékuk tervez a közeljövőben lakásbiztosítót váltani, és szívesen fizetnének akár magasabb díjat is.</p>
      <p>A tervek szerint 2021-ben indul el az NN utasbiztosítása. Ezen a piacon szintén jelentős növekedést vár a biztosító, hiszen erősödik a lakosság utazási kedve, az idei harmadik negyedévben 13,7 százalékkal nőtt a díjbevétel ezen a területen az előző év azonos időszakához képest – jelezte Sztanó Imre.</p>
      <aside>Az nem-élet üzletág elindítását Michal Hucal, az NN Biztosító leendő vezérigazgatója fogja vezetni, Sztanó Imre az NN csoport nemzetközi digitalizációs igazgatója lesz, de továbbra is támogatni fogja a magyarországi leányvállalat digitális megoldásainak kidolgozását.</aside>
      <p>Sztanó Imre kérdésre ugyan konkrét számot nem közölt, annyit elárult, hogy több millió eurós befektetés lesz az NN új üzletágainak beindítása.</p>
      <p>Az NN Biztosító Zrt. az NN Group nyilvánosan jegyzett részvénytársaság tagja. A 170 éves múltra visszatekintő cégcsoport Hollandiából indult, és jelenleg mintegy 17 millió ügyfele számára nyújt pénzügyi szolgáltatást, Magyarországon 210 ezer ügyfelük van.</p>
    </article>
  </body>
</html>