<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/tanara-drogata-la-volan-in-oradea-a-ajuns-cu-masina-in-copac-iar-apoi-intr-un-gard-153331.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T14:24:00+00:00"/>
    <meta property="og:title" content="Tânără drogată la volan, în Oradea: a ajuns cu mașina în copac, iar apoi într-un gard"/>
    <meta property="og:description" content="O tânără de 24 de ani din Oradea s-a ales cu dosar penal, după ce, vineri dimineață, a ajuns cu mașina în copac, iar apoi într-un gard, pe strada Făcliei din Oradea. Testul antidrog a arătat că tânăra consumase substanțe cu efect psihoactiv sau psihotrop."/>
  </head>
  <body>
    <article>
      <h1>Tânără drogată la volan, în Oradea: a ajuns cu mașina în copac, iar apoi într-un gard</h1>
      <address><time datetime="2019-12-09T14:24:00+00:00">09 Dec 2019, 14:24</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/test-antidrog-oradea-091219.jpg"/>
        <figcaption>foto: arhivă</figcaption>
      </figure>
      <p>O tânără de 24 de ani din Oradea s-a ales cu dosar penal, după ce, vineri dimineață, a ajuns cu mașina în copac, iar apoi într-un gard, pe strada Făcliei din Oradea, polițiștii descoperind-o că ar fi consumat substanțe interzise, după cum anunță un comunicat, de luni, al Poliției Bihor.</p>
      <p>Incidentul s-a produs la ora 9.50, în timp ce șoferița conducea un autoturism pe direcția cartierul Podgoria - Aleea Ștrandului. Într-o curbă ușoară la dreapta, ea a pierdut controlul asupra direcției, a lovit un copac din partea dreaptă a direcției sale de deplasare, iar apoi a acroșat gardul unui imobil.</p>
      <p>Șoferița s-a ales cu răni ușoare, dar cu probleme de legalitate.</p>
      <p>„În urma efectuării testului rapid de droguri, acesta a ieșit pozitiv, existând suspiciunea că aceasta s-ar fi aflat sub influența substanțelor cu efect psihoactiv sau psihotrop. Celei în cauză i-au fost recoltate probe biologice în vederea stabilirii prezenței în organism a substanțelor cu efect psihoactiv”, menționează comunicatul.</p>
      <p>Alte două autoaccidentări s-au produs tot vineri pe șoselele din Bihor. La ora 9.40, în Șimian, pe o strada laterală, un localnic de 26 de ani care conducea o bicicletă electrică, pe fondul neatenției, s-a speriat la observarea unui câine pe partea carosabilă și a căzut. A suferit multiple leziuni, astfel, pentru îngrijirea acestora a fost transportat la spital.</p>
      <p>În aceeași zi, la ora 22.48, pe drumul județean 709, în afara localității Cociuba Mare, o tânără localnică, de 18 ani, nu a adaptat viteza la condițiile de drum (ceață) în timp ce conducea un autoturism pe direcția Cociuba Mare – Șoimi, și, pe o porțiune de drum în aliniament, a pierdut controlul asupra direcției și a părăsit partea carosabilă prin stânga direcției sale de deplasare. Și această șoferiță a suferit leziuni ușoare.</p>
      <p>Polițiștii continuă cercetările în toate aceste cazuri.</p>
    </article>
  </body>
</html>