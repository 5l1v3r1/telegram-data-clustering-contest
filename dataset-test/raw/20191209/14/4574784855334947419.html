<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/video/98834/snedl-vystaveny-banan-za-2-7-milionu-a-umeni-autora-oznacil-za-lahodne-z-galerie-byl-vyveden-ochrankou.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Snědl vystavený banán za 2,7 milionů a umění autora označil za lahodné. Z galerie byl vyveden ochrankou"/>
    <meta property="og:description" content="Umělecké dílo s názvem Comedian (Komediant) je dílo italského umělce Maurizia Cattelana. Jedná se o jeden banán přilepený lepicí páskou na stěnu. Obyčejný banán je však opatřen neobyčejnou cenovkou 120 000 amerických dolarů (2,77 milionů Kč). Tento exotický kus předraženého ovoce se vyjímal na výstavě Art Basel v Miami. Newyorský umělec David Datuna ovšem nehodlal skandální cenu zahnutého banánu tolerovat a před kamerami návštěvníků exponát s chutí pomalým žvýkáním zlikvidoval. Anebo byl prostě hladový a ceny v kiosku občerstvení miamské galerie mu přišly přitažené za vlasy."/>
  </head>
  <body>
    <article>
      <h1>Snědl vystavený banán za 2,7 milionů a umění autora označil za lahodné. Z galerie byl vyveden ochrankou</h1>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">Petr Vagner</a></address>
      <p>
        <b>Umělecké dílo s názvem Comedian (Komediant) je dílo italského umělce Maurizia Cattelana. Jedná se o jeden banán přilepený lepicí páskou na stěnu. Obyčejný banán je však opatřen neobyčejnou cenovkou 120 000 amerických dolarů (2,77 milionů Kč). Tento exotický kus předraženého ovoce se vyjímal na výstavě Art Basel v Miami. Newyorský umělec David Datuna ovšem nehodlal skandální cenu zahnutého banánu tolerovat a před kamerami návštěvníků exponát s chutí pomalým žvýkáním zlikvidoval. Anebo byl prostě hladový a ceny v kiosku občerstvení miamské galerie mu přišly přitažené za vlasy.</b>
      </p>
      <p>Ve video vidíme Davida Datunu nesměle přistoupit ke slavnému banánu, něžně instalaci odejmout ze zdi, oloupat a začít se krmit. Svůj počin uvedl slovy „umělecký výstup s názvem Hladový umělec“. Management galerie ovšem nesdílel Datunův smysl pro humor a umělec byl posléze z budovy vyveden ochrankou. Ředitel galerie Emmanuel Perrotin se později k situaci vyjádřil a uvedl, že Datuna nebude trestně stíhán a že exponát vlastně neutrpěl. Důležitá je prý myšlenka, nikoliv konkrétní kus ovoce, který může být v instalaci nahrazen. Můžeme si tedy oddychnout, že myšlenka (tj. banán) bude dál existovat a naplňovat své obdivovatele.</p>
      <related>
        <a href="https://www.reflex.cz/clanek/fotogalerie/76035/jedinecne-akty-obnazene-krasky-ozivuji-rozpadajici-se-opustene-budovy.html"/>
      </related>
      <p>David Datuna poznamenal, že banán byl dobrý, ale bylo na něm příliš mnoho lepicí  pásky. Na Instagramu poté svůj výstup komentoval „Miluji umění Maurizia Cattelana a obzvláště miluji tuto instalaci. Je opravdu lahodná.“ Instalace byla nakonec z galerie odstraněna. Jako důvod bylo uvedeno, že přitahuje příliš lidí a údajně došlo k několika „nekontrolovatelným davovým situacím“, jež začaly ohrožovat samotný vystavený exponát i okolní instalace.</p>
      <related>
        <a href="https://www.reflex.cz/clanek/fotogalerie/78634/podnestri-nostalgicka-cerna-dira-evropy-vladne-zde-tisen-chudoba-a-laska-k-sovetskemu-svazu.html"/>
      </related>
      <related>
        <a href="https://www.reflex.cz/clanek/fotogalerie/76795/modelkou-v-sedmdesati-ruske-babicky-bori-stereotypy-o-stari.html"/>
      </related>
    </article>
  </body>
</html>