<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813651/%D8%AA%D8%AE%D9%84%D9%81%D8%A7%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A8%D8%A7-%D8%B3%D8%B1%D8%B9%D8%AA-%D9%88-%D8%AF%D9%82%D8%AA-%D8%B1%D8%B3%DB%8C%D8%AF%DA%AF%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:20:36+00:00"/>
    <meta property="og:title" content="تخلفات انتخاباتی در مازندران با سرعت و دقت رسیدگی می‌شود"/>
    <meta property="og:description" content="ایسنا/مازندران رییس کل دادگستری مازندران با اشاره به تعیین شعب ویژه رسیدگی به جرائم انتخاباتی در دستگاه قضایی استان گفت: برخورد قانونی همراه با سرعت و دقت با متخلفان و مجرمین احتمالی انتخابات، در دستورکار دادستان‌های سراسر مازندران خواهد بود."/>
  </head>
  <body>
    <article>
      <h6 class="kicker">رییس کل دادگستری مازندران:</h6>
      <h1>تخلفات انتخاباتی در مازندران با سرعت و دقت رسیدگی می‌شود</h1>
      <address><time datetime="2019-12-09T14:20:36+00:00">09 Dec 2019, 14:20</time> by <a rel="author">بهناز مقدس</a></address>
      <p>ایسنا/مازندران رییس کل دادگستری مازندران با اشاره به تعیین شعب ویژه رسیدگی به جرائم انتخاباتی در دستگاه قضایی استان گفت: برخورد قانونی همراه با سرعت و دقت با متخلفان و مجرمین احتمالی انتخابات، در دستورکار دادستان‌های سراسر مازندران خواهد بود.</p>
      <p>به گزارش روابط عمومی دادگستری مازندران، حجت الاسلام محمد صادق اکبری در همایش مشترک هیئت‌های اجرایی و بازرسی انتخابات یازدهمین دوره مجلس شورای اسلامی مراکز شهرستان‌های استان، با اشاره اهمیت والای انتخابات در نظام مقدس جمهوری اسلامی ایران اظهار کرد: انتخابات متعددی در سال‌های پس از انقلاب در کشور برگزار شده که تاثیرات موثری نیز در سرنوشت کشور داشته است.<br/>وی با اشاره به رویکردهای مهم برگزاری انتخابات، حضور حداکثری مردم، حفظ سلامت انتخابات، قانونمند بودن و ضابطه مند بودن انتخابات و حفظ امنیت انتخابات را از جمله این رویکردها برشمرد و تصریح کرد: دستگاه قضایی در کنار دیگر مراجع ذی‌ربط به وظایف قانونی خود در این خصوص عمل خواهد کرد.<br/>رییس کل دادگستری مازندران خاطرنشان کرد: دستگاه قضایی استان، اهتمام لازم را نسبت به کاهش آسیب‌ها، جرائم و تخلفات احتمالی برگزاری انتخابات خواهد داشت که در این راستا جلسات متعددی در دادگستری استان برگزار شده است.<br/>اکبری با اشاره به عناوین جرائم و تخلفات انتخاباتی گفت: خرید و فروش رای در قالب توزیع اقلام و کمک‌های نقدی و غیرنقدی به اشخاص و افراد، تهدید و تطمیع در امر انتخابات، رای دادن با شناسنامه جعلی یا شناسنامه فرد دیگر، رای دادن بیش از یک بار و توصیه به نوشتن نام افراد، ازجمله مصادیق این جرائم محسوب می‌شود.<br/>وی اخلال در امر انتخابات، کم و زیاد کردن آرا و تقلب در شمارش آرا، تقلب در اوراق تعرفه، جابه‌جایی یا معدوم نمودن اوراق انتخاباتی بدون مجوز و ایجاد رعب و وحشت در هنگام برگزاری انتخابات را از جمله دیگر این موارد برشمرد و افزود: طبق قانون، دستگاه قضایی مکلف است به پرونده‌های مرتبط با تخلفات و جرائم انتخاباتی به صورت فوق العاده و خارج از نوبت رسیدگی کند و بر این اساس در حوزه‌های قضایی استان شعب ویژه و خاص معین شده که فهرست این شعب به حوزه های اخذ رای و فرمانداری ها ابلاغ خواهد شد.     <br/>رییس کل دادگستری استان مازندران تصریح کرد: ان شاء الله انتخاباتی بدون جرم و تخلف را شاهد باشیم و هیچ پرونده‌ای به شعب ویژه ارسال نشود و در این راستا دستگاه قضایی استان از ابتدا تا انتهای برگزاری انتخابات در کنار مسئولین برگزاری خواهد بود.</p>
      <p><b>حضور پرشور مردم در انتخابات حائز اهمیت است</b><br/>سید یونس حسینی عالمی دادستان عمومی و انقلاب مرکز مازندران نیز در این همایش با اشاره به ارزش بالای انتخابات در نظام مقدس جمهوری اسلامی، حضور پرشور مردم در انتخابات را حائز اهمیت دانست و گفت: مسئولین ذی‌ربط باید بیشترین تلاش و اهتمام را در برگزاری مطلوب و عادلانه انتخابات داشته باشند.<br/>وی اجرای صحیح انتخابات را پر اهمیت دانست و بیان کرد: نتیجه انتخابات در سرنوشت جامعه تاثیرگذار است و کمتری بی دقتی، خطا و اظهار نظر خلاف رای مردم خیانت به سرنوشت کشور خواهد بود.<br/>دادستان عمومی و انقلاب مرکز مازندران اظهار کرد: دادستان‌های سراسر استان وظیفه دارند در اجرای عادلانه انتخابات حضور پیگیر و مستمر داشته باشند و کوچکترین بی‌دقتی در به سرانجام رساندن رای مردم، خیانت محسوب می‌شود.<br/>حسینی عالمی یادآور شد: دادستان‌های سراسر استان در کنار مسئولین ذی‌ربط حضور خواهند داشت تا انتخابات به بهترین شکل ممکن برگزار شود.</p>
      <p>انتهای پیام</p>
    </article>
  </body>
</html>