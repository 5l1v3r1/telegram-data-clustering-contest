<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-magyar-posta-digitalizacio.html"/>
    <meta property="og:site_name" content="Origo"/>
    <meta property="article:published_time" content="2019-12-09T14:28:00+00:00"/>
    <meta property="og:title" content="Új korszakba lépett a postai szolgáltatás"/>
    <meta property="og:description" content="Magyarország egyik legnagyobb vállalati digitalizációs projektjét valósította meg a Magyar Posta."/>
  </head>
  <body>
    <article>
      <h1>Új korszakba lépett a postai szolgáltatás</h1>
      <address><time datetime="2019-12-09T14:28:00+00:00">09 Dec 2019, 14:28</time> by <a rel="author">Origo</a></address>
      <p>
        <b>Az elektronikus kézbesítő rendszer bevezetése új korszakot jelent a postai szolgáltatások körében - hangsúlyozta Bártfai-Mager Andrea nemzeti vagyon kezeléséért felelős tárca nélküli miniszter a Magyar Posta projektzáró sajtótájékoztatóján. Magyarország egyik legnagyobb vállalati digitalizációs projektjét valósította meg 2017-2019 között a Magyar Posta az elektronikus kézbesítési rendszer üzembe helyezésével és országos kiterjesztésével, ami a teljes levélforgalom 20 százalékát érinti. A projekt 2,377 forint vissza nem térítendő támogatásban részesült, a Magyar Posta 1,821 milliárd forint saját forrást tett hozzá. </b>
      </p>
      <blockquote>Az elektronikus kézbesítő rendszer teljesen új, digitális alapra helyezi a levélfeldolgozás és kézbesítés folyamatát, az ügyfelek digitális eszközökön írják alá az ajánlott levelek átvételét, követhetik a feladott levél útját</blockquote>
      <p>- emelte ki a tárca nélküli miniszter.</p>
      <p>A Magyar Posta Zrt. 2019. szeptember 1-jétől országos kiterjesztéssel működteti a könyvelt levélküldemények kézbesítéséhez kifejlesztett elektronikus rendszerét. A fejlesztés a teljes logisztikai folyamatot átalakította és számos informatikai rendszert érintett. Az elektronikus kézbesítési rendszer működtetéséhez mintegy 8000 PDA-t, közel 3000 mobil nyomtatót, és több mint 4000 digitális aláírópadot szerzett be a társaság. A projekt keretében több mint 15 ezer postai munkatárs képzése történt meg az új rendszerek és eszközök használatára.</p>
      <p>A fejlesztés kiemelt eredménye, hogy</p>
      <aside>az elektronikus kézbesítési rendszerrel elérhető Magyarország címhelyeinek (kb. 4,56 millió címhely) 97 százalékán digitálissá vált a kapcsolat több mint 4000 szerződéses ügyféllel,</aside>
      <p>a napi átlagosan 200 ezer darab könyvelt küldemény (ajánlott, tértivevényes levél és hivatalos irat) életútja az elektronikus rendszer segítségével gyakorlatilag valós időben követhető.</p>
      <p>
        <mark>A projekt több változást is hozott mind az ügyfelek, mind a posta életében.</mark>
      </p>
      <figure>
        <img src="https://cdn.nwmgroups.hu/s/img/i/1909/20190927budapest-2019-szeptember-27az-elektronikus.jpg?w=644&amp;h=429"/>
        <figcaption>Az elektronikus kézbesítés bemutatója a Magyar Posta Országos Logisztikai Központjában<cite>Forrás: MTI/Soós Lajos</cite></figcaption>
      </figure>
      <p>A levélkézbesítés logisztikai folyamata átláthatóbbá, hatékonyabbá vált, az ügyfelek számára pedig követhetővé. A könyvelt levelek feladásához már elektronikusan is lehet a címadatokat rögzíteni a posta.hu oldalon elérhető alkalmazás segítségével. Ezen túlmenően a Magyar Posta kivezeti a tértivevényes levelekhez és hivatalos iratokhoz használt papíralapú tértivevényt, és alapesetben elektronikus kézbesítési igazolás érkezik, de ez igény szerint papíralapon is kérhető. Ez a változás csökkenti a feladók számára az adminisztrációs terheket, rövidíti az ügyintézési időt. A digitális fejlesztés alapjaiban változtatta meg az ügyfélélményt, és jelentősen hozzájárul a közigazgatási eljárások felgyorsításához, a digitális állam törekvésekhez.</p>
      <aside>A Magyar Posta digitális eszközei alkalmasak az eSzemélyi igazolvány elfogadására is.</aside>
      <p>Ma Magyarországon közel 5 millió eSzemélyi került kiállításra. Az új rendszer használatával akár kézi aláírás nélkül, az okmányhoz igényelhető eAláírás PIN kód megadásával is elismerhető a könyvelt küldemények átvétele. Az eSzemélyivel létrehozott elektronikus aláírás teljes bizonyítékul szolgál arra, hogy a küldeményt a jogosult átvevő átvette.</p>
      <p>A fejlesztés az Európai Unió támogatásával, az Európai Szociális Alap és Magyarország költségvetése társfinanszírozásával valósult meg. </p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20191109-magyar-nemzet-ujragondolja-feladatait-a-magyar-posta.html"/>
        <a href="https://www.origo.hu/gazdasag/20190927-rendkivuli-bejelentes-magyar-posta-uj-kezbesitesi-rendszer.html"/>
        <a href="https://www.origo.hu/gazdasag/20190912-europai-postai-szolgaltatok-egyesuletenek-tanacskozasa.html"/>
      </related>
    </article>
  </body>
</html>