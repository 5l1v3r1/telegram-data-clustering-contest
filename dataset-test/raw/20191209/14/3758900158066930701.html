<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-poslowie-ko-zadaja-od-dwoch-ministrow-informacji-ws-wydatkow,nId,3378887"/>
    <meta property="og:site_name" content="RMF24"/>
    <meta property="article:published_time" content="2019-12-09T14:31:08+00:00"/>
    <meta property="og:title" content="Posłowie KO żądają od dwóch ministrów informacji ws. wydatków na Edmunda Jannigera"/>
    <meta property="og:description" content="Posłowie Koalicji Obywatelskiej żądają od ministra kultury informacji nt. wydatków Polskiej Fundacji Narodowej na wyjazd do USA Edmunda Jannigera, który przed kilkoma laty zasłynął jako 20-letni doradca ówczesnego szefa MON Antoniego Macierewicza. Janniger - jak ujawnił Onet - miał towarzyszyć Macierewiczowi, będącemu już wówczas szeregowym posłem, w wyjeździe na konferencję naukową w Chicago, za co Polska Fundacja Narodowa miała zapłacić niemal 25 tysięcy złotych. &quot;Żądamy informacji od ministra obrony narodowej nt. wydatków z budżetu podkomisji smoleńskiej, (…) czy z tych środków jest finansowany w jakikolwiek sposób Edmund Janniger&quot; - poinformował ponadto Jan Grabiec."/>
  </head>
  <body>
    <article>
      <h1>Posłowie KO żądają od dwóch ministrów informacji ws. wydatków na Edmunda Jannigera</h1>
      <address><time datetime="2019-12-09T14:31:08+00:00">09 Dec 2019, 14:31</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Posłowie Koalicji Obywatelskiej żądają od ministra kultury informacji nt. wydatków Polskiej Fundacji Narodowej na wyjazd do USA Edmunda Jannigera, który przed kilkoma laty zasłynął jako 20-letni doradca ówczesnego szefa MON Antoniego Macierewicza. Janniger - jak ujawnił Onet - miał towarzyszyć Macierewiczowi, będącemu już wówczas szeregowym posłem, w wyjeździe na konferencję naukową w Chicago, za co Polska Fundacja Narodowa miała zapłacić niemal 25 tysięcy złotych. "Żądamy informacji od ministra obrony narodowej nt. wydatków z budżetu podkomisji smoleńskiej, (…) czy z tych środków jest finansowany w jakikolwiek sposób Edmund Janniger" - poinformował ponadto Jan Grabiec.</b>
      </p>
      <figure>
        <img src="https://i.iplsc.com/belchatow-27-czerwca-2015-antoni-macierewicz-i-edmund-jannig/0009GAAB88K3RNXP-C123-F4.jpg"/>
        <figcaption>Bełchatów, 27 czerwca 2015. Antoni Macierewicz i Edmund Janniger podczas wiecu wyborczego Beaty Szydło w Bełchatowie<cite>/ Grzegorz Michałowski /PAP</cite></figcaption>
      </figure>
      <p>W niedzielę Onet doniósł, że <b>"publiczne pieniądze z Polskiej Fundacji Narodowej nadal płyną szerokim strumieniem do kontrowersyjnej amerykańskiej firmy PR"</b> White House Writers Group (WHWG), która miała poprawić wizerunek Polski w Stanach Zjednoczonych, a o której portal pisał we wrześniu, że <b>"rozliczała imprezy, których nie organizowała, a jako swe osiągnięcia podawała m.in. wysyłanie e-maili".</b></p>
      <p><a href="https://www.rmf24.pl/fakty/polska/news-polska-fundacja-narodowa-placila-za-przeloty-i-hotele-znajom,nId,3377297"><u><b>Teraz Onet ujawnił</b></u></a> "najnowszy raport ze współpracy PFN, obejmujący ostatnie półrocze", z którego - jak czytamy - wynika m.in., że <b>od maja do października tego roku Polska Fundacja Narodowa zapłaciła Amerykanom ponad 1,2 mln dolarów. "Za co? Choćby za prowadzenie profili internetowych. Szkopuł w tym, że one nie istnieją"</b> - stwierdza portal.</p>
      <p>Onet donosi również: "W najnowszym raporcie finansowym WHWG znaleźliśmy także informację o <b>wydatkach na Edmunda Jannigera, znajomego Antoniego Macierewicza",</b> który w 2015 roku jako 20-latek został doradcą Macierewicza, wówczas szefa MON, co - jak zaznacza portal - "budziło sporą sensację".</p>
      <p><b>"Za przelot do USA i zakwaterowanie Jannigera PFN zapłaciła w maju 6 tys. 284 dolary, czyli niemal 25 tys. zł. (...) Chcieliśmy zapytać Jannigera, czy hotel był luksusowy, a przelot klasą biznes — na co może wskazywać bardzo wysoka cena biletu. Jednak, gdy poprosiliśmy Jannigera o kontakt, ten wynajął nowojorską kancelarię prawną Gordon Law Firm do kontaktów z nami"</b> - czytamy w artykule portalu.</p>
      <p>Dalej Onet m.in. cytuje wiadomość, jaką w imieniu Edmunda Jannigera przesłał redakcji mec. Richard S. Gordon: "Z panem Jannigerem skontaktowała się [powołana w latach 90. m.in. przez Zbigniewa Brzezińskiego] Fundacja Pamięci Ofiar Komunizmu, która była zainteresowana zabraniem głosu przez ministra Antoniego Macierewicza na konferencji odbywającej się w Chicago. <b>Minister Macierewicz poprosił naszego klienta [czyli Edmunda Jannigera], aby towarzyszył mu w podróży do Chicago i podczas tego wydarzenia, co Pan Janniger zrobił w ramach swoich obowiązków służbowych.</b> Minister Macierewicz uczestniczył w kluczowym panelu podczas konferencji Fundacji Pamięci Ofiar Komunizmu, wspierany przez pana Jannigera".</p>
      <p>Portal zwraca jednak uwagę, że <b>"w maju br. Macierewicz od dawna nie był już ministrem. Nie wiadomo więc, czemu na wyjazd do USA zabrał na koszt PFN osobę towarzyszącą. Trudno też mówić o jakichkolwiek ‘obowiązkach służbowych’ Jannigera wobec Macierewicza, który jest dziś szeregowym posłem".</b></p>
      <p>Zaznacza również, że w sejmowym rejestrze korzyści, gdzie Antoni Macierewicz <b>"powinien zgłaszać rozliczenia za wyjazdy na cudzy koszt, nie ma na ten temat ani słowa".</b></p>
      <h3>Przeczytaj również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-nik-ostro-krytykuje-sztandarowy-program-patryka-jakiego-prac%2CnId%2C3378737%3Fparametr%3Dembed_linki">NIK ostro krytykuje sztandarowy program Patryka Jakiego "Praca dla więźniów"</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-tokarczuk-z-literackim-noblem%2Ffakty%2Fnews-minister-obiecywal-zwolnic-olge-tokarczuk-z-podatku-za-nobla%2CnId%2C3378848%3Fparametr%3Dembed_linki">Minister obiecywał zwolnić Olgę Tokarczuk z podatku za Nobla. Rozporządzenia wciąż nie ma</a>
        </li>
      </ul>
      <h4>Marek Sowa: Fundusze z budżetu PFN są wydatkowane wyłącznie na "kaprysy PiS-owskiej władzy"</h4>
      <p>Komentując te doniesienia na konferencji prasowej w Sejmie, poseł Koalicji Obywatelskiej Marek Sowa ocenił, że mamy do czynienia z <b>kolejną odsłoną afery związaną z Polską Fundacją Narodową, do której - jak podkreślił - wpłynęło już kilkaset milionów złotych "wydrenowanych" ze spółek Skarbu Państwa.</b></p>
      <p>Według niego, fundusze z budżetu PFN są wydatkowane wyłącznie na <b>"kaprysy PiS-owskiej władzy",</b> a nie na budowanie pozytywnego wizerunku Polski za granicą.</p>
      <p>Odnosząc się do doniesień <b>o podróży Edmunda Jannigera z Antonim Macierewiczem,</b> który nie był już wtedy ministrem obrony, Marek Sowa stwierdził: "Dlatego dzisiaj składamy stosowną korespondencję do ministra kultury Piotra Glińskiego, aby jako osoba nadzorująca działalność statutową PFN dokonał <b>sprawdzenia tych wydatków: czy one są realizowane zgodnie z celami statutowymi".</b></p>
      <h4>Jan Grabiec: PFN "stara się pobić rekordy marnotrawienia publicznych środków" i wydaje je na prywatne wycieczki ważnych dla PiS ludzi</h4>
      <p>Inny poseł klubu Koalicji Obywatelskiej Jan Grabiec komentował, że <b>Polska Fundacja Narodowa "stara się pobić rekordy marnotrawienia publicznych środków" i wydaje je na prywatne wycieczki ważnych dla PiS osób.</b></p>
      <p>"Przykładem jest afera odkryta przez Onet dot. wyjazdu asystenta, współpracownika, znajomego Antoniego Macierewicza - Edmunda Jannigera, którego pobyt i przelot do USA jest opłacany przez środki PFN, przekazane do amerykańskiego podmiotu" - mówił.</p>
      <p><b>"Żądamy od Antoniego Macierewicza informacji, jakie relacje służbowe łączą go z Edmundem Jannigerem.</b> Ponieważ obawiam się, że Antoni Macierewicz może nie odpowiedzieć, wystąpimy w tej sprawie również do ministra obrony narodowej z żądaniem informacji. <b>Żądamy informacji od ministra obrony narodowej nt. wydatków z budżetu podkomisji smoleńskiej, na jakie cele przeznaczane są te środki i czy z tych środków jest finansowany w jakikolwiek sposób Edmund Janniger"</b> - oświadczył Grabiec.</p>
      <p>Stwierdził również, że jest oburzające, że politycy Prawa i Sprawiedliwości traktują budżet państwa jak swoją prywatną własność.</p>
      <p><b>"Przekładają te środki z publicznej kieszeni do prywatnej kieszeni,</b> nie tłumacząc opinii publicznej, na jakie cele te środki są przeznaczone. Tak być nie może w państwie demokratycznym, <b>każdy funkcjonariusz publiczny musi wyjaśnić, na co przeznacza środki publiczne,</b> bądź środki pochodzące z podmiotów, które należą do wszystkich obywateli - a taki status mają spółki Skarbu Państwa. Dlatego żądamy tej informacji od ministra Glińskiego i od ministra Błaszczaka" - podkreślił poseł KO.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-szymon-holownia-ucial-spekulacje-chce-wystartowac-w-wyborach%2CnId%2C3377228%3Fparametr%3Dembed_linki">Szymon Hołownia uciął spekulacje. Chce wystartować w wyborach prezydenckich</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-politycy-o-holowni-nie-wyszedl-z-formatu-prezentera-byc-poli%2CnId%2C3377289%3Fparametr%3Dembed_linki">Politycy o Hołowni: "Nie wyszedł z formatu prezentera". "Być politykiem to nie to samo, co celebrytą"</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-prawybory-w-konfederacji-bosak-na-prowadzeniu%2CnId%2C3377330%3Fparametr%3Dembed_linki">Prawybory w Konfederacji: Bosak na prowadzeniu</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-prawybory-w-po-kidawa-blonska-zasypywac-podzialy-jaskowiak-w%2CnId%2C3375503%3Fparametr%3Dembed_linki">Prawybory w PO. Kidawa-Błońska: Zasypywać podziały. Jaśkowiak: W obronie słabszych</a>
        </li>
      </ul>
    </article>
  </body>
</html>