<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727720/api-na-10-dekemvri-se-otvaryat-ofertite-za-izrabotvaneto-na-tehnicheski-proekt-na-okolovrastniya-pat-na-plovdiv.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T14:18:00+00:00"/>
    <meta property="og:title" content="АПИ: На 10 декември се отварят офертите за изработването на технически проект на околовръстния път на Пловдив"/>
    <meta property="og:description" content="София. На 10 декември в 14.00 часа в Агенция „Пътна инфраструктура“ се отварят офертите в тръжната процедура за изработването на технически проект и подробен устройствен план за околовръстен път на гр. Пловдив. Това съобщиха от пресцентъра на Агенция „Пътна инфраструктура“. Дължината на обходното трасе ще бъде 18,7 км. Индикативната стойност на поръчката е 3 750 000 лв. без Д"/>
  </head>
  <body>
    <article>
      <h1>АПИ: На 10 декември се отварят офертите за изработването на технически проект на околовръстния път на Пловдив</h1>
      <address><time datetime="2019-12-09T14:18:00+00:00">09 Dec 2019, 14:18</time> by <a rel="author">Агенция "Фокус"</a></address>
      <p><b><i>София. </i></b>На 10 декември в 14.00 часа в Агенция „Пътна инфраструктура“ се отварят офертите в тръжната процедура за изработването на технически проект и подробен устройствен план за околовръстен път на гр. Пловдив. Това съобщиха от пресцентъра на <b>Агенция „Пътна инфраструктура“</b>. Дължината на обходното трасе ще бъде 18,7 км. Индикативната стойност на поръчката е 3 750 000 лв. без ДДС, а финансирането е от националния бюджет.<br/><br/>Околовръстният път на Пловдив е от съществено значение за района и е важен за развитието на индустриалната зона и връзката ѝ с града. Проектът предвижда промяна в габарита на пътя, изграждане на локални платна за осигуряване на достъп до търговски, крайпътни и други обекти, разположени в близост до съществуващия път. Трасето включва участък от път ІІ-86 Пловдив - Асеновград като началото е при отделянето му от път І-8 Пазарджик - Пловдив, а краят е при новоизграждащото се кръгово кръстовище между път ІІ-56 Брезово - Пловдив и път ІІ-86. Отделно от това се проектира и път ІІІ-805 п. в. Царацово - Съединение, който също се отделя от път І-8 Пазарджик - Пловдив в северна посока към АМ „Тракия“. <br/><br/>Двата пътя ІІІ-805 и път ІІ-86 оформят западен околовръстен път на гр. Пловдив. Чрез него се осъществява една от връзките към гр. Пловдив, а от друга осъществява връзката на АМ „Тракия“ с Област Смолян.<br/><br/>Стартираната тръжна процедура е в 3 обособени позиции:<br/>- Път ІІІ-805 „/Път І-8 Пазарджик - Пловдив/ - ПВ Царацово -Съединение” от 0+000 до км 1+460 и участък за привързване към съществуващия път и път II-86 „/Път І-8 Пазарджик - Пловдив/ – Асеновград – Смолян” от км 0+000 до км 0+640 и участък за привързване към съществуващия път; <br/>- Път ІІІ-805 „/Път І-8 Пазарджик - Пловдив/ - ПВ Царацово -Съединение” от км 1+460 до км 4+120; <br/>- Път ІІ-86 „/Път І-8 Пазарджик - Пловдив/ – Асеновград – Смолян” от км 0+640 до км 14+600.</p>
    </article>
  </body>
</html>