<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/12/09/uj-korszakba-lep-a-posta"/>
    <meta property="og:site_name" content="infostart"/>
    <meta property="article:published_time" content="2019-12-09T14:27:00+00:00"/>
    <meta property="og:title" content="Új korszakba lép a posta"/>
    <meta property="og:description" content="Az elektronikus kézbesítő rendszer bevezetése új korszakot jelent a postai szolgáltatások körében - hangsúlyozta Bártfai-Mager Andrea nemzeti vagyon kezeléséért felelős tárca nélküli miniszter."/>
  </head>
  <body>
    <article>
      <h1>Új korszakba lép a posta</h1>
      <address><time datetime="2019-12-09T14:27:00+00:00">09 Dec 2019, 14:27</time> by <a rel="author">Infostart / MTI</a></address>
      <h3>Az elektronikus kézbesítő rendszer bevezetése új korszakot jelent a postai szolgáltatások körében - hangsúlyozta Bártfai-Mager Andrea nemzeti vagyon kezeléséért felelős tárca nélküli miniszter.</h3>
      <p>Kiemelte, a postai elektronikus kézbesítési rendszer kiépítése az elmúlt évek legnagyobb magyarországi vállalati digitalizációs projektje, amely a teljes levélforgalom 20 százalékát érinti.</p>
      <blockquote>Az elektronikus kézbesítő rendszer teljesen új, digitális alapra helyezi a levélfeldolgozás és kézbesítés folyamatát,</blockquote>
      <p>az ügyfelek digitális eszközökön írják alá az ajánlott levelek átvételét, követhetik a feladott levél útját - mondta a tárca nélküli miniszter.</p>
      <p>Bártfai-Mager Andrea szólt arról, hogy a projekt megvalósítása kihívást jelentett a posta számára, mert egész Európában legfeljebb hasonló elven működő rendszer létezik, de ugyanilyen nincs. Az új rendszert a meglévő, rendkívül bonyolult informatikai infrastruktúrához kellett illeszteni, a Magyar Postánál 650 alkalmazás fut párhuzamosan, 2800 szolgáltatási ponton, ehhez fogható méretű vállalati informatikai rendszer szinte nincs is ma Magyarországon - jegyezte meg.</p>
      <p>A rendszer támogatja a közigazgatás digitális átállását is, a postai digitális eszközök alkalmasak az eSzemélyi igazolvány elfogadására. A PDA-kon akár kézi aláírás nélkül, az okmányhoz igényelhető eAláírás PIN kód megadásával is elismerhető a könyvelt küldemények átvétele, elég csak az eSzemélyit hozzáérinteni a PDA-hoz és megadni az eAláíráshoz tartozó PIN-kódot - mondta Bártfai-Mager Andrea.</p>
      <p>A tárca nélküli miniszter hangsúlyozta, elvárás a postával szemben az eredményes, hatékony, ügyfélközpontú működés. A Magyar Posta az elmúlt egy évben jelentős lépéseket tett annak érdekében, hogy mind az ügyfelek, mind a tulajdonos elvárásainak megfeleljen.</p>
      <p>Schamschula György, a Magyar Posta Zrt. vezérigazgatója elmondta, hogy a projekt modern, előnyös, támogató és innovatív.</p>
      <ul>
        <li>Modern, mert könnyen kezelhető a digitális lehetőség, amely kiváltja a papíralapú folyamatot.</li>
        <li>Előnyös, mert a lakosság online valós időben követheti a küldemény útját.</li>
        <li>Támogató, mert segíti a közigazgatási eljárást. Innovatív, mert a legmodernebb technológia alkalmazásával tudja elvégezni feladatát, és az igényekhez igazodó további fejlesztésre ad lehetőséget.</li>
      </ul>
      <p>A projekt zárásaként a Magyar Posta "Megújul a postai kézbesítés" bélyeget bocsátott ki 175 ezer példányban.</p>
      <figure>
        <img src="https://infostart.hu/images/site/articles/inline/2019/12/1575899753-GiAPe5Ose_md.jpg"/>
        <figcaption>A Megújul a postai levélkézbesítés elnevezésű bélyeg forgalomba bocsátásán a fővárosi La Vida Duna Rendezvényházban MTI/Máthé Zoltán</figcaption>
      </figure>
      <p>A Magyar Posta 2019 szeptember elsejétől működteti az ország teljes területén a könyvelt levélküldemények kézbesítéséhez fejlesztett elektronikus rendszert.</p>
      <p>A projekt 2,377 milliárd forint uniós vissza nem térítendő támogatásban részesült, a Magyar Posta 1,821 milliárd forint saját forrást tett hozzá.</p>
      <p>Az elektronikus kézbesítési rendszer működtetéséhez 8000 PDA-t, mintegy 3000 mobil nyomtatót és több mint 4000 digitális aláírópadot szereztek be. A projekt keretében 15 ezer postai munkavállalót képeztek ki. A fejlesztés eredménye, hogy az elektronikus kézbesítési rendszerrel elérhető Magyarország címhelyeinek 97 százaléka, ami mintegy 4,56 millió címhely - közölte a Magyar Posta.</p>
      <p>
        <i>Nyitókép: MTI/Máthé Zoltán</i>
      </p>
      <p>
        <b>Kapcsolódó hang</b>
      </p>
      <p>Postai nyomonkövetés – Panulin Ildikó</p>
      <figure>
        <audio src="https://infostart.hu/audio/00005/00005935b.mp3"/>
      </figure>
      <p> </p>
    </article>
  </body>
</html>