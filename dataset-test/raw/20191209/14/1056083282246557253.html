<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813663/%D8%B3%D9%85%D9%86-%D9%87%D8%A7-%D8%A8%D8%B1%D8%A7%DB%8C-%D8%B1%D9%81%D8%B9-%D9%85%D8%B4%DA%A9%D9%84%D8%A7%D8%AA-%D8%B4%D8%A7%D8%B2%D9%86%D8%AF-%D9%BE%D8%A7%DB%8C-%DA%A9%D8%A7%D8%B1-%D8%A8%DB%8C%D8%A7%DB%8C%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:40:47+00:00"/>
    <meta property="og:title" content="سمن ها برای رفع مشکلات شازند پای کار بیایند"/>
    <meta property="og:description" content="ایسنا/مرکزی معاون سیاسی، امنیتی و اجتماعی استاندار مرکزی گفت: ۳۰ خانه مردم نهاد در شازند فعالیت می‌کنند که باید برای رفع مشکلات مردم پای کار بیایند و ارگان‌ها در این راستا نقش تسهیل‌گری داشته باشند."/>
  </head>
  <body>
    <article>
      <h6 class="kicker">معاون استاندار مرکزی:</h6>
      <h1>سمن ها برای رفع مشکلات شازند پای کار بیایند</h1>
      <address><time datetime="2019-12-09T14:40:47+00:00">09 Dec 2019, 14:40</time> by <a rel="author">شقایق ابراهیمی</a></address>
      <p>ایسنا/مرکزی معاون سیاسی، امنیتی و اجتماعی استاندار مرکزی گفت: ۳۰ خانه مردم نهاد در شازند فعالیت می‌کنند که باید برای رفع مشکلات مردم پای کار بیایند و ارگان‌ها در این راستا نقش تسهیل‌گری داشته باشند.</p>
      <p>بهروز اکرمی در جلسه مشترک کارگروه امور اجتماعی، فرهنگی  وبانوان و خانواده شهرستان شازند اظهار کرد: برای مبارزه با آسیب‌های اجتماعی باید اولویت‌های اصلی شهرستان شناسایی و احصا شده و طبق آن برای اقشار مختلف جامعه هدف برنامه ریزی و هدفگذاری انجام شود تا از منابع محدود بتوان استفاده حداکثری داشت.</p>
      <p>وی افزود: انسان‌ها موجودات بی‌جانی نیستند که به هر شکلی بتوان برای آنها تصمیم‌گیری کرد بلکه باید تصمیم گیران با سواد و علم کافی وارد شوند و برای همه جنبه‌های مختلف یک انسان برنامه ریزی کنند. بدون سواد کافی نمی توان برای انسان که موجودی بسیار پیچیده است تصمیم گرفت.</p>
      <p>معاون سیاسی، امنیتی و اجتماعی استاندار مرکزی تصریح کرد: استفاده از منابع محدود برای کاهش مشکلات و آسیب ها باید در دستور کار قرار گیرد،  کسانی که در بطن جامعه هستند بهتر از هر کسی می توانند با شناسایی اولویت‌های فرهنگی، اقتصادی، سلامت، بانوان و اجتماعی برای گروه‌های مختلف جامعه برنامه‌ریزی کنند.</p>
      <p>اکرمی بیان کرد: ۳۰ خانه مردم نهاد در شازند فعالیت می‌کنند که باید برای رفع مشکلات مردم پای کار بیایند و ارگان‌ها در این راستا نقش تسهیل‌گری داشته باشند که این مشارکت با حساس‌سازی و بهبود آگاهی جامعه نسبت به خطرات این آسیب‌ها ایجاد می‌شود.</p>
      <p>وی خاطرنشان کرد: کارگروه اجتماعی و سلامت و بانوان استان با حضور مدیران استانی باید در شازند برگزار شود تا مسائل به صورت دسته‌بندی شده به همراه پیشنهادات اجرایی در این جلسه برای تصمیم‌گیری مناسب ارائه شود.</p>
      <p>اکرمی اضافه کرد: چنانچه پالایشگاه، پتروشیمی، نیروگاه و هر بنگاه اقتصادی دیگری در محدوده شهرستان شازند مستقر است،  اولین نفع آن باید در جیب مردم و شهرستان شازند برود و این حق قانونی مردم شازند است.</p>
      <p>انتهای پیام</p>
    </article>
  </body>
</html>