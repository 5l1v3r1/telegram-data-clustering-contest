<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483469"/>
    <meta property="og:site_name" content="طرفداری"/>
    <meta property="article:published_time" content="2019-12-09T14:13:11+00:00"/>
    <meta property="og:title" content="گل محمدی: سپاهان فقط چند کرنر که یکی از آن‌ها گل شد؛ اسم کار داور را اشتباه نمی‌گذارم؛ پیام حیدری باید بازخواست شود"/>
    <meta property="og:description" content="طرفداری- یحیی گل‌محمدی بعد از مساوی شهر خودرو مقابل سپاهان در دیدار خانگی هفته چهاردهم لیگ برتر اظهار داشت: فکر می‌کنم بیشتر از من ناراحت و عصبانی هستید. بازی کاملا یک طرفه بود و تنها دو یا سه کرنر زدند که یکی گل شد. به نقل از فارس، وی ادامه داد:"/>
  </head>
  <body>
    <article>
      <h1>گل محمدی: سپاهان فقط چند کرنر که یکی از آن‌ها گل شد؛ اسم کار داور را اشتباه نمی‌گذارم؛ پیام حیدری باید بازخواست شود</h1>
      <address><time datetime="2019-12-09T14:13:11+00:00">09 Dec 2019, 14:13</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%B9%D8%A7%D9%84%DB%8C%D8%B4%D8%A7%D9%87/385921" target="_blank">مهدی عالیشاه</a></address>
      <pre>گلایه شدید سرمربی شهر خودرو از داوری!</pre>
      <p><a href="http://tarafdari.com/"><b>طرفداری- </b></a>یحیی گل‌محمدی بعد از <a href="https://www.tarafdari.com/node/1483409"><b>مساوی شهر خودرو مقابل سپاهان</b></a> در دیدار خانگی هفته چهاردهم لیگ برتر اظهار داشت:</p>
      <blockquote>فکر می‌کنم بیشتر از من ناراحت و عصبانی هستید. بازی کاملا یک طرفه بود و تنها دو یا سه کرنر زدند که یکی گل شد.</blockquote>
      <p>به نقل از <b>فارس</b>، وی ادامه داد:</p>
      <blockquote>بازی هدفمندی انجام دادیم و در نیمه دوم هم فشار زیادی آوردیم اما برخلاف جریان بازی گل خوردیم. حوصله خوبی برای زدن گل داشتیم و گل هم زدیم و می توانستیم دیدار را خیلی راحت ببریم، اما برخی اوقات اتفاقات رخ می دهد که از دست ما خارج است. این همه زحمت می کشیم و در این مسابقه بزرگ خوب بازی می کنیم، گل می زنیم، اما پنالتی ما را نمی گیرند.</blockquote>
      <p>سرمربی شهرخودرو تصریح کرد:</p>
      <blockquote>برای حیدری متاسفم. اسم این نتیجه را اشتباه نمی دانم و حتما باید برای اینکه حق ما را تباه کرده، بازخواست شود. از حیدری و تیم داوری قطعا شکات خواهیم کرد. به نظر می رسد خیلی علاقه ندارند این تیم نتیجه بگیرد. تیمی مانند استقلال در بازی با ما قیمت بلیت را کم می کند تا هواداران بیایند، اما ما بلیت را گران می کنیم. انتظار داریم مسئولان شهر حمایت کنند تا هوادار ورزشگاه را پر کند؛ نه اینکه نیاید.</blockquote>
      <p>گل محمدی اظهار داشت:</p>
      <blockquote>در دیدار قبلی مقابل استقلال، 2 بازیکن حریف باید اخراج می‌شدند، اما این موضوع خیلی راحت در هیاهوی پیروزی حریف گم شد. اتفاقاتی که امروز افتاد، اگر در ورزشگاه آزادی یا اصفهان رخ می‌داد، داور جرأت می‌کرد چنین رفتاری انجام دهد؟</blockquote>
      <p>سرمربی شهر خودرو افزود:</p>
      <blockquote>واقعاً برای حیدری متاسف هستم. او به صحنه ها خیلی نزدیک بود، نزدیکترین فرد به صحنه بود. اسم این رفتار را به هیچ عنوان اشتباه نمی گذارم.</blockquote>
      <p>گل محمدی در پاسخ به این سوال که واکنش باشگاه نسبت به این اتفاقات چه خواهد بود، گفت:</p>
      <blockquote>نمی‌خواهم وارد مسائل حاشیه‌ای و غیر فوتبالی شوم. خیلی از مسائل امروز مشخص بود. اگر در این باره صحبت کنیم، شاید برای ما بار حقوقی داشته باشد. دوستان هم دست به نقد هستند و خیلی زود به کمیته انضباطی احضار می شویم.</blockquote>
    </article>
  </body>
</html>