<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/598343/%E0%A6%AB%E0%A6%A4%E0%A7%81%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%8F%E0%A6%95-%E0%A6%AB%E0%A7%8D%E0%A6%B2%E0%A7%8D%E0%A6%AF%E0%A6%BE%E0%A6%9F-%E0%A6%A5%E0%A7%87%E0%A6%95%E0%A7%87-%E0%A6%B6%E0%A7%8D%E0%A6%B0%E0%A7%80%E0%A6%B2%E0%A6%99%E0%A7%8D%E0%A6%95%E0%A6%BE%E0%A6%A8-%E0%A6%A8%E0%A6%BE%E0%A6%B0%E0%A7%80%E0%A6%B0-%E0%A6%B2%E0%A6%BE%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:05:00+00:00"/>
    <meta property="og:title" content="ফতুল্লায় এক ফ্ল্যাট থেকে শ্রীলঙ্কান নারীর লাশ উদ্ধার"/>
    <meta property="og:description" content="নারায়ণগঞ্জ সদর উপজেলার ফতুল্লায় একটি ফ্ল্যাট থেকে রেবেকা বান্দেরা (২৮) নামে এক শ্রীলঙ্কার নাগরিকের লাশ উদ্ধার করেছে পুলিশ। ওই নারী সিদ্ধিরগঞ্জে আদমজী ইপিজেডের কুনতুনং অ্যাপারেলস লিমিটেড নামের এক পোশাক কারখানার বায়িং হাউসে মার্চেন্ডাইজার হিসেবে কর্মরত ছিলেন। সোমবার (৯ ডিসেম্বর) বিকালে..."/>
  </head>
  <body>
    <article>
      <h1>ফতুল্লায় এক ফ্ল্যাট থেকে শ্রীলঙ্কান নারীর লাশ উদ্ধার</h1>
      <address><time datetime="2019-12-09T14:05:00+00:00">09 Dec 2019, 14:05</time> by <a rel="author">নারায়ণগঞ্জ প্রতিনিধি</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2017/08/14/cdf77c088e5b39ddb78e495d6dba68bb-599145466fead.jpg"/>
        <figcaption>লাশ</figcaption>
      </figure>
      <p>নারায়ণগঞ্জ সদর উপজেলার ফতুল্লায় একটি ফ্ল্যাট থেকে রেবেকা বান্দেরা (২৮) নামে এক শ্রীলঙ্কার নাগরিকের লাশ উদ্ধার করেছে পুলিশ। ওই নারী সিদ্ধিরগঞ্জে আদমজী ইপিজেডের কুনতুনং অ্যাপারেলস লিমিটেড নামের এক পোশাক কারখানার বায়িং হাউসে মার্চেন্ডাইজার হিসেবে কর্মরত ছিলেন। সোমবার (৯ ডিসেম্বর) বিকালে ফতুল্লার ভূইগড় এলাকায় অবস্থিত রূপায়ন টাউনের ১১ নং বিল্ডিংয়ের ৩/এ ফ্ল্যাট বাসা থেকে লাশটি উদ্ধার করা হয়। ময়নাতদন্তের জন্য লাশ নারায়ণগঞ্জ হাসপাতালের মর্গে পাঠানো হয়েছে। বিষয়টি নিশ্চিত করেছেন নারায়ণগঞ্জের অতিরিক্ত পুলিশ সুপার (ক অঞ্চল) মেহেদী ইমরান সিদ্দিকী।</p>
      <p>পুলিশের এই কর্মকর্তা জানান, ‘প্রাথমিকভাবে ধারণা করা হচ্ছে ঘটনাটি আত্মহত্যা। এরপরও প্রকৃত কারণ উদঘাটনের জন্য ময়নাতদন্ত করতে তার লাশ মর্গে পাঠানো হয়েছে। ময়নাতদন্ত প্রতিবেদন পাওয়া গেলে মৃত্যুর প্রকৃত কারণ জানা যাবে। টেলিফোনে খবর পেয়ে আমরা ঘটনাস্থলে আসি। ওই বাসায় তার সঙ্গে তার ফুফু থাকেন। তিনি তিন-চার দিন আগে তিনি শ্রীলঙ্কায় গেছেন। ঘটনার সময় এই নারী একাই ছিলেন বাসায়। এখানে পুরো ভবনটিতে বিদেশিরাই বসবাস করেন। আপাতত সন্দেহজনক কোনও কিছু পাওয়া যায়নি।’ তিনি জানান, রেবেকা বান্দেরা সিদ্ধিরগঞ্জের ওই কারখানায় সাত-আট বছর ধরে কাজ করছিলেন।</p>
      <p>রূপায়ন টাউনের উপদেষ্টা ও নারায়ণগঞ্জ সদর উপজেলা পরিষদের ভাইস চেয়ারম্যান নাজিম উদ্দিন জানান, ‘১১ নং বিল্ডিংটি ভারতীয় ব্যবসায়ীরা কিনে নিয়েছেন। এ বিল্ডিংটি আট তলা। এতে ২৮টি ফ্ল্যাট রয়েছে। ওই ফ্ল্যাটে তাদের ব্যবসা প্রতিষ্ঠানের কর্মরত লোকজন, মূলত ভারতীয় ও শ্রীলঙ্কান নাগরিকরা বসবাস করেন। এ বিল্ডিংয়ে ভারতীয়দের নিজস্ব নিরাপত্তারক্ষী রয়েছে এবং বিল্ডিংটির চারপাশে লোহার রড দিয়ে নিরাপত্তা বেষ্টনীও রয়েছে।’</p>
      <p> </p>
      <footer>/এফএস/</footer>
    </article>
  </body>
</html>