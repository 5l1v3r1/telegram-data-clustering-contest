<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427348/apo-agwnes-dromoy-allo-tipote"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T14:00:03+00:00"/>
    <meta property="og:title" content="Από αγώνες δρόμου άλλο τίποτε…"/>
    <meta property="og:description" content="Είπαμε να έχουμε αγώνες δρόμου στη Ρόδο, αλλά φαίνεται ότι πια …γεμίσαμε, δεν πάει άλλο."/>
  </head>
  <body>
    <article>
      <h1>Από αγώνες δρόμου άλλο τίποτε…</h1>
      <address>
        <time datetime="2019-12-09T14:00:03+00:00">09 Dec 2019, 14:00</time>
      </address>
      <p>
        <b>Είπαμε να έχουμε αγώνες δρόμου στη Ρόδο, αλλά φαίνεται ότι πια …γεμίσαμε, δεν πάει άλλο.</b>
      </p>
      <p>Ο Μαραθώνιος μαζί με τον ημιμαραθώνιο κι’ αυτούς για τις αποστάσεις των 5 και 10χλμ. συν τα 1000μ. μαθητών δημοτικών σχολείων ήταν η αρχή, για να έρθει στο νησί το μικρότερο «αδερφάκι» του, το Run Greece κι από ’κει και μετά να χαθεί το… τόπι. Ο Ανταίος εκμεταλλευόμενος (και σωστά) το «ρεύμα» του δρομικού κινήματος πραγματοποίησε για πρώτη φορά τον περασμένο Μάρτιο τον αγώνα 10χλμ. στην Κρεμαστή με πάρα πολλές συμμετοχές, ενώ και τα Κοσκινού έχουν τον δικό τους αγώνα αντοχής για την παραπάνω απόσταση. Αυτός θα γίνει την Κυριακή, 22 Δεκεμβρίου, με αφετηρία και τερματισμό στην πλατεία του χωριού κι απ’ ό, τι φαίνεται, θα τον τιμήσουν με την παρουσία τους οι δρομείς του νησιού μας.</p>
      <p>Το θέμα όμως δεν τελειώνει εκεί, αφού και ο Αρχάγγελος, εκτός συγκλονιστικού απροόπτου, θα διοργανώσει αγώνα, χωρίς να έχουν γίνει ακόμη γνωστές περισσότερες λεπτομέρειες. Τώρα, αν στους παραπάνω προσθέσουμε αυτόν στην Τάφρο από τον Απόλλωνα Ρόδου αλλά κι εκείνους στην Απολακκιά, το Μονόλιθο και τον Προφήτη Ηλία, καταλαβαίνετε για το πόσο πια ο κόσμος έχει ξεκινήσει να βλέπει πολύ πιο σοβαρά το κομμάτι της άσκησής του. Η πρώτη παρατήρησή μου είναι πως, όλοι οι αγώνες γενικώς θα πρέπει οπωσδήποτε να έχουν πλήρη ιατρική κάλυψη και ασφάλεια για τους δρομείς με τη συνεργασία ΕΑΣ ΣΕΓΑΣ, τοπικών κοινοτήτων, Αστυνομίας, Πυροσβεστικής και ΕΚΑΒ.</p>
      <p>Η δεύτερη παρατήρηση έχει να κάνει με την ποιότητα των υπόλοιπων παροχών από τους διοργανωτές και το κατά πόσο σοβαρά μπορεί να παίρνουν αυτούς τους αγώνες. Διότι πολλές φορές, και δεν αναφέρομαι μόνο στη Ρόδο, προς αποφυγήν παρεξηγήσεως, η ποσότητα μπορεί να μην συμβαδίζει με την ποιότητα και να έχει να κάνει μόνο με την προβολή συγκεκριμένων επιχειρήσεων. Γι’ αυτό οι ίδιοι οι δρομείς πρέπει προτού συμμετάσχουν σε οποιανδήποτε διοργάνωση να προσέχουν και να κρίνουν κατά πόσο αξίζει τον κόπο. Έτσι μόνο θα χωρίσει η ήρα από το στάρι και θα έχουμε αγώνες αξιόλογους σε κάθε κομμάτι.</p>
      <p>*Οι παραπάνω αγώνες αναφέρονται ενδεικτικά και δεν υπάρχει θέμα μομφής προς τους διοργανωτές, αφού αρκετούς τους έχω παρακολουθήσει και φαίνεται πόσο καλή δουλειά γίνεται από αξιόλογους ανθρώπους. Το επιμύθιο έχει να κάνει με το κατά πόσο θα πρέπει όλοι όσοι συνεργάζονται γι’ αυτούς να προσέχουν την κάθε λεπτομέρεια και να έχει νόημα η κάθε δρομική συνάντηση.</p>
      <p>Αυτά τα ολίγα…</p>
      <p>ΤΣΑΜΠΙΚΟΣ ΠΑΤΣΑΪΣ</p>
    </article>
  </body>
</html>