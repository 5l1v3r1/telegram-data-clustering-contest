<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/12/09/openbaar-ministerie-registreert-overtredingen-krakende-illegalen-we-are-here-niet/"/>
    <meta property="og:site_name" content="ThePostOnline"/>
    <meta property="article:published_time" content="2019-12-09T14:48:00+00:00"/>
    <meta property="og:title" content="Openbaar Ministerie registreert overtredingen krakende illegalen We are here niet"/>
    <meta property="og:description" content="Dienst Terugkeer en Vertrek heeft ook geen cijfers van uitzettingen"/>
  </head>
  <body>
    <article>
      <h1>Openbaar Ministerie registreert overtredingen krakende illegalen We are here niet</h1>
      <h2>Dienst Terugkeer en Vertrek heeft ook geen cijfers van uitzettingen</h2>
      <address><time datetime="2019-12-09T14:48:00+00:00">09 Dec 2019, 14:48</time> by <a rel="author" href="https://www.tpo.nl/author/bas-paternotte" target="_blank">Bas Paternotte</a></address>
      <p>Het Openbaar Ministerie (OM) houdt geen registratie bij van de overtredingen van de hoofdzakelijk in Amsterdam opererende krakende illegalen van <i>We are here</i>. Bovendien beschikt de Dienst Terugkeer en Vertrek (DT&amp;V) van het ministerie van Justitie niet over cijfers met betrekking tot het aantal personen uit deze groep dat (gedwongen) uit Nederland is vertrokken. Dat schrijft minister van Justitie Ferd Grapperhaus (CDA) maandag aan de Tweede Kamer na vragen van de PVV. De Amsterdamse fractie van Forum voor Democratie is furieus en wil opheldering van het college. Annabel Nanninga tegen <i>TPO</i>: “Dit is lachwekkende onzin.”</p>
      <h4>Lees ook – <a href="https://tpo.nl/2019/09/04/vier-eenvoudige-vragen-van-de-pvv-over-de-krakende-illegalen-van-we-are-here/">Vier eenvoudige vragen van de PVV over de krakende illegalen van We are here</a></h4>
      <p>Geert Wilders cum suis vroeg drie maanden geleden opheldering toen bleek dat de krakende illegalen een gebouw van een legale migrantenkerk <a href="https://tpo.nl/2019/09/04/illegalen-van-we-are-here-kraken-legale-migrantenkerk-amsterdam/">in Amsterdam hadden gekraakt</a>. De PVV’ers wilden concrete cijfers over de vervolging van deze groep die al jaren een spoor van kraken door de hoofdstad trekt. Maar die cijfers zijn er niet, schrijft Grapperhaus:</p>
      <blockquote>
        <i>“Door het Openbaar Ministerie wordt geen registratie bijgehouden van strafbare feiten die gepleegd zijn door personen die zich rekenen tot de ‘We are here’ groep. De groepering bestaat overigens niet uit één vaste groep personen, maar heeft een wisselende samenstelling. Het OM en de Raad voor de rechtspraak beschikken dan ook niet over cijfers met betrekking tot het aantal vervolgingen c.q. veroordelingen van personen van de ‘We are here’ groep wegens het misdrijf kraken.”</i>
      </blockquote>
      <p>Maar zijn er weleens krakers van deze bende uit Nederland verwijderd, wilden de PVV’ers nog weten. Helaas, ook daar zijn geen cijfers van. Grapperhaus vervolgt:</p>
      <blockquote>
        <i>“De DT&amp;V beschikt niet over cijfers met betrekking tot het aantal personen uit deze groep dat (gedwongen) uit Nederland is vertrokken.”</i>
      </blockquote>
      <p>Forum voor Democratie in Amsterdam wil opheldering van het college. Fractievoorzitter Annabel Nanninga heeft een debat aangevraagd, meldt ze aan TPO.</p>
      <blockquote>
        <i>“Het is absurd dat deze bende de stad al jaren teistert en dat kennelijk zelfs de meest basale informatie hierover ontbreekt. Als het gaat om gratis woonruimte, gratis juridische begeleiding, gratis zorg en gratis dagbesteding voor uitgeprocedeerde illegalen kan GroenLinks wethouder Rutger Groot Wassink deze groep prima vinden en bereiken maar gewoon eens bijhouden hoe veel kraken ze plegen en of ze vervolgd worden kan opeens niet? Ongeloofwaardig.”</i>
      </blockquote>
      <p>Dat Grapperhaus zich verschuilt achter de ‘wisselende samenstelling’ van de groep krakende illegalen noemt Nanninga ‘lachwekkende onzin’.</p>
      <blockquote>
        <i>“Ze opereren onder één naam, als één organisatie en ook clubs die wél in kaart gebracht en vervolgd worden, zoals motorbendes, kennen een wisselende samenstelling. Daarom gaan wij burgemeester Femke Halsema verzoeken binnen de driehoek en bij Grapperhaus aan te dringen op registratie door het OM. Zelfs een zinloze ‘milieuzone’ voor oudere auto’s wordt zonder enig respect voor privacy met kentekenscanners bijgehouden, dan moet dit toch ook kunnen.”</i>
      </blockquote>
      <p>Wordt vervolgd.</p>
      <p><b>Lees ook –</b> <a href="https://tpo.nl/tag/we-are-here/">Dossier We are here</a></p>
    </article>
  </body>
</html>