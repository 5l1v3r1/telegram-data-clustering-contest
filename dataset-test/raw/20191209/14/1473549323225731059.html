<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/trzciel-nie-utworzyli-korytarza-zycia-na-a2-policja-ustala-kierowcow,991829.html"/>
    <meta property="og:site_name" content="TVN24"/>
    <meta property="article:published_time" content="2019-12-09T14:48:04+00:00"/>
    <meta property="og:title" content="Nie utworzyli &quot;korytarza życia&quot; na A2. Policja ustala kierowców"/>
    <meta property="og:description" content="Jechali do wypadku, ale dojechać nie mogli. Bo co chwilę drogę blokowali im kierowcy. Nagranie pokazujące kierowców, którzy nie utworzyli korytarza życia na autostradzie A2 opublikowali strażacy z ..."/>
  </head>
  <body>
    <article>
      <h1>Nie utworzyli "korytarza życia" na A2. Policja ustala kierowców</h1>
      <address><time datetime="2019-12-09T14:48:04+00:00">09 Dec 2019, 14:48</time> by <a rel="author">FC/ks/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/6c4ef74d-5bf2-4907-aee5-9dea2b0b62b5-480p.mp4"/>
        <figcaption>Kierowcy nie utworzyli "korytarza życia"<cite>Foto: OSP Lutol Suchy | Video: TVN 24</cite></figcaption>
      </figure>
      <h3>Jechali do wypadku, ale dojechać nie mogli. Bo co chwilę drogę blokowali im kierowcy. Nagranie pokazujące kierowców, którzy nie utworzyli "korytarza życia" na autostradzie A2 opublikowali strażacy z OSP Lutol Suchy (woj. lubuskie). Policja już zapowiada wyciągnięcie konsekwencji wobec kierowców, bowiem od piątku "korytarz życia" w takich przypadkach jest obowiązkowy.</h3>
      <related>
        <a href="https://www.tvn24.pl/poznan,43/to-dziecinnie-proste-kierowco-zobacz-jak-robia-to-przedszkolaki,983011.html"/>
      </related>
      <p>W sobotę po godzinie 16 na autostradzie A2 na wysokości Trzciela doszło do wypadku. Samochód osobowy uderzył w tył ciężarówki. Na szczęście nikomu nic się nie stało.</p>
      <h3>Zabrakło myślenia?</h3>
      <p>Strażacy z OSP Lutol Suchy, którzy próbowali dotrzeć na miejsce wypadku, mieli jednak utrudniony przejazd do miejsca zdarzenia. Kierowcy stojący w korku nie utworzyli "korytarza życia" i blokowali przejazd służbom ratowniczym.</p>
      <p>- Był bardzo utrudniony przejazd do miejsca zdarzenia - przyznaje Dariusz Szymura, rzecznik prasowy Komendy Wojewódzkiej Państwowej Straży Pożarnej w Gorzowie Wielkopolskim.</p>
      <p>I przypomina, że zgodnie z nowymi przepisami tworzenie "korytarza życia" jest obowiązkowe. - W tym przypadku, pomimo szerokiej kampanii społecznej, widać braki w tym zakresie. Kierowcom brakuje myślenia do przodu, dojeżdżają blisko siebie i jak nadjeżdżają samochody służb, nie mają już miejsca, żeby zjechać na bok - wyjaśnia.</p>
      <h3>Cenne sekundy</h3>
      <p>Sprawą zajmuje się już lubuska policja. - Chcemy przyjrzeć się bliżej tej sytuacji pod kątem prawnym. Będzie wszczęta sprawa w ramach wykroczenia drogowego wobec kierowców widocznych na nagraniu - zapowiada Marcin Maludy, rzecznik prasowy Komendy Wojewódzkiej Policji w Gorzowie Wielkopolskim.</p>
      <related>
        <a href="https://www.tvn24.pl/poznan,43/tu-nie-zjada-zeby-nie-byc-frajerem-za-granica-zjezdzaja-zeby-nie-wyjsc-na-glupka,792255.html"/>
      </related>
      <p>Jak dodał, ta sytuacja pokazała, że kierowcy wciąż muszą się dużo uczyć, jeżeli chodzi o tworzenie "korytarza życia".</p>
      <p>- To nie tylko przestrzeganie obowiązującego prawa, ale konieczność pomocy drugiej osobie, która oczekuje pomocy i jest pokrzywdzona w tym wypadku. Tutaj mówimy o sekundach, które mogą uratować życie - podkreśla Maludy.</p>
      <h3>Korytarz życia obowiązkiem</h3>
      <p>Od piątku, zgodnie z nowelizacją Prawa o ruchu drogowym, w razie zwiększenia natężenia ruchu utrudniającego przejazd pojazdów uprzywilejowanych, szczególnie ratowniczych, kierujący poruszający się drogą z dwoma pasami ruchu w tym samym kierunku mają obowiązek zjechać odpowiednio jak najbliżej lewej i prawej krawędzi jezdni.</p>
      <p>Z kolei na jezdni z więcej niż dwoma pasami ruchu w tym samym kierunku, poruszający się skrajnym lewym pasem ruchu jest obowiązany do usunięcia się z drogi pojazdu uprzywilejowanego przez zjechanie jak najbliżej lewej krawędzi pasa, a poruszający się pasami sąsiednimi obowiązani są do usunięcia się z drogi pojazdu uprzywilejowanego przez zjechanie jak najbliżej prawej krawędzi swoich pasów.</p>
      <p>- Jeżeli trzeba, przejedź za tę krawędź (jezdni - red.). Chodzi o to, żeby ten pas był jak najlepiej skonstruowany i żeby te pojazdy służb ratowniczych dojechały jak najszybciej - tłumaczył w programie "Wstajesz i wiesz" na antenie TVN24 podinspektor Radosław Kobryś z Biura Ruchu Drogowego Komendy Głównej Policji.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p121/i/36ac8e558ac7690b6f44e2cb5ef93322/1629a3fc-ed74-4b84-a1ed-5a0b29bb43d1.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Jak uformować korytarz życia<cite>Źródło: gov.pl</cite></figcaption>
      </figure>
    </article>
  </body>
</html>