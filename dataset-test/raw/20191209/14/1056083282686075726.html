<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813655/%D8%B6%D8%B1%D9%88%D8%B1%D8%AA-%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%D8%A8%D8%B1%D8%A7%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%AF%DA%A9%D8%AA%D8%B1%DB%8C-%D8%AA%D8%AE%D8%B5%D8%B5%DB%8C-%D8%AF%D8%B1-%D8%AF%D8%A7%D9%86%D8%B4%DA%A9%D8%AF%D9%87-%D8%AA%D9%88%D8%A7%D9%86%D8%A8%D8%AE%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:24:52+00:00"/>
    <meta property="og:title" content="ضرورت برنامه‌ریزی برای راه‌اندازی دکتری تخصصی در دانشکده توانبخشی"/>
    <meta property="og:description" content="رییس دانشگاه علوم پزشکی شهید بهشتی با تاکید بر برنامه‌ریزی برای راه‌اندازی دکتری تخصصی در دانشکده توانبخشی این دانشگاه، گفت: با توجه به موقعیت منطقه، فرصت‌های بسیار خوبی برای جذب دانشجوی خارجی در رشته‌های گروه‌های علوم توانبخشی وجود دارد."/>
  </head>
  <body>
    <article>
      <h6 class="kicker">رییس دانشگاه علوم پزشکی شهید بهشتی تاکید کرد</h6>
      <h1>ضرورت برنامه‌ریزی برای راه‌اندازی دکتری تخصصی در دانشکده توانبخشی</h1>
      <address><time datetime="2019-12-09T14:24:52+00:00">09 Dec 2019, 14:24</time> by <a rel="author">طاهره مرادی</a></address>
      <p>رییس دانشگاه علوم پزشکی شهید بهشتی با تاکید بر برنامه‌ریزی برای راه‌اندازی دکتری تخصصی در دانشکده توانبخشی این دانشگاه، گفت: با توجه به موقعیت منطقه، فرصت‌های بسیار خوبی برای جذب دانشجوی خارجی در رشته‌های گروه‌های علوم توانبخشی وجود دارد.</p>
      <p><b>به گزارش ایسنا،</b> دکتر علیرضا زالی در حاشیه بازدید از دانشکده علوم توانبخشی دانشگاه علوم پزشکی شهید بهشتی در نشست صمیمانه با اعضای هیئت علمی دانشکده علوم توانبخشی این دانشگاه، اظهار کرد: این دانشکده با بهره‌گیری از ظرفیت‌های آموزشی و پژوهشی خود تا کنون دستاوردهای علمی و آموزشی گسترده‌ای داشته و در مسیر مطلوبی حرکت می‌کند.</p>
      <p>وی در ادامه با اشاره به ضرورت ارتقای جایگاه دانشکده علوم توانبخشی دانشگاه در بین سایر دانشگاه‌های علوم پزشکی، یادآور شد: با همت بلند اعضای هیئت علمی، نسبت به تحقق این هدف بسیار امیدواریم.</p>
      <p>رییس دانشگاه علوم پزشکی شهید بهشتی با اشاره به لزوم فعالیت اعضای هیئت علمی این دانشکده در عرصه بالین، تاکید کرد: اما در عین حال باید برای برطرف کردن چالش‌هایی همچون خستگی نیروی انسانی، کمبود به‌کارگیری نیروهای طرحی و مسائل مربوط به کارانه اعضای هیئت علمی اقدامات لازم انجام شود.</p>
      <p>به گزارش روابط عمومی دانشگاه علوم پزشکی شهید بهشتی، دکتر زالی با اشاره به ظرفیت‌های پژوهشی و آموزشی دانشکده علوم توانبخشی، خواستار برنامه ریزی برای راه‌اندازی مقطع دکتری تخصصی در رشته‌های دارای ظرفیت شد.</p>
      <p>وی همچنین بر ضرورت گسترش فعالیت‌های بین‌المللی دانشکده علوم توانبخشی تاکید کرد و گفت: با توجه به موقعیت منطقه، فرصت‌های بسیار خوبی برای جذب دانشجوی خارجی در رشته‌های گروه‌های علوم توانبخشی وجود دارد.</p>
      <p>رییس دانشگاه ضمن اعلام حمایت از طرح‌هایی که در راستای جذب دانشجویان خارجی انجام می‌شود، یادآور شد: استراتژی دانشگاه ایجاد یک کالج بین‌المللی است.</p>
      <p>دکتر زالی با ابراز رضایت از روند رشد پژوهشی در دانشکده توانبخشی، تاکید کرد: پررنگ کردن فعالیت کلینیک‌های دانشکده باید در دستور کار قرار گیرد.</p>
      <p>وی همچنین با  تاکید بر ضرورت حفظ هویت آموزشی دانشکده علوم توانبخشی، اظهار کرد: ضروری است برای بهره‌گیری بیشتر از ظرفیت‌های اعضای هیئت علمی دانشکده، در چارچوب قانون، از شتابزدگی در بازنشسته شدن اساتید جلوگیری شود.</p>
      <p>دکتر فرشاد اخوتیان، رییس دانشکده علوم توانبخشی دانشگاه علوم پزشکی شهید بهشتی نیز در ادامه این جلسه با بیان اینکه در حال حاضر ۴۰ عضو هیئت علمی و ۶۵ نفر پرسنل در این دانشکده در حال فعالیت هستند، توضیح داد: تعداد اعضای هیئت علمی این دانشکده از سال ۹۵ تا کنون افزایشی نیافته، اما تعداد پرسنل ۲۵ درصد کاهش یافته است.</p>
      <p>وی با اشاره به جمعیت ۷۰۰ نفری دانشجویان این دانشکده، یادآور شد: تعداد دانشجوها از سال ۹۵ تا ۹۸، ۳۳ درصد افزایش یافته است که بخشی از این افزایش مربوط به دانشجویان خارجی دانشکده می‌شود.</p>
      <p>دکتر اخوتیان از رشد شاخص‌های پژوهشی در این دانشکده از سال ۹۵ تا کنون خبر داد و گفت: بخش عمده این رشد مربوط به افزایش تعداد مقالات ISI است که در حال حاضر به ۴۰ مقاله در سال رسیده و با شیب مناسبی در حال رشد است.</p>
      <p>رییس دانشکده علوم توانبخشی با بیان اینکه در این بازه زمانی نسبت تعداد مقالات به اعضای هیئت علمی با ضریب دو رشد داشته است، افزود: جذب نیروهای ضریب K، تاسیس کلینیک اختلالات لگن در بیمارستان شهید لبافی نژاد و کلینیک توانبخشی عصبی در بیمارستان شهدای تجریش از دیگر اقداماتی است که از سال ۹۵ تا ۹۸ در دانشکده انجام شده است.</p>
      <p>وی ارتقای ۴۰ درصدی پژوهش در دانشکده را به عنوان برنامه‌های عملیاتی دانشکده معرفی کرد و گفت: افزایش پژوهش‌های کاربردی و بالینی، جذب و توسعه منابع، ارتقای کیفیت خدمات، افزایش درآمدزایی و بهره‌گیری از فناوری نوین از مهمترین سیاست‌های راهبردی دانشکده است.</p>
      <p>در بخش دیگری از این جلسه اعضای هیئت علمی و مدیران گروه‌های آموزشی به بیان نیازها، چالش‌ها و ظرفیت‌های این دانشکده از جمله ضرورت راه‌اندازی دوره دکتری تخصصی در برخی رشته‌ها، جذب اعضای هیئت علمی، جذب دانشجویان خارجی، ارتقای کیفی فضای فیزیکی دانشکده، امور مربوط به حضور اعضای هیئت علمی در بیمارستان‌ها و مسائلی از این قبیل پرداختند.</p>
      <p>بر اساس اعلام روابط عمومی دانشگاه علوم پزشکی شهید بهشتی، رییس این دانشگاه، ضمن بازدید از کلینیک تخصصی شنوایی و تعادل، کلینیک بینایی‌سنجی، کلینیک کاردرمانی و کلینیک فیزیوتراپی دانشکده علوم توانبخشی، با حضور در تعدادی از کلاس‌های درس، سلف، دفتر انجمن اسلامی، بسیج دانشجویی و دفتر نماینده نهاد رهبری این دانشکده وضعیت این دانشکده را مورد بررسی قرار داد.</p>
      <p>انتهای پیام</p>
    </article>
  </body>
</html>