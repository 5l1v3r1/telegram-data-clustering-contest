<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793434/%D8%AD%D8%B6%D9%88%D8%B1-%DA%A9%D9%85-%D8%AA%D8%B9%D8%AF%D8%A7%D8%AF-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%AF%D8%B1-%D8%AF%D8%B1%D8%A8%DB%8C-%D8%AA%D8%A8%D8%B1%DB%8C%D8%B2-%D8%B4%D8%B9%D8%A7%D8%B1-%D8%B9%D9%84%DB%8C%D9%87-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AA%D8%B1%D8%A7%DA%A9%D8%AA%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:05:10+00:00"/>
    <meta property="og:title" content="حاشیه دیدار ماشین ‌سازی – تراکتور؛ حضور کم تعداد هواداران در دربی تبریز/ شعار علیه مدیرعامل تراکتور"/>
    <meta property="og:description" content="تبریز- دیدار دو تیم ماشین ‌سازی – تراکتور در حالی با برتری تیم ماشین به پایان رسید که هواداران تبریزی استقبال خوبی از این بازی به عمل نیاورده بودند."/>
  </head>
  <body>
    <article>
      <h1>حاشیه دیدار ماشین ‌سازی – تراکتور؛ حضور کم تعداد هواداران در دربی تبریز/ شعار علیه مدیرعامل تراکتور</h1>
      <address>
        <time datetime="2019-12-09T14:05:10+00:00">09 Dec 2019, 14:05</time>
      </address>
      <p>به گزارش <a href="https://www.mehrnews.com/">خبرنگار مهر</a>، از هفته چهاردهم رقابت های لیگ برتر دیداری حساس بین دو تیم همشهری ماشین سازی و تراکتور از ساعت ۱۵:۱۵ به میزبانی ماشین سازی در ورزشگاه بنیان دیزل آغاز شد که سبز پوشان میزبان در نهایت با نتیجه ۲ بر صفر حریف خود را شکست دادند.</p>
      <p>شاهین توکلی در دقیقه ۳۹ اولین گل تیم ماشین سازی را به ثمر رساند تا شاگردان خطیبی با خیالی آسوده تر نسبت به حریف به رختکن بروند. احمدرضا زنده روح بهترین گلزن ماشین سازان در این فصل در دقیقه ۵۳ یکبار دیگر ماشین سازی را به گل رساند تا نتیجه این بازی ۲ بر صفر شود.</p>
      <p>سکوهای دو تیم در بازی امروز بر خلاف دربی های گذشته به طور کامل جدا شده بود. حدود ۲۰۰۰ هوادار از نزدیک این بازی را تماشا کردند که یکی از دلایل حضور کم تعداد هواداران در دربی تبریز را می توان نتایج ضعیف تراکتور در هفته های اخیر و حاشیه های پیرامون این تیم دانست.</p>
      <p>تراکتوری‌ها امروز در بازی علیه مدیرعامل و بازیکنان این تیم شعار دادند و خواستار استعفای صادقیان شدند.</p>
      <p>پس از گل اول ماشین‌سازی، تماشاگران تیم میزبان رسول خطیبی را مورد تشویق قرار دادند.</p>
      <p>در این بازی احد شیخ لاری به عنوان سرمربی موقت هدایت تیم تراکتور را بر عهده داشت. پس از جدایی دنیزلی از تراکتور مسئولان باشگاه شیخ لاری را به عنوان سرمربی جانشین وی کردند.</p>
      <p>شیخ لاری امروز توسط هواداران تراکتور تشویق نشد و گویا هواداران با سرمربی شدن وی موافق نیستند.</p>
      <p>سید احمد موسوی به سمت نیکمت تیم سابق خود رفت و با بازیکنان و اعضای کادرفنی ماشین سازی خوش و بش کرد.</p>
      <p>اکبر ایمانی، میمبلا، حاج صفی و مسعود شجاعی از تراکتور و حامد لک، عزیز معبودی و شاهین توکلی از ماشین سازی با کارت زرد داور جریمه شدند.</p>
      <p>تماشاگران عصبانی تراکتور تا دقایقی بعد از گل دوم ماشین‌سازی شعارهایی علیه بازیکنان تیمشان سر دادند.</p>
      <p>در دقیقه ۸۴ این بازی برق استادیوم قطع شد و ابتدا داور بازی را قطع کرد اما پس از این که رضایت بازیکنان برای بازی جلب شد، مسابقه را ادامه داد.</p>
      <p>ماشین سازی با این پیروزی ۱۹ امتیازی شد تا جای تراکتور در رده هشتم را گرفته و از همشهری اش در جدول پیشی بگیرد.  </p>
    </article>
  </body>
</html>