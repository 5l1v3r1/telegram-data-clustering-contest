<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%BE%DB%8C%D9%86%DA%AF-%D8%B1%D9%88%D8%B3%DB%8C%D9%87-%D8%A8%D9%87-%D9%85%D8%AF%D8%AA-%DB%B4-%D8%B3%D8%A7%D9%84-%D8%A7%D8%B2-%D8%AD%D8%B6%D9%88%D8%B1-%D8%AF%D8%B1-%D8%B1%D9%82%D8%A7%D8%A8%D8%AA%E2%80%8C%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%AC%D9%87%D8%A7%D9%86%DB%8C-%D9%85%D8%AD%D8%B1%D9%88%D9%85-%D8%B4%D8%AF-20191209/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-12-09T14:35:31+00:00"/>
    <meta property="og:title" content="دوپینگ: روسیه به مدت ۴ سال از حضور در رقابت‌های ورزشی جهانی محروم شد"/>
    <meta property="og:description" content="آژانس جهانی مبارزه با دوپینگ (وادا)، روسیه را به مدت ۴ سال از حضور در کلیه رقابت‌های مهم ورزشی در جهان محروم کرد. این آژانس مقامات ورزشی روسیه را متهم می‌کند که نتایج داده‌های آزمایشگاه‌های تحلیلی درباره مبارزه با دوپینگ را با حذف پرونده‌های حاوی نتایج..."/>
  </head>
  <body>
    <article>
      <h1>دوپینگ: روسیه به مدت ۴ سال از حضور در رقابت‌های ورزشی جهانی محروم شد</h1>
      <address><time datetime="2019-12-09T14:35:31+00:00">09 Dec 2019, 14:35</time> by <a rel="author">شاهرخ بهزادی</a></address>
      <p>
        <b>آژانس جهانی مبارزه با دوپینگ (وادا)، روسیه را به مدت ۴ سال از حضور در کلیه رقابت‌های مهم ورزشی در جهان محروم کرد. این آژانس مقامات ورزشی روسیه را متهم می‌کند که نتایج داده‌های آزمایشگاه‌های تحلیلی درباره مبارزه با دوپینگ را با حذف پرونده‌های حاوی نتایج مثبت دوپینگ و ارائه نتایج نادرست، دستکاری کرده است. به این ترتیب، اگر در استیناف احتمالی این مجازات لغو نشود، ورزشکاران این کشور نمی‌توانند با نام روسیه، در بازی‌های المپیک تابستانی ۲۰۲۰ توکیو و المپیک زمستانی ۲۰۲۲ پکن و همچنین جام جهانی فوتبال سال ۲۰۲۲ در قطر حاضر شوند.</b>
      </p>
      <p>جیمز فیتزجرالد، سخنگوی آژانس جهانی مبارزه با دوپینگ "وادا" امروز اعلام کرد که کمیته اجرایی "وادا" با پیروی از توصیه‌های "کمیته بررسی سازگاری" این آژانس جهانی، تصمیم اخیر را با اتفاق آرا اتخاذ کرده است.</p>
      <p>روسیه که برای مطرح بودن نامش در صحنه جهانی بر روی شرکت در رقابت های ورزشی جهانی حساب باز کرده است، برای مدت ۴ سال از صحنه کنار می‌رود و در رقابت‌های جهانی پرچم و سرود ملی این کشور دیده و شنیده نخواهد شد.<br/>آژانس مبارزه با دوپینگ روسیه (روسادا)، می‌تواند علیه این تصمیم تقاضای تجدید نظر کند. در این صورت، موضوع در دادگاه داوری ورزش لوزان مورد بررسی قرار خواهد گرفت.</p>
      <p>جیمز فیتزجرالد امروز تأکید کرد که این محرومیت به اتهام خودداری مسکو از دادن اطلاعات صحیح و یا ارائه اطلاعات غلط و جعلی در مورد آزمایشگاه مبارزه با دوپینگ این کشور در نظر گرفته شد.<br/>جیمز فیتزجرالد همچنین گفت که «البته ورزشکاران روسیه می‌توانند با پرچم کمیته بین‌المللی المپیک در بازی‌های المپیک توکیو شرکت کنند، اما این حضور به شرطی مورد تأیید قرار خواهد گرفت که آن‌ها بتوانند اثبات کنند ارتباطی با برنامه دوپینگ سازمان‌یافته و مورد حمایت دولت روسیه ندارند و دخالتی در پرونده مربوط به گزارش موسوم به "مک لارن" ندارند؛ همچنین ورزشکاران باید در مورد دستکاری نشدن نمونه‌های بررسی دوپینگ آنان در آزمایشگاه روسیه مورد تأیید قرار بگیرند».</p>
      <p>گزارش مستقل "مک لارن" که در سال ۲۰۱۶ منتشر شد، تصریح کرده است ورزشکاران روسیه در فاصله سال‌های ۲۰۱۱ تا ۲۰۱۵ اقدام به دوپینگ و مصرف دارو‌های نیروزا، آنهم با حمایت و برنامه‌ریزی مشخص دولتی کرده‌اند.</p>
    </article>
  </body>
</html>