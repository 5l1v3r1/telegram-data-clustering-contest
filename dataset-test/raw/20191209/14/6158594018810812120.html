<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/zeman-vanoce-tragedie-soud-krizove-centrum.A191209_111504_dx-zpravy_peve"/>
    <meta property="og:site_name" content="Expres"/>
    <meta property="article:published_time" content="2019-12-09T14:59:00+00:00"/>
    <meta property="og:title" content="Babička vnučky, která musí na Vánoce do ústavu, se obává tragédie. Prosí prezidenta o milost"/>
    <meta property="og:description" content="Jedenáctiletá Alexia z Brna musí podle nařízení soudu strávit vánoční svátky v krizovém ústavu. Nechtěla se totiž stýkat se svým otcem, který měl přímo před ní bít její matku. Babička malé Alexie je zoufalá a nakonec zaslala žádost o milost prezidentovi Miloši Zemanovi. Ten se dopisem zabýval ihned po návratu ze summitu NATO v Londýně."/>
  </head>
  <body>
    <article>
      <h1>Babička vnučky, která musí na Vánoce do ústavu, se obává tragédie. Prosí prezidenta o milost</h1>
      <address><time datetime="2019-12-09T14:59:00+00:00">09 Dec 2019, 14:59</time> by <a rel="author" href="https://www.expres.cz/novinari/petr-vecera.N4335" target="_blank">Petr Večeřa</a></address>
      <p>
        <b>Jedenáctiletá Alexia z Brna musí podle nařízení soudu strávit vánoční svátky v krizovém ústavu. Nechtěla se totiž stýkat se svým otcem, který měl přímo před ní bít její matku. Babička malé Alexie je zoufalá a nakonec zaslala žádost o milost prezidentovi Miloši Zemanovi. Ten se dopisem zabýval ihned po návratu ze summitu NATO v Londýně.</b>
      </p>
      <p>Většina lidí si přeje být na Vánoce se svou rodinou, a tak o to více všechny šokovalo rozhodnutí soudu v Brně, který určil, že vánoční svátky bude malá Alexia trávit v ústavu, kde se má holčička učit, jak nemít ze svého otce strach. Ten přitom před zraky dětí matku bil a údajně také několik hodin znásilňoval.</p>
      <p><i><b>„Mám velké obavy, že to vnučka psychicky nezvládne a může se stát velká tragédie,“</b></i> uvedla v dopise prezidentovi <a href="https://www.expres.cz/zpravy/milos-zeman.K628202">Miloši Zemanovi</a> babička Anna S., která připomněla, že Alexia se chystá na talentové zkoušky na konzervatoř a uzavření v ústavu by mohlo zničit její sny.</p>
      <p><i><b>„Vážený pane prezidente, velmi Vás prosím se slzami v očích, pomozte mojí vnučce a celé rodině udělením milosti prezidenta na zastavení vykonatelnosti rozsudku KS Brno, protože odvolání není přípustné,“</b></i> uvedla babička v dopise, kde si přeje, aby vnučka mohla být na svátky s rodinou.</p>
      <p>Na srdceryvný dopis už reagoval také Hrad, podle něhož se jedná o velmi citlivý případ. <i><b>„Pan prezident hned po návratu ze summitu NATO v Londýně rozhodl, že se na tento případ podívají hradní legislativci,“</b></i> slíbil prezidentův mluvčí Jiří Ovčáček.</p>
      <p>Od července 2020 bude podle Krajského soudu v Brně dívka navíc v péči svého otce Jozefa, jenž žije na Slovensku. Matka, která se nyní o dívku stará a u níž chce Alexia zůstat, bude mít právo pouze na občasné návštěvy.</p>
      <p>V krizovém centru bude dívka půl roku sama. S otcem se uvidí každou sobotu na tři hodiny a s matkou to budou tři hodiny v neděli. Mezitím nebudou dovoleny žádné návštěvy třeba sourozenců, kamarádů nebo zmíněné babičky.</p>
      <p>Rovněž má být zakázána veškerá komunikace elektronickou cestou, což rodinu rovněž pobouřilo.</p>
      <p>Ačkoliv se rodina nevzdává naděje, že prezident Zeman jejich přání vyhoví a Alexia nebude muset trávit svátky bez rodiny, připravili pro dívku improvizované Vánoce a Nový rok už nyní, takže si jedenáctiletá holčička již své dárky rozbalila.</p>
      <p>Jedním z jejích přání Ježíškovi však bylo zůstat s rodinou a to jí v tuto chvíli nikdo slíbit nedokáže.</p>
      <h3>
        <a href="https://www.expres.cz/zpravy/zeman-vanoce-tragedie-soud-krizove-centrum.A191209_111504_dx-zpravy_peve/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/18/112/org/LAR776359_profimedia_0392626064.jpg"/>
        </figure>
        <figure>
          <img src="https://1gr.cz/fotky/bulvar/19/092/org/VLT7e2483_profimedia_0374115963.jpg"/>
        </figure>
        <figure>
          <img src="https://1gr.cz/fotky/bulvar/19/032/org/LAR7a014d_profimedia_0418912882.jpg"/>
        </figure>
        <figure>
          <img src="https://1gr.cz/fotky/bulvar/19/121/org/PEV7fd4d4_profimedia_0477191878.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7fb0fb_profimedia_0411372110.jpg"/>
        </figure>
        <figure>
          <img src="https://1gr.cz/fotky/bulvar/19/102/org/LAR7ebb24_profimedia_0475003246.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/zeman-babis-abolice-capi-hnizdo.A191205_172545_dx-zpravy_peve"/>
        <a href="https://www.expres.cz/zpravy/vymena-manzelek-adhd-ondra-tyrani-ditete-aneta-a-lukas.A190928_100338_dx-zpravy_lare"/>
        <a href="https://www.expres.cz/zpravy/milos-zeman-jaroslav-kubera-tchaj-wan-cesta-bojkot.A191129_090108_dx-zpravy_vlt"/>
        <a href="https://www.expres.cz/zpravy/vera-wisterova-jeremy-hulsh-deti-pnos.A191031_122009_dx-zpravy_ren"/>
        <a href="https://www.expres.cz/zpravy/summit-nato-milos-zeman-zuzana-caputova.A191204_113257_dx-zpravy_stes"/>
        <a href="https://www.expres.cz/celebrity/jan-hrebejk-milos-zeman.A191128_115403_dx-celebrity_stes"/>
      </related>
    </article>
  </body>
</html>