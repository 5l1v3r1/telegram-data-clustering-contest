<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/inne/858698/zamieszanie-po-ukaraniu-rosji-przez-wada-jest-to-sytuacja-bez-precedensu"/>
    <meta property="og:site_name" content="WP SportoweFakty"/>
    <meta property="article:published_time" content="2019-12-09T14:54:16+00:00"/>
    <meta property="og:title" content="Zamieszanie po ukaraniu Rosji przez WADA. &quot;Jest to sytuacja bez precedensu&quot;"/>
    <meta property="og:description" content="To byłaby sytuacja bez precedensu: jeśli piłkarze Rosji awansują na mundial w 2022 r., będą musieli grać pod neutralną flagą. Co więcej, gdyby wywalczyli medal, nie zostanie on przypisany Rosji."/>
  </head>
  <body>
    <article>
      <h1>Zamieszanie po ukaraniu Rosji przez WADA. "Jest to sytuacja bez precedensu"</h1>
      <address><time datetime="2019-12-09T14:54:16+00:00">09 Dec 2019, 14:54</time> by <a rel="author" href="https://sportowefakty.wp.pl/autor/igor-kubiak" target="_blank">Igor Kubiak</a></address>
      <h4>To byłaby sytuacja bez precedensu: jeśli piłkarze Rosji awansują na mundial w 2022 r., będą musieli grać pod neutralną flagą. Co więcej, gdyby wywalczyli medal, nie zostanie on przypisany Rosji.</h4>
      <related>
        <a href="https://sportowefakty.wp.pl/tenis/858702/tokio-2020-rosja-wykluczona-z-igrzysk-olimpijskich-maria-szarapowa-juz-wczesniej"/>
      </related>
      <p>Światowa Agencja Antydopingowa () ukarała Rosję czteroletnią dyskwalifikacją. Surowa sankcja jest wynikiem fałszowania dokumentów, które Rosjanie przesyłali do agencji w ramach zadośćuczynienia za dopingową aferę z 2014 roku. Przypadki manipulowania miały miejsce jeszcze w styczniu tego roku. W ten sposób Rosjanie chcieli zatuszować obecność dopingu u swoich sportowców (więcej o karze <b><a href="https://sportowefakty.wp.pl/inne/858682/nieoficjalnie-rosja-wykluczona-z-igrzysk-letnich-w-tokio-i-zimowych-w-pekinie">TUTAJ</a></b>).</p>
      <p>- Została zastosowana najbardziej surowa sankcja z możliwych - mówi nam dyrektor Polskiej Agencji Antydopingowej (POLADY) <a href="https://sportowefakty.wp.pl/inne/michal-rynkowski">Michał Rynkowski</a>. - Pierwszy raz w historii nałożona na państwo. Jest to sytuacja bez precedensu - dodaje.</p>
      <p>Tym samym rosyjscy sportowcy nie wystąpią pod własną flagą m.in. podczas letnich igrzysk olimpijskich w Tokio i zimowych w Pekinie czy piłkarskich mistrzostw świata. - Kara jest adekwatna. Z jednej strony nakłada pewne sankcje na kraj i oficjalne delegacje, które też nie mogą brać udziału w imprezach. Z drugiej, dopuszcza zawodników, którzy podlegają reżimowi kontroli antydopingowej - dodaje Rynkowski.</p>
      <p>"Czyści" Rosjanie pod neutralną flagą występowali już podczas zimowych igrzysk olimpijskich w Pjongczangu. Złoty medal w hokeja zgarnęła wtedy ekipa "olimpijskich sportowców z Rosji". Niewykluczone więc, że na piłkarskim mundialu zamiast reprezentacji Rosji zobaczymy... neutralną drużynę "piłkarzy z Rosji".</p>
      <p>- Oczywiście na MŚ będą mogli wystąpić, ale pod flagą neutralną. Jeśli chodzi o same kwalifikacje, nie jest to takie jednoznaczne. Kwalifikacje mają wymiar europejski. Nie ma tu jasnej odpowiedzi - wyjaśnia dyrektor POLADY.</p>
      <p>Inaczej sprawa wygląda z Euro 2020, na którym wystąpi już reprezentacja Rosji. Dodatkowo cztery mecze turnieju zostaną rozegrane w St. Petersburgu. - Rosja jest współgospodarzem Euro, więc tutaj nie widać zagrożenia, by nie mogli wystąpić pod własnymi barwami podczas Euro czy też być współgospodarzem imprezy - dodaje Rynkowski.</p>
      <p>Podobnie wygląda sytuacja z mistrzostwami świata w siatkówce, które w 2022 r. mają odbyć się właśnie w Rosji. Ze względu na pozostały do imprezy czas, w grę wchodzi jednak zmiana gospodarza. - Jeśli nie znajdzie się inny kraj czy organizacja, która byłaby chętna do przejęcia tego typu zawodów, to MŚ odbędą się w Rosji, ale myślę, że ktoś chętny się znajdzie - zapewnia dyrektor agencji.</p>
      <p>Rosja ma teraz 21 dni na odwołanie się od decyzji WADA do Trybunału Arbitrażowego ds. Sportu (CAS).</p>
      <p><b>Czytaj też</b>: <a href="https://sportowefakty.wp.pl/inne/858694/rosja-zdyskwalifikowana-przez-wada-politycy-zdziwieni-decyzja">Rosja zdyskwalifikowana przez WADA. Politycy zdziwieni decyzją</a></p>
      <p>WP SportoweFakty</p>
    </article>
  </body>
</html>