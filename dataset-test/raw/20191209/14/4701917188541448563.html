<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/horor-zbog-sumnjivih-belih-kombija-postovi-na-fejsbuku-izazvali-paniku-amerikanaca-da-ce-biti-oteti-i-zlostavljani/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T14:48:00+00:00"/>
    <meta property="og:title" content="ХОРОР ЗБОГ СУМЊИВИХ БЕЛИХ КОМБИЈА! Постови на Фејсбуку изазвали панику Американаца да ће бити отети и злостављани!"/>
    <meta property="og:description" content="Иако нема опипљивих доказа да се то догађа, серија постова на Фејсбуку створила је домино ефект који је довео до тога да је градоначелник једног великог америчког града објавио упозорење на темељу недоказаних тврдњи, јавља CNN."/>
  </head>
  <body>
    <article>
      <h1>ХОРОР ЗБОГ СУМЊИВИХ БЕЛИХ КОМБИЈА! Постови на Фејсбуку изазвали панику Американаца да ће бити отети и злостављани!</h1>
      <address><time datetime="2019-12-09T14:48:00+00:00">09 Dec 2019, 14:48</time> by <a rel="author">index. hr</a></address>
      <p>
        <b>Иако нема опипљивих доказа да се то догађа, серија постова на Фејсбуку створила је домино ефект који је довео до тога да је градоначелник једног великог америчког града објавио упозорење на темељу недоказаних тврдњи, јавља CNN.</b>
      </p>
      <p>- Не паркирајте близу белог комбија. Будите сигурни да уз себе имате мобилни телефон за случај да неко покуша да вас отме- рекао је на телевизији градоначелник Балтимора Бернард Џек Јанг.</p>
      <p>Градоначелник је признао да га балтиморска полиција није упозорила о овој претњи, али да је то видео на Фејсбуку. Портпарол тамошње полиције Метју Џаблоу, изјавио је за CNN да су свесни постова на друштвеним мрежама, али да полиција није примила пријаве о стварним инцидентима.</p>
      <p>Иако нема чврстих доказа о таквим догађајима у Балтимору, "извештаји" о сумњивим белим комбијима у овом, али и другим градовима широм САД подељени су последњих недеља на стотине хиљада пута на Фејсбуку и видели су их милиони корисника. Најмање једна особа, која поседује бели комби, пријавила је малтретирање као последицу гласина.</p>
      <figure>
        <iframe data-src="https://twitter.com/AlexaLiackoFOX5/status/1197005367437340673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Већ годинама се на Фејсбуку пише о сумњивим белим комбијима у Балтимору. Тако је још 2016. године једна жена упозорила да је испред њене куће паркиран бели комби и да људи треба да буду опрезни зато што „човек из белог комбија отима децу“. Иако је ту жену CNN контактирао, она је признала да нема никаквих доказа који би поткрепили ту тврдњу, али да је „пуно пута“ чула о томе па је само желела да упозори своје пријатеље који имају децу.</p>
      <p>У протеклих месец дана било је много постова о белим комбијима и на Инстаграму, који је у власништву Фејсбука. Сандра Мареј, становница Балтимора, објавила је 13. новембра на Инстаграму фотографију белог комбија на бензинској пумпи. Написала је како су двојица мушкараца из комбија непрестано зурила у њу, али то није пријавила полицији зато што „није имала довољно информација“. Њен пост на Инстаграму имао је 3.200 лајкова. Неколико дана касније, 17. новембра, друга жена из Балтимора објавила је на Фејсбуку скриншот поста Марејеве, који је за тили час подељен 2.000 пута.</p>
      <figure>
        <iframe data-src="https://twitter.com/VanessaWBAL/status/1201705043419959296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>А трећи пост на Фејсбуку, објављен дан касније, подељен је више од 5.000 пута. Уз фотографију белог комбија, стајало је:</p>
      <p>- Кад изађете на паркинг шопинг центра и крај свог аутомобила видите паркиран комби попут овога, не идите према свом ауту- наводи се, уз упозорење да трговци сексуалним услугама преправљају те комбије да се не могу откључати изнутра и кад једном уђете унутра, никад више не изађете.</p>
      <p>Паника се проширила и на Калифорнију, па је тако један човек 15. новембра написао на Фејсбуку:</p>
      <p>- Ако видите комби попут овога, зовите 911. Ово је намењено трговини сексуалним робљем- стоји у посту који је подељен чак 151.000 пута.</p>
      <p>Прочитајте <b><a href="https://www.pravda.rs/2019/12/9/pentagon-sokirao-svet-americki-vojnici-vole-rusiju-a-za-to-je-kriva-kontrola-uma/"><b>ОВДЕ</b></a>  </b>чиме је то Пентагон шокирао свет.</p>
    </article>
  </body>
</html>