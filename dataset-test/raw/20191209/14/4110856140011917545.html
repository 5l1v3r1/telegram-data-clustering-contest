<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/lazaridis_h_apopeira_tis_tourkias_na_epinoisei_anyparkta_dikaiomata_stin_mesogeio_tha_apotyxei-593063/"/>
    <meta property="og:site_name" content="Real.gr"/>
    <meta property="article:published_time" content="2019-12-09T14:50:00+00:00"/>
    <meta property="og:title" content="Η γ.γ. Αντεγκληματικής Πολιτικής καταδικάζει τον εμπρησμό στο ΙΧ της διευθύντριας των φυλακών Κορυδαλλού"/>
    <meta property="og:description" content="Οι τουρκικές προκλήσεις στο Αιγαίο, αλλά και την ευρύτερη περιοχή της ΝΑ Μεσογείου, καθώς και η επιστροφή των γλυπτών του Παρθενώνα στην Ελλάδα, βρέθηκαν στο επίκεντρο της συνάντησης που είχε ο βουλευτής της ΝΔ, Μακάριος Λαζαρίδης με την πρέσβη του Ηνωμένου Βασιλείου στην Αθήνα, Κέιτ Σμιθ."/>
  </head>
  <body>
    <article>
      <h1>
        <a href="https://www.real.gr/politiki/arthro/h_g_g_antegklimatikis_politikis_katadikazei_ton_emprismo_sto_ix_tis_dieuthyntrias_ton_fylakon_korydallou-593061/">Η γ.γ. Αντεγκληματικής Πολιτικής καταδικάζει τον εμπρησμό στο ΙΧ της διευθύντριας των φυλακών Κορυδαλλού</a>
      </h1>
      <address><time datetime="2019-12-09T14:50:00+00:00">09 Dec 2019, 14:50</time> by <a rel="author">ΑΠΕ-ΜΠΕ</a></address>
      <p>
        <b>Οι τουρκικές προκλήσεις στο Αιγαίο, αλλά και την ευρύτερη περιοχή της ΝΑ Μεσογείου, καθώς και η επιστροφή των γλυπτών του Παρθενώνα στην Ελλάδα, βρέθηκαν στο επίκεντρο της συνάντησης που είχε ο βουλευτής της ΝΔ, Μακάριος Λαζαρίδης με την πρέσβη του Ηνωμένου Βασιλείου στην Αθήνα, Κέιτ Σμιθ.</b>
      </p>
      <p>Με την ιδιότητα του προέδρου της Κοινοβουλευτικής Επιτροπής Ελληνοβρετανικής Φιλίας της Βουλής και με αφορμή την πρώτη συνάντηση του προεδρείου με την πρέσβη στο Κοινοβούλιο, ο βουλευτής της ΝΔ ανέφερε απευθυνόμενος προς την κ. Σμιθ: «Χρειαζόμαστε την αξιοπιστία και τη σταθερή και σθεναρή στήριξη των φίλων και συμμάχων μας σε σχέση με τις απαράδεκτες προκλήσεις που βιώνει η χώρα μας από την Τουρκία. Προκλήσεις που έχουν να κάνουν με τον αναθεωρητισμό της Τουρκίας, που θέτει σε αμφισβήτηση τα κυριαρχικά δικαιώματα της χώρας μας και την επιθετική ρητορική που χρησιμοποιεί, αλλά και τις προκλητικές ενέργειες στην Κυπριακή ΑΟΖ και στο Αιγαίο, με τελευταία την αμφιλεγόμενης ισχύος συμφωνία με τη Λιβύη».</p>
      <p>Οι προκλήσεις της Άγκυρας, όπως είπε ο κ. Λαζαρίδης, «δεν έχουν κανένα έρεισμα στο Διεθνές Δίκαιο και δεν συμβάλλουν στην οικοδόμηση σχέσεων καλής γειτονίας. Και το ότι δεν έχουν κανένα έρεισμα στο Διεθνές Δίκαιο φάνηκε και από το γεγονός ότι σε διπλωματικό επίπεδο, Αμερική, Ρωσία, Ευρώπη, Αίγυπτος, Ισραήλ, έχουν ήδη καταδικάσει την απόπειρα να επινοηθούν ανύπαρκτα δικαιώματα στην Μεσόγειο».</p>
      <p>Ο κ. Λαζαρίδης τόνισε ότι «στο Ηνωμένο Βασίλειο ζουν, σπουδάζουν, εργάζονται και δημιουργούν δεκάδες χιλιάδες Έλληνες οι οποίοι αποτελούν ζωντανή γέφυρα φιλίας ανάμεσα στις χώρες μας, τα δικαιώματα των οποίων πρέπει να περιφρουρηθούν» και ανέφερε στην πρέσβη του Ηνωμένου Βασιλείου: «Γνωρίζετε καλά το δίκαιο αίτημά μας για επιστροφή των γλυπτών του Παρθενώνα. Οφείλουμε να εντείνουμε τη συνεργασία μας σε θέματα μετανάστευσης, αλλά και κινητικότητας εργαζομένων. Οφείλουμε να εργαστούμε για τη μελλοντική σχέση άμυνας και ασφάλειας».</p>
    </article>
  </body>
</html>