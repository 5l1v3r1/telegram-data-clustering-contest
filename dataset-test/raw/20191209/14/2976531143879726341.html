<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/klart-de-moter-sverige-under-januariturnen"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T14:49:00+00:00"/>
    <meta property="og:title" content="”Väl medvetna om problem som finns i Qatar”"/>
    <meta property="og:description" content="Moldavien och Kosovo blir Sveriges motstånd i januariturnén 2020. Med i truppen finns Mattias Svanberg, som debuterade i A-landslaget i EM-kvalet och Jordan Larsson, som fått tillåtelse att spela för sin klubb Spartak Moskva. Fotbollförbundet väljer att"/>
  </head>
  <body>
    <article>
      <h1>”Väl medvetna om problem som finns i Qatar”</h1>
      <h2>Moldavien och Kosovo blir Sveriges motstånd i januariturnén 2020. Med i truppen finns Mattias Svanberg, som debuterade i A-landslaget i EM-kvalet och Jordan Larsson, som fått tillåtelse att spela för sin klubb Spartak Moskva.</h2>
      <address><time datetime="2019-12-09T14:49:00+00:00">09 Dec 2019, 14:49</time> by <a rel="author">TT</a></address>
      <p>Fotbollförbundet väljer att lägga herrlandslagets januariturné 2020 i Qatar, precis som 2019. Trots att förbundet redan då fick massiv kritik för beslutet, ser man Qatar som det bästa alternativet.</p>
      <p>– Vi är väl medvetna om problem som finns i Qatar. Det finns uppenbara brister inom mänskliga rättigheter, på en rad olika områden. Vi har varit kritiska ända sedan beslutet om att anordna VM i Qatar 2022 kom. Men vi vet att det kommer spelas där, säger Svenska fotbollförbundets (SvFF) generalsekreterare Håkan Sjöstrand, och pekar på att förbundet i stället för att bojkotta läger och matcher i landet tar ställning genom kritisk dialog.</p>
      <p>– Vi tror inte att vi kan ändra alla dessa saker som behövs. Men vi kan ta ställning och göra det vi kan. Vi har valt att engagera oss genom samtal, möten och dialoger som vi tänker följa upp i framtiden.</p>
      <p>Sverige möter Moldavien den 9 januari och Kosovo tre dagar senare.</p>
      <p>Till lägret har förbundskapten Janne Andersson tagit ut 25 spelare, och i vanlig ordning är det fokus på att ge nya förmågor chansen att visa vad de går för i landslagssammanhang.</p>
      <p>– Det är skönt med träningslandskamper. Man kan testa spelare på ett annat sätt, säger Andersson.</p>
      <p>Håkan Sjöstrand tog även tillfället i akt att berätta att det europeiska fotbollsförbundet (Uefa) har valt att utreda det rumänska fotbollsförbundet för den rasism som bland annat Alexander Isak och Robin Quaison utsattes för i samband med EM-kvalet. Den 12 december ska det disciplinära ärendet prövas.</p>
      <hr/>
      <p>Fakta</p>
      <h3>Sveriges trupp till januariturnén</h3>
      <p>Förbundskapten Janne Andersson har tagit ut följande spelare till januariturnén i Qatar den 3–13 januari.</p>
      <p>Målvakter: Peter Abrahamsson, Häcken, Pontus Dahlberg, Watford, Isak Pettersson, Norrköping.</p>
      <p>Backar: Anel Ahmedhodzic, Hobro, Adam Andersson, Häcken, Joel Andersson, Midtjylland, Marcus Danielson, Djurgården, Kristopher Da Graca, IFK Göteborg, Martin Olsson, klubblös, Jacob Une Larsson, Djurgården, Simon Sandberg, Hammarby.</p>
      <p>Mittfältare och forwards:</p>
      <p>Gustav Berggren, Häcken, Jesper Karlsson, Elfsborg, Jesper Karlström, Djurgården, Darijan Bojanic, Hammarby, August Erlingmark, IFK Göteborg, Alexander Fransson, Norrköping, Simon Hedlund, Bröndby, Daleho Irandust, Häcken, Dino Islamovic, Östersund, Alexander Kacaniklic, Hammarby, Jordan Larsson, Spartak Moskva, Robin Söder, IFK Göteborg, Anton Salétros, AIK, Muamer Tankovic, Hammarby.</p>
    </article>
  </body>
</html>