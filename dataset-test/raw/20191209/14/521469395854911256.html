<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468981/%D8%B1%D8%A7%DB%8C%D8%AC-%D8%AA%D8%B1%DB%8C%D9%86-%D8%B1%D9%88%D8%B4-%D8%AE%D9%88%D8%AF%DA%A9%D8%B4%DB%8C-%D8%AF%D8%B1-%DA%A9%D8%B4%D9%88%D8%B1-%DA%86%DB%8C%D8%B3%D8%AA-%D8%A8%DB%8C%D8%B4%D8%AA%D8%B1%DB%8C%D9%86-%D8%A2%D9%85%D8%A7%D8%B1-%D8%AE%D9%88%D8%AF%DA%A9%D8%B4%DB%8C-%D8%A7%D8%B2-%DB%B1%DB%B5"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T14:45:43+00:00"/>
    <meta property="og:title" content="رایج‌ترین روش خودکشی در کشور چیست؟ | بیشترین آمار خودکشی از ۱۵ تا ۲۴ سال"/>
    <meta property="og:description" content="مدیرکل دفتر سلامت روانی، اجتماعی و اعتیاد وزارت بهداشت با بیان اینکه آمار خودکشی در ایران نصف متوسط جهانی است، به تشریح شش استراتژی طرح ملی پیشگیری از خودکشی پرداخت."/>
  </head>
  <body>
    <article>
      <h1>رایج‌ترین روش خودکشی در کشور چیست؟ | بیشترین آمار خودکشی از ۱۵ تا ۲۴ سال</h1>
      <h2>مدیرکل دفتر سلامت روانی، اجتماعی و اعتیاد وزارت بهداشت با بیان اینکه آمار خودکشی در ایران نصف متوسط جهانی است، به تشریح شش استراتژی طرح ملی پیشگیری از خودکشی پرداخت.</h2>
      <address>
        <time datetime="2019-12-09T14:45:43+00:00">09 Dec 2019, 14:45</time>
      </address>
      <p>به گزارش همشهری آنلاین به نقل از پایگاه اطلاع‌رسانی وزارت بهداشت، دکتر احمد حاجبی، در مراسم افتتاحیه برنامه پایلوت طرح ملی پیشگیری از خودکشی، بیان کرد: افزایش روایی داده‌های ثبت شده، کاهش انگ اجتماعی مرتبط با اطلاع‌رسانی، مدیریت انعکاس اخبار، کاهش دسترسی به روش‌های خودکشی و تقویت پژوهش‌های مرتبط با موضوع خودکشی، از جمله این استراتژی‌ها هستند.</p>
      <p><a href="https://www.hamshahrionline.ir/news/12624/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B9%D9%84%D8%A7%D8%A6%D9%85-%D8%AE%D9%88%D8%AF%DA%A9%D8%B4%DB%8C">آشنایی با علائم خودکشی</a> | <a href="https://www.hamshahrionline.ir/news/382960/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%86%D8%B4%D8%A7%D9%86%D9%87-%D9%87%D8%A7%DB%8C-%D9%87%D8%B4%D8%AF%D8%A7%D8%B1%D8%AF%D9%87%D9%86%D8%AF%D9%87-%D8%AE%D9%88%D8%AF%DA%A9%D8%B4%DB%8C">آشنایی با نشانه‌های هشداردهنده خودکشی</a> </p>
      <p>وی عنوان کرد: با توجه به نقش مهم اخبار منتشر شده در خصوص خودکشی بر تهییج موارد مشابه و عمومی، باید برنامه‌های توجیهی برای رسانه‌ها در مورد کیفیت انتشار اخبار تدوین و اجرا شود.</p>
      <p>دکتر حاجبی با اشاره به این موضوع که حلقه آویز کردن، استفاده از حشره‌کش‌ها و سایر سموم رایج‌ترین روش‌های خودکشی در کشور هستند، عنوان کرد: نقش سایر دستگاه‌های اجرایی به ویژه جهادکشاورزی در کاهش آمار خودکشی بسیار حائز اهمیت است.</p>
      <p>مدیرکل دفتر سلامت روانی، اجتماعی و اعتیاد <a href="https://www.hamshahrionline.ir/news/99595/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%AF%D8%B1%D9%85%D8%A7%D9%86-%D9%88-%D8%A2%D9%85%D9%88%D8%B2%D8%B4-%D9%BE%D8%B2%D8%B4%DA%A9%DB%8C">وزارت بهداشت</a> گفت: متأسفانه گروه سنی ۱۵ تا ۲۴ سال بیشترین آمار اقدام به خودکشی در جهان و کشور هستند.</p>
      <p>وی افزود: آموزش و پرورش و وزارت علوم، برای پیشگیری و مقابله با این پدیده باید وزارت بهداشت را همراهی کنند.</p>
      <p>مدیرکل دفتر سلامت روانی، اجتماعی و اعتیاد وزارت بهداشت، آمار خودکشی در ایران را نصف متوسط جهانی اعلام کرد و گفت: هر چند آمار ما از متوسط جهانی کمتر است، اما حتی یک مورد از این پدیده نیز قابل قبول نبوده و باید برای جلوگیری از آن اقدام کرد.</p>
    </article>
  </body>
</html>