<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nationalezorggids.nl/jeugdzorg/nieuws/51689-fnv-sluiting-hoenderloo-en-juzt-tekenend-voor-toestand-jeugdzorg.html"/>
    <meta property="og:site_name" content="www.nationalezorggids.nl"/>
    <meta property="article:published_time" content="2019-12-09T14:13:04+00:00"/>
    <meta property="og:title" content="FNV: ‘Sluiting Hoenderloo en Juzt tekenend voor toestand jeugdzorg’"/>
    <meta property="og:description" content="Het omvallen van jeugdzorginstellingen als de Hoenderloo Groep en eerder al Juzt, is volgens vakbond FNV exemplarisch voor hoe het met de jeugdzorg in Nederland is gesteld. Inmiddels stijgt de woede en zijn de zorgen bij jeugdzorgmedewerkers in het hele land groot. Dit meldt FNV. "/>
  </head>
  <body>
    <article>
      <h1>FNV: ‘Sluiting Hoenderloo en Juzt tekenend voor toestand jeugdzorg’</h1>
      <address>
        <time datetime="2019-12-09T14:13:04+00:00">09 Dec 2019, 14:13</time>
      </address>
      <figure>
        <img src="https://www.nationalezorggids.nl/uploads/article/article_image/51689/normal_jongere__probleemjongere__jeugd__hek.jpg"/>
      </figure>
      <p>Het omvallen van jeugdzorginstellingen als de Hoenderloo Groep en eerder al Juzt, is volgens vakbond FNV exemplarisch voor hoe het met de jeugdzorg in Nederland is gesteld. Inmiddels stijgt de woede en zijn de zorgen bij jeugdzorgmedewerkers in het hele land groot. Dit meldt FNV. </p>
      <p>“Bezuinigingen vanuit het rijk worden direct afgewenteld op jeugdzorginstellingen, medewerkers en kinderen. Dat ministers De Jonge en Dekkers pas onlangs erkenden dat het niet langer zo gaat in de jeugdzorg, is na al die jaren leed en strijd bitterzoet. Onze waarschuwingen voor de schade, die nu werkelijkheid wordt, hebben al die jaren niet geleid tot de rigoureuze ingrepen die wel nodig zijn om het tij te keren”, zegt FNV-bestuurder Maaike van der Aar.</p>
      <p>Ze vervolgt: “Ronduit stuitend is dat de ministers kort na deze conclusies, nog steeds oogluikend toestaan dat instellingen met kwetsbare kinderen omvallen. Zonder dat er een plan is waar de kinderen en medewerkers terecht kunnen.”</p>
      <h3>Te makkelijk om schuld bij medewerkers neer te leggen</h3>
      <p>Volgens vakbond FNV buitelt iedereen weer over elkaar heen om aandacht te geven aan de ‘fouten’ die zouden zijn gemaakt door medewerkers van Hoenderloo. Achteraf de schuld neerleggen bij hen, is wat FNV betreft veel te makkelijk gesteld. </p>
      <p>FNV wil dat minister Hugo de Jonge samen met gemeenten en werkgevers de regie pakt om deze situatie in goede banen te leiden. ‘Wij zullen ons met onze leden dan ook gaan beraden hoe we op deze situatie gaan reageren en sluiten daarbij niets uit,’ besluit Van der Aar. </p>
      <p>
        <i>Door: Nationale Zorggids</i>
      </p>
    </article>
  </body>
</html>