<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/semnal-de-alarma-tras-de-curtea-de-conturi-la-autoritatea-navala-firmele-unor-fosti-secretari-de-stat-si-sefi-din-portul-constanta-prezinta-riscuri-ce-pot-genera-consecinte-grave.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T14:00:17+00:00"/>
    <meta property="og:title" content="Semnal de alarmă tras de Curtea de Conturi la Autoritatea Navală: Firmele unor foști secretari de stat și șefi din Portul Constanța prezintă ”riscuri ce pot genera consecințe grave”"/>
    <meta property="og:description" content="Un raport al Curții de Conturi de la începutul lui 2019 arată că Statul român iese în pagubă după ce Autoritatea Navală Română (ANR) a externalizat mai"/>
  </head>
  <body>
    <article>
      <h1> Semnal de alarmă tras de Curtea de Conturi la Autoritatea Navală: Firmele unor foști secretari de stat și șefi din Portul Constanța prezintă ”riscuri ce pot genera consecințe grave” </h1>
      <address><time datetime="2019-12-09T14:00:17+00:00">09 Dec 2019, 14:00</time> by <a rel="author">Andreea Pavel</a></address>
      <p>Un raport al Curții de Conturi de la începutul lui 2019 arată că Statul român iese în pagubă după ce Autoritatea Navală Română (ANR) a externalizat mai multe servicii de specialitate către firme private.</p>
      <p>Astfel, în loc să ajungă în bugetul companiei de stat, banii ajung în conturile unor societăți deținute de foști șefi ai Portului Constanța, un fost secretar de stat în MAI sau către firme fără angajați declarați ori care au alte coduri de activitate decât cele pentru care prestează serviciile către ANR.</p>
      <p>Autoritatea Navală Română este condusă de Alexandru Mezei, se află în subordinea Ministerului Transporturilor și supraveghează siguranţa navigaţiei şi securitatea navelor. ANR este instituția care a permis navei Queen Hind, încărcată cu peste 14.000 de oi, să părăsească Portul Midia Năvodari cu puțin timp înainte de răsturnarea vaporului.</p>
      <p>Ministrul Transporturilor, Lucian Bode, a declarat pentru G4Media că, după acest incident, s-a format o comisie mixtă, împreună cu Ministerul Mediului și ANSVSA, care verifică modul în care au fost respectate prevederile legale privind încărcarea-descărcarea în cazul navei Queen Hind. Bode a mai declarat că se verifică și îndeplinirea serviciilor de siguranță maritimă, gradul de poluare, contaminarea apei în urma incidentului, verificarea documentelor și că, în funcție de rezultatul anchetei, va decide dacă îl va demite sau nu pe Alexandru Mezei.</p>
      <p>Surse politice au declarat pentru G4Media că Alexandru Mezei, un apropiat al PSD, face lobby în PNL pentru a-și păstra funcția de conducere de la Autoritatea Navală Română. Mezei a fost numit șef la ANR în iulie 2017, prin ordinul ministrului Răzvan Cuc, în timpul Guvernului Tudose. În fotografia alăturată, Alexandru Mezei participa la un miting PSD, purtând obiecte vestimentare cu inscripțiile partidului. Mezei a recunoscut inițial pentru G4Media că a purtat ”vreodată, în urmă cu patru ani” geacă și șapcă PSD, dar ulterior a spus că ”nu crede că este el” în fotografie. Angajați din ANR l-au recunoscut, însă, pe șeful instituției în fotografia de mai jos.</p>
      <figure>
        <img src="https://cdn.g4media.ro/wp-content/uploads/2019/12/Alexandru-Mezei-miting-PSD-ANR-sursa-Ziua-de-Constanta.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/12/Alexandru-Mezei-miting-PSD-ANR-sursa-Ziua-de-Constanta.jpeg"/>
      </figure>
      <p>
        <i>foto: Șeful ANR Constanța, surprins la un miting PSD/ </i>
        <i>sursa foto: ziuaconstanta.ro</i>
      </p>
      <p>Din prima frază a unui raport al Curții de Conturi, întocmit la începutul lui 2019, auditorii subliniază un management defectuos din cauza căruia ANR pierde bani în detrimentul unor firme private. Experții i-au adus la cunoștință acest lucru și lui Răzvan Cuc, ministrul Transporturilor la acea vreme, dar care, însă, nu a dispus vreo măsură pentru a remedia situația.</p>
      <p>
        <i>”S-a constatat că o parte din atribuții sunt externalizate către diverși agenți economici, în baza unui Ordin emis de Ministrul Transporturilor, pe baza unei metodologii aprobată din Decizia directorului general al ANR, în condiții de ineficiență”. </i>
      </p>
      <p>Controlul auditorilor a urmărit modul în care ANR a stabilit, urmărit și încasat banii care i se cuveneau instituției pentru activitățile pe care le desfășura pentru eliberarea certificatului de Gas-Free (fiecare navă care transportă substanțe inflamabile -petrol, gaz etc- trebuie să fie controlată de specialiștii ANR care acordă navei acest certificat doar dacă întrunește toate condițiile de siguranță pentru transport).</p>
      <p>În timpul controlului, auditorii au descoperit și că mai mulți salariați din cadrul biroului ANR care controlează navele și emite certificate de Gas-Free sunt în concedii fără plată câte 4-6 luni pe an, fapt care subdimensionează capacitatea biroului și devine astfel un argument pentru apelarea la serviciile societăților private.</p>
      <p>
        <b>Curtea de Conturi i-a cerut lui Răzvan Cuc să ia măsuri împotriva neregulilor de la Autoritatea Navală Română</b>
      </p>
      <p>În raportul întocmit de Curtea de Conturi, auditorii îi cer ministrului Cuc să impună Autorității Navale niște condiții minime prin care să se asigure că activitățile autorizate pentru emiterea certificatelor de Gas Free sunt efectuate de persoane calificate, iar societățile să încheie polițe de asigurare în favoarea ANR. <b>Auditorii subliniază în mai multe rânduri că este periculos ca activitatea de control să fie desfășurată de terți: </b></p>
      <p>
        <i>”Dacă activitățile ANR sunt încadrate în categoria de competențe și obligații ale statului român, constatăm că <b>este ineficient pentru autoritate și, totodată, implică riscuri ce pot genera consecințe grave, ca astfel de competențe să fie trecute în sarcina unor agenți economici privați</b>, care efectuează activități strict în scopul generării de profit”.</i>
      </p>
      <p>Răzvan Cuc nu a dispus nicio măsură în urma raportului Curții de Conturi, iar Alexandru Mezei, șeful Autorității Navale Române, a dispus ca raportul auditorilor să fie considerat drept ”document secret” în cadrul instituției pentru ca angajații să nu afle neregulile constatate de Curtea de Conturi, iar acestea să nu fie făcute publice, au declarat surse din interior pentru G4Media.</p>
      <p>Externalizarea serviciilor de Gas-Free a devenit posibilă în urma unui ordin emis de Ministerul Transporturilor în iunie 2008, atunci când instituția era condusă de actualul premier Ludovic Orban.</p>
      <p>Ordinul, însă, nu permite firmelor private să efectueze controale și să emită certificate Gas-Free și pe navele maritime, ci doar pe cele fluviale. Cu toate acestea, societățile private autorizate de ANR emit astfel de certificate și pentru navele maritime.</p>
      <p><i>”(1) Navele maritime de orice tip, care urmează să intre în șantierele navale din România pentru reparații, vor fi inspectate de către ANR în vederea emiterii certificatului Gas-Free, ca măsură necesară de creștere a securității muncii, a securității navei și a facilităților portuare (…) Inspecțiile necesare emiterii certificatelor de Gas-Free, pentru alte nave decât cele prevăzute la alin. 1, vor fi efectuate de ANR prin personal propriu sau de persoane fizice sau juridice române autorizate de ANR (…)”, </i>se arată în ordinul emis de Ministerul Transporturilor în 25 iunie 2008.</p>
      <p>
        <b>Statul primește o taxă de 100 de euro/an, în timp ce o firmă câștigă câteva mii de euro/navă</b>
      </p>
      <p>Singurele taxe pe care societățile care efectuează controale le plătesc către ANR sunt autorizația care costă 1.391 lei și viza anuală de autorizație care costă 465 lei. Profitul firmelor este, însă, uriaș.</p>
      <p>Costurile unui control și emiterea certificatului de Gas-Free pentru o singură navă poate fi de la 1000 de euro la câteva mii de euro, în funcție de tonajul fiecăreia.</p>
      <p>În timp ce mai mulți angajați ai instituției susțin că actualul șef al ANR urmărește desființarea biroului de control al navelor, Curtea de Conturi îi cere ministrului exact inversul: ca structura de control din ANR să fie ”dimensionată corespunzător” cu personal de specialitate care să efectueze inspecțiile tehnice pentru eliberarea certificatului de Gas-Free.</p>
      <p>
        <b>Încrengătura firmelor privilegiate de ANR care acordă certificate Gas-Free și Hot Work</b>
      </p>
      <p>Firmele agreate de Autoritatea Navală Română pentru a controla navele și a emite certificate pentru Gas-Free și Hot Work (pentru lucrul cu foc deschis) și care sunt menționate în raportul Curții de Conturi sunt Gonflabil SRL, Euro River Transport, Marseq Consultants, Navrom Shipyard, Naval Depol Expert, Seagas Services și Safe Port. Niciuna dintre aceste firme nu are un cod CAEN în concordanță cu serviciile pe care le prestează pentru ANR, adică de control și certificare a siguranței navelor care transportă materiale inflamabile sau lucrează cu foc deschis.</p>
      <p><b>GONFLABIL SRL</b> este o societate înființată în 1998, singura cu un cod CAEN care se apropie de activitățile care le desfășoară pentru ANR, de ”testare și analize tehnice”. Firma însă nu are angajați declarați, dar cu toate acestea are un profit declarat (2017) de peste 100.000 de lei. Firma îi aparține lui <b>Alexandru Dima</b>, condamnat la 12 ani de închisoare și ulterior achitat pentru <b>explozia navei</b><b>Anopolis </b>(5 iunie 2001). <b>Dima era expertul aceleiași firme, Gonflabil SRL, care a eliberat permisul de Gas-Free pentru nava care a explodat în Portul Constanța și în urma căreia au murit 10 persoane, </b>în urmă cu aproape două decenii. În 2012, după 11 ani de judecată, magistrații de la Judecătoria Galați nu au găsit niciun vinovat pentru explozia care a omorât 10 marinari, toți inculpații condamnați în primă instanță fiind achitați definitiv.</p>
      <p><b>EURO RIVER TRANSPORT</b> este o societate înființată în anul 2004, cu cod CAEN pentru ”transport de marfă pe căi navigabile interioare”. <b>Acționarul majoritar al societății este Euro Shipping Services</b>, o firmă condusă de <b>Mircea Banias</b> (fost senator și șef al Portului Constanța, fost șef PDL, ALDE și PRO România – filialele Constanța), <b>Laurențiu Mironescu</b> (fost deputat PD și secretar de stat în MAI, în timpul lui Traian Igaș) și Elena Doina Bălan, soția lui <b>Ioan Bălan</b> (fost lider PDL și director al Portului Constanța, decedat în 2012).</p>
      <p>În 2012, Mircea Banias, Laurențiu Mironescu și alți 37 de inculpați au fost trimiși în judecată de DNA pentru constituire de grup infracțional organizat cu scopul de a controla instituțiile Statului cu atribuții în activitățile de import-export mărfuri prin birourile vamale de pe raza Direcției Regionale de Accize și Operațiuni Vamale Constanța și municipiul București. După 7 ani au fost achitați definitiv.</p>
      <p>Un <b>alt acționar</b> mai este și <b>Emilian Macarie, </b>fost șef al căpităniei Port Medgidia Gara Fluvială, un apropiat al lui Mircea Banias care i-a propus să candideze pentru funcții în PDL Constanța în perioada 2008-2010. Este acționar și în Euro River Logistics. În prezent, <b>administratorii </b>firmei Euro River Transport sunt <b>Emil Banias</b> (fratele lui Mircea Banias și care a avut mai multe funcții de conducere în Portul Constanța printre care și cea de director de Achiziții în Compania Națională Administrația Porturilor Maritime), <b>Adriana Carmen Mironescu</b> (soția lui Laurențiu Mironescu, acționară în alte cinci societăți și administratorul altor patru) și <b>Emilian Macarie</b>.</p>
      <p><b>MARSEQ CONSULTANS</b> este o societate înființată în 2003, cu cod CAEN pentru ”transport marfă pe căi navigabile”. Actualii acționari ai societății sunt <b>Bianca Nicoleta Gorun</b> și <b>Zoltan Gabriel Gorun</b> (acționar în alte 5 firme de profil), iar firma este în lichidare, sub administrator judiciar. Societatea a aparținut inițial lui <b>Laurențiu Mironescu</b> (care a fost acționar în alte 14 societăți cu profil maritim) și a fost administrată de <b>Stelian Belu</b> (acționar în alte 7 firme și administrator al altor trei), <b>Zoltan Gabriel Gorun</b>, <b>Adriana Carmen Mironescu</b>, <b>Gabriela Nina Pană</b> și <b>Dragoș George Teodorescu</b> (acționar și în alte cinci firme).</p>
      <p><b>SAFE PORT </b>este o societate înființată în anul 2004, care <b>nu a mai depus situații financiare din 2013</b>, dar care activează în continuare în controlul și certificarea navelor pe Gas-Free. Acționarii firmei sunt <b>Vasile Ovidiu Tudor</b>, însă firma a aparținut inițial societății <b>Marseq Consultants.</b></p>
      <p><b>NAVAL DEPOL EXPERT </b>este o societate înființată în 2017, cu cod CAEN pentru ”activități de testare și analize tehnice”, <b>fără angajați declarați, dar cu un profit de aproape 100.000 de lei chiar în anul înființării. </b>Acționarii firmei sunt <b>Vicentius Petrescu</b>, <b>Florin Serghei</b> și<b> Matei Serghei</b>.</p>
      <p><b>NAVROM SHIPYARD</b> este o societate înființată în 1999, cu cod CAEN pentru ”construcția și repararea navelor”. Firma are 27 de acționari, printre care și CNFR Navrom Galați SA, și este administrată de <b>Eduard Cătălin Țigănuș</b>.</p>
      <p><b>SEAGAS SERVICES</b> este o societate înființată în 2017, cu cod CAEN pentru ”activități de servicii anexe transportului pe apă”. Firma este deținută de <b>Cristian Ionuț Gaiță</b> și <b>Gabriel Ilie</b>.</p>
      <p>
        <i>foto: intrarea în Portul Constanța și clădirea ANR/ sursa foto: Info Sud-Est</i>
      </p>
    </article>
  </body>
</html>