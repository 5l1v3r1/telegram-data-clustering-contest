<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/fc/mercato-ibrahimovic-1.4929396"/>
    <meta property="og:site_name" content="il Resto del Carlino"/>
    <meta property="article:published_time" content="2019-12-09T14:43:37+00:00"/>
    <meta property="og:title" content="Bologna fc mercato, no di Ibrahimovic. Arriverà Dominguez"/>
    <meta property="og:description" content="Sabatini: &quot;Ha fatto altre scelte. Il mercato di gennaio? Faremo due cosine creative, la proprietà in estate ha già fatto un sforzo importante&quot;"/>
  </head>
  <body>
    <article>
      <h1>Bologna fc mercato, no di Ibrahimovic. Arriverà Dominguez</h1>
      <h2>Sabatini: "Ha fatto altre scelte. Il mercato di gennaio? Faremo due cosine creative, la proprietà in estate ha già fatto un sforzo importante"</h2>
      <address><time datetime="2019-12-09T14:43:37+00:00">09 Dec 2019, 14:43</time> by <a rel="author">MASSIMO VITALI</a></address>
      <p>Bologna, 9 dicembre 2019 -<b> <a href="https://www.quotidiano.net/sport/calcio/milan-ibrahimovic-1.4928910">Ibrahimovic</a></b>? “Non verrà a <b>Bologna</b>, ha fatto altre scelte professionali”. Il <b>mercato di gennaio</b>? “Faremo due cosine immaginifiche, nel senso di operazioni creative, anche perché la proprietà in estate ha già fatto uno sforzo importante”. <b>Dominguez</b>? “Lui di sicuro arriverà, già nei prossimi giorni. Del resto è già da due mesi che in Argentina sta studiando l'italiano”. Così <b>Walter Sabatini</b> oggi, davanti alle icone rossoblù della storia, ovvero ai volti e ai cimeli esposti a <b>Villa delle Rose </b>per celebrare i centodieci anni del club.</p>
      <p>L'occasione giusta per spiegare il punto di vista del club all'indomani della <a href="https://www.ilrestodelcarlino.it/bologna/fc/milan-1.4925829"><b>sconfitta (2-3) col Milan,</b></a> che ha confermato le gravi difficoltà che la squadra allenata da Mihajlovic da un po' di tempo a questa parte sta attraversando sul campo. “Visto che ho l'impressione che in questo momento prevalgano sentimenti negativi nei confronti della squadra - dice il coordinatore tecnico rossoblù -, vi chiedo di essere magnanimi nei vostri giudizi. Abbiamo dei giovani di valore, che aspetteremo. E c'è una società che sta lavorando bene per un grande futuro: fidatevi della mia parola”.</p>
      <p>In realtà più che delle promesse sarebbe lecito fidarsi dei fatti, che ad oggi continuano a latitare. Ma tant'è. Nell'attesa, Sabatini pone fine all'illusione Ibrahimovic. “Ibra non verrà qui - annuncia l'uomo mercato rossoblù -. Ha fatto altre scelte, legittime. Per noi è stata una bella suggestione, ma era una situazione troppo più grande di noi. E non parlo dal punto di vista economico, perché la proprietà era pronta a fare la sua parte”.</p>
      <p>Fine del sogno, che tale è rimasto anche perché un'offerta vera e propria il club non l'ha mai avanzata. Adesso si spera che cominci invece un mercato utile a puntellare la squadra. Ma chi immagina un <b>Saputo</b> pronto a investire di nuovo fior di milioni a gennaio è fuori strada. “Faremo delle integrazioni per aiutare i nostri ragazzi nel loro processo di crescita - dice Sabatini -. Potrebbe arrivare <b>un difensore centrale</b> e anche per il ruolo di <b>terzino sinistro</b> qualcosa faremo. Con Mihajlovic ci siamo dati appuntamento tra un paio di giorni per fare il punto della situazione”.</p>
      <p>Gennaio è dietro l'angolo. E a chi gli chiede se sarà il giro giusto per incidere di più sulla costruzione della squadra, Sabatini risponde: “Sì, è possibile”. Anche in questo caso attendiamo fiduciosi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/fc/milan-1.4925829"/>
        <a href="https://www.ilrestodelcarlino.it/bologna/fc/milan-commenti-1.4928478"/>
      </related>
    </article>
  </body>
</html>