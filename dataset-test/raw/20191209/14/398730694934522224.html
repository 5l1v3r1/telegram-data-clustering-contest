<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/gui-minhais-fall-ar-kansligt-for-regimen-i-peking/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:15:28+00:00"/>
    <meta property="og:title" content="Gui Minhais fall är känsligt för regimen i Peking"/>
    <meta property="og:description" content="Peking. Fallet bokförläggaren och poeten Gui Minhai har tagit relationen mellan Sverige och Kina till bottennivåer."/>
  </head>
  <body>
    <article>
      <h1>Gui Minhais fall är känsligt för regimen i Peking</h1>
      <address><time datetime="2019-12-09T14:15:28+00:00">09 Dec 2019, 14:15</time> by <a rel="author" href="https://www.dn.se/av/marianne-bjorklund/" target="_blank">Marianne Björklund</a></address>
      <p>
        <b>PEKING. Fallet om bokförläggaren och poeten Gui Minhai har tagit relationen mellan Sverige och Kina till bottennivåer. Sedan fyra år sitter den svenske medborgaren fängslad i Kina, utan att någon rättegång har hållits.</b>
      </p>
      <p>Få i Sverige, förutom de närmaste, hade hört talas om Gui Minhai innan 2015. Det var då han för första gången ”försvann” under en semester i Pattaya i Thailand. Ungefär vid samma tidpunkt frihetsberövades fyra av hans kollegor vid bokförlaget Causeway Bay Books som han varit med och grundat i Hongkong. </p>
      <p>Deras brott? Det är ännu oklart, några rättegångar har inte hållits. Förlaget gav ut satiriska böcker om den politiska eliten i Kina och rotade i deras kärleksliv. Bland annat publicerade de en bok om Mao Zedongs sexliv. Böcker om Kinas nuvarande ledare Xi Jinping hade också givits ut och innan förläggarna greps sägs det att Causeway Bay Books var på väg att ge ut boken, ”Xi Jinping och hans älskarinnor”. </p>
      <p><b>Men när Gui Minhai </b>framträdde i kinesisk tv några månader efter gripandet för att ”erkänna” var det för ett trafikbrott begått 2003 i Kina. Inför tv-kamerorna säger han att han frivilligt rest till Kina för att ta ansvar för brottet.</p>
      <p>Det följer ett mönster som flera andra personer som frihetsberövats i Kina, bland annat den svenska människorättsaktivisten Peter Dahlin, har vittnat om: hur de, ibland drogade, tvingats läsa erkännanden ur ett manus, mot löfte om att de ska släppas.</p>
      <p>Året därpå släpptes också Gui Minhai, men var satt under en typ av husarrest i sin födelsestad Ningbo, söder om Shanghai. Där kände han av en vacklande hälsa och bad att få besöka en läkare. </p>
      <p>Sverige skickade en läkare till Peking och Gui Minhai fick klartecken att åka av kinesiska ambassaden i Stockholm. Väl på tåget stormade tio civilpoliser in och lyfte av honom. Gui Minhai var återigen frihetsberövad, den här gången misstänkt för att ha stulit statshemligheter.</p>
      <p><b>Än en gång</b> tvingades han till erkännande på tv. Sedan dess har ingen hört ifrån honom. Han är han fängslad, oklart var, utan att få träffa sina anhöriga och utan att någon rättegång har hållits. </p>
      <p>Fallet är uppenbarligen känsligt för regimen. Påtryckningar från Sverige om att släppa honom fri har mötts av irritation och hans öde har fört ner relationerna mellan länderna till bottennivåer. Svenska ambassaden i Peking har fått det svårare i sitt arbete, vilket kan ha lett till nu <a href="https://www.dn.se/nyheter/politik/anna-lindstedt-atalas-for-egenmaktighet-vid-forfarande-med-frammande-makt/">åtalade ambassadör Anna Lindstedts agerande</a>. Journalister som skrivit om fallet har pekats ut på ambassadens hemsida och har fått brev där Gui Minhai smutskastas. </p>
      <p>När Gui Minhai i sin frånvaro för ett par veckor sedan tilldelades svenska Pens Tucholskypris blev följden att Kinas ambassadör i Stockholm, Gui Congyou, kom med hot om åtgärder både <a href="https://www.dn.se/kultur-noje/kina-hotar-svenska-regeringen-om-pris-till-fangslad-forlaggare/">mot svenska politiker</a> och handeln. </p>
      <details>
        <summary>Kom till Sverige 1988</summary>
        <p>Gui Minhai föddes 1964 i Ningbo, Kina</p>
        <p>Han flyttade till Sverige för att studera 1988.</p>
        <p>Året efter hände massakern på Himmelska Fridens torg och han valde att stanna i Sverige där han bildade han familj och fick dottern Angela Gui.</p>
        <p>1992 blev han svensk medborgare.</p>
        <p>När klimatet i Kina lättade flyttade han tillbaka och etablerade bokförlaget Causeway Bay Books i Hongkong.</p>
        <p>2015 frihetsberövades han under en semester i Thailand. </p>
      </details>
    </article>
  </body>
</html>