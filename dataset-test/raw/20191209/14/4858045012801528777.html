<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/gigi-becali-face-revolutie-la-fcsb-da-afara-13-jucatori_1411113.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T14:40:32+00:00"/>
    <meta property="og:title" content="Gigi Becali face REVOLUȚIE la FCSB: dă afară 13 jucători"/>
    <meta property="og:description" content="Gigi Becali a anunțat că la vară se va despărți de 13 fotbaliști, iar unii dintre jucătorii respectivi nu vor mai primi propunere pentru..."/>
  </head>
  <body>
    <article>
      <h1>Gigi Becali face REVOLUȚIE la FCSB: dă afară 13 jucători</h1>
      <address><time datetime="2019-12-09T14:40:32+00:00">09 Dec 2019, 14:40</time> by <a rel="author">Lucian Negrea, Reporter</a></address>
      <p>Gigi Becali a anunțat că la vară se va despărți de 13 fotbaliști, iar unii dintre jucătorii respectivi nu vor mai primi propunere pentru prelungirea angajamentelor cu FCSB.</p>
      <p>Ulterior, mai mulți apropiați de-ai patronului roș-albaștrilor au încercat să îi transmită acestuia că din fotbaliștii care au fost anunțați, cel puțin doi-trei ar merita să fie opriți la echipă. ”Ce tot mă întrebați dacă va scăpa unul sau altul de pe lista aia? V-am spus clar că pe unii nu îi dau afară, însă nu le mai propun prelungirea contractelor. Le voi strânge frumos mâna și le voi ura baftă la alte echipe. Eu îmi voi face datoria față de acești băieți până la final.</p>
      <p>Însă nu mă joc cu cuvintele și nu stau să tot dau explicații toată ziua. Cine a înțeles mesajul meu este bine, dar cine nu, atunci e treaba lui. Nu mă interesează pe mine că îl cheamă Popică, Georgică sau Vasilică. Am gândit o strategie și nu o să mă abat de la ea.” , a spus Becali pentru ProSport.</p>
      <p>Pe lista celor care o vor părăsi pe FCSB sunt nume ca Bozhidar Chorbadzhiyski, Alexandru Stan, Marko Momcilovic şi Claudiu Belu (fundaşi), Mihai Pintilii, Thierry Moutinho, Diogo Salomao, Adi Popa şi Lucian Filip (mijlocaşi) şi Juvhel Tsoumou, Ioan Hora plus Harlem Gnohere (atacanţi). Extrem de problematică este și situația lui Bălgrădean, cel care are și el șanse mici să mai primească la vară o propunere de prelungire a contractului.</p>
    </article>
  </body>
</html>