<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/sasht-dominirat-svetovnijat-orazheen-pazar-a-rusija-belezhi-zastoj-i-lek-spad.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T14:34:00+00:00"/>
    <meta property="og:title" content="САЩ доминират световния оръжеен пазар, а Русия бележи застой и лек спад на продажбите"/>
    <meta property="og:description" content="Турция също е намерила място с две компании в ТОП100 на оръжейните производители"/>
  </head>
  <body>
    <article>
      <h1>САЩ доминират световния оръжеен пазар, а Русия бележи застой и лек спад на продажбите</h1>
      <h2>Турция също е намерила място с две компании в ТОП100 на оръжейните производители</h2>
      <address>
        <time datetime="2019-12-09T14:34:00+00:00">09 Dec 2019, 14:34</time>
      </address>
      <figure>
        <video src="https://vid.btv.bg/btvnews/2019/12/09/oryzhia_1575913052-1.mp4"/>
      </figure>
      <p>САЩ продължават да са доминиращата сила на световния пазар за оръжия. А той продължава да нараства в абсолютни стойности, като бележи ръст от 4,6% спрямо предходната година. Това са заключенията в доклада на Стокхолмския международен институт за изследване на мира.</p>
      <p>Стоте най-големи компании в оръжейния сектор са продали въоръжение за 420 милиарда, гласи равносметката в документа. Авторите на изследването отбелязват, че в него не са включени данни за Китай, тъй като липсва достоверен източник за оборота на отбранителния бизнес в азиатската страна.</p>
      <p>Американските компании доминират изцяло първите пет позиции на класацията: „Локхийд Мартин”, „Боинг”, „Нортроп Груман” и „Райтеон” се нареждат начело. Тези компании са отговорни за 35% от ТОП100 на оръжейните сделки през 2018 г., които възлизат на 148 милиарда долара. Това е увеличение от 7,2% спрямо миналата 2017 г.</p>
      <p>Това, което прави впечатление, е тенденцията за консолидация сред някои от най-големите американски производители на оръжие.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044873.jpg"/>
        <figcaption>Снимка: btvnovinite.bg</figcaption>
      </figure>
      <p>„Американските оръжейни компании се подготвят за обявената от президента Тръмп през 2017 г. програма за модернизация на въоръжените сили. Големите корпорации обединяват усилия, за да произведат най-новото поколение оръжейни системи и по този начин да бъдат в позиция да печелят поръчките на американското правителство”, казва Ууд Фльоран, директор на оръжейната програма на СИПРИ.</p>
      <p>На фона на американските успехи Русия демонстрира стабилност и е представена в класацията с 10 компании, но в цифрово изражение продажбите са акумулирали само 36 милиарда долара, което показва спад от 1,1%  спрямо 2017 г. Разнопосочни тенденции се наблюдават сред руските оръжейни фирми– пет бележат увеличение на своя оборот от сключените сделки, до0като другите пет бележат спад.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044874.jpg"/>
        <figcaption>Снимка: btvnovinite.bg</figcaption>
      </figure>
      <p>Европейските компании пък са отговорни за около една четвърт от оръжейните продажби. 27 оръжейни производители на Стария континент са реализирали продукция за 102 милиарда долара, което прави 24% от световната търговия с отбранителни технологии и бележи ръст от 0,7%.  </p>
      <p>Интересен е фактът, че френските отбранителни  корпорации бележат ръст с , а при британските и германските се забелязва спад. Продажбите на оръжие от Великобритания са намалели с 4,8%., но въпреки това Обединеното кралство остава най-големият производители на оръжие в Европа, благодарение на „БАЕ Систем”, която се класира на 6 място сред компаниите в ТОП100.</p>
      <p>Френският скок в продажбите се дължи на гиганта „Дасо Авиасион”, а общата сума на продажбите на всички компании в страната е 23,3 милиарда долара. В Германия производителят на бойни превозни средства „Рейнметал” бележи ръст в продажбата, но той не увеличава общата статистика за държавата, защото е компенсиран от намаляването на приходите на корабостроителя „ТисенКруп”.</p>
      <p>80 от производителите на оръжие, намерили място в ТОП100, са базирани в САЩ, Европа и Русия. От останалите 20 компании – 6 се намират в Япония, по 3 компании има в Израел, Индия  и Южна Корея, 2 в Турция и по една в Австралия, Канада и Сингапур.</p>
      <p>Оръжейните сделки на югоизточната ни съседка възлизат на 2,8 милиарда долара, което е ръст от 22%.</p>
    </article>
  </body>
</html>