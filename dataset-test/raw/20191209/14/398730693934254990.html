<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/over-100-ar-gammal-bro-ska-renoveras/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:14:13+00:00"/>
    <meta property="og:title" content="Över 100 år gammal bro ska renoveras"/>
    <meta property="og:description" content="Nu ska den drygt 100 år gamla Norra Danviksbron renoveras för nästan en halv miljard kronor."/>
  </head>
  <body>
    <article>
      <h1>Över 100 år gammal bro ska renoveras</h1>
      <address><time datetime="2019-12-09T14:14:13+00:00">09 Dec 2019, 14:14</time> by <a rel="author" href="https://www.dn.se/av/mia-tottmar/" target="_blank">Mia Tottmar</a></address>
      <p>
        <b>Nu ska den drygt 100 år gamla Norra Danviksbron renoveras för nästan en halv miljard kronor. Trafikborgarrådet Daniel Helldén (MP) tror att det kan göras utan större störningar för biltrafiken. <br/>– Tanken är att vi ska klara det utan att påverka den södra bron där bilarna kör, säger han.</b>
      </p>
      <p>Norra Danviksbron är en öppningsbar bro som är uppförd som en kombinerad gatu- och järnvägsbro över Danvikskanalen. Bron byggdes mellan åren 1917 och 1922. Norra Danviksbron har i tidigare utredningar dömts ut då den har uppnått sin tekniska livslängd.</p>
      <p>– Bron behövs för transporterna mellan Stockholm och Nacka/Värmdö. På den norra bron går den viktiga Saltsjöbanan och körfält för buss och taxi. Just nu när om- och nybyggnationen av Slussen pågår finns ett fönster för renovering, säger Daniel Helldén.</p>
      <p><b>Under Slussenbygget</b> passerar inga tåg över Norra Danviksbron och Saltsjöbanan har tillfällig slutstation vid Henriksdal. Saltsjöbanan är planerad att åter öppnas för passagerartrafik till Slussen i juni 2026 och den renoverade bron gör ökad turtäthet möjlig. En totalrenovering av Norra Danviksbron beräknas ta cirka 2–2,5 år att genomföra. Byggstart är planerad till hösten 2023 och den renoverade bron beräknas få en livslängd som en modern ny bro, på 60 år.</p>
      <p>– Det här har stötts och blötts i politiska generationer. Att vi nu är överens om projektet är viktigt och jättebra, bron är del i en viktig pulsåder för trafiken, säger trafikregionrådet Kristoffer Tamsons (M).</p>
      <p>Resandeprognoser för Saltsjöbanan som har gjorts för år 2030 visar att den ökade befolkningen innebär en generell ökning av behovet av kollektivtrafik i området. Det leder till att Saltsjöbanan får en ny och större roll i trafiksystemet.</p>
      <p><b>Staden och regionen</b> har valt att totalrenovera bron i stället för att riva och bygga en ny, stål och betong som är skadat byts ut till nytt material. </p>
      <p>– Vi ska inte lappa och laga utan det blir i praktiken en ny bro, men med samma gestaltning, säger Kristoffer Tamsons.</p>
      <figure>
        <img src="https://cached-images.bonnier.news/cms30/UploadedImages/2019/12/9/b95f2199-d8d4-48a3-9225-60b6abad613c/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”Det här har stötts och blötts i politiska generationer”, säger trafikregionrådet Kristoffer Tamsons (M).<cite>Foto: Allis Nettréus</cite></figcaption>
      </figure>
      <p>Stadsmuseet ansåg bland annat att brons överbyggnad i stål är av stort intresse och har ett värde att bevara. En ny bro skulle få stor negativ påverkan på kulturmiljön och de utpekade riksintressena ”Nacka-Norra Boo-Vaxholm-Oxdjupet–Lindalssundet” och ”Stockholms innerstad med Djurgården”.</p>
      <p><b>Enligt trafikkontoret</b>, som har utrett brorenoveringen, går det inte att utesluta att projektet kan drabbas av förseningar och ökade utgifter på grund av okända delar i konstruktionen eller tekniska komplikationer. Värsta scenariot skulle vara att få störningar och inskränkningar i vägtrafiken på den närliggande Södra Danviksbron. </p>
      <p>– Det är också ett skäl till att vi väljer att totalrenovera. Då kan vi behålla brons landfästen och behöver inte spränga, säger Daniel Helldén.</p>
      <p><b>Den totala</b> investeringsutgiften beräknas till 450 miljoner kronor för Stockholms stad och trafikförvaltningen tillsammans. Staden betalar 59 procent och regionen 41.</p>
      <p>– Vi ser det som ett så centralt och viktigt projekt, med stadsmiljövärden, att vi tänker söka statlig medfinansiering via stadsmiljöavtal – och har stora förhoppningar på att få det, säger Kristoffer Tamsons.</p>
      <p><a href="https://www.dn.se/sthlm/flera-stockholmsbroar-hotas-av-rivning/">Läs mer: Flera Stockholmsbroar hotas av rivning</a> </p>
      <p><a href="https://www.dn.se/sthlm/kungen-invigde-stockholms-nyaste-bro/">Läs mer: Kungen invigde Stockholms nyaste bro</a> </p>
    </article>
  </body>
</html>