<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/sport/3998572644695216501/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D8%B4%DA%A9%D9%84%D8%A7%D8%AA-%D8%A8%D8%B1%D8%B7%D8%B1%D9%81-%D8%B4%D9%88%D8%AF-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%D9%85"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T14:27:47+00:00"/>
    <meta property="og:title" content="استراماچونی: مشکلات برطرف شود به استقلال برمی‌گردم"/>
    <meta property="og:description" content="سرمربی ایتالیایی استقلال پس از ترک ایران درباره مشکلاتی که باعث جدایی از این تیم توضیح داد و مدعی شد حاضر است با برطرف شدن مشکلاتش برگردد."/>
  </head>
  <body>
    <article>
      <h1>استراماچونی: مشکلات برطرف شود به استقلال برمی‌گردم</h1>
      <address>
        <time datetime="2019-12-09T14:27:47+00:00">09 Dec 2019, 14:27</time>
      </address>
      <pre> سرمربی ایتالیایی استقلال پس از ترک ایران درباره مشکلاتی که باعث جدایی از این تیم توضیح داد و مدعی شد حاضر است با برطرف شدن مشکلاتش برگردد. </pre>
      <p>به گزارش <a href="http://jamejamonline.ir/">جام جم آنلاین</a> از تسنیم، آندره استراماچونی سرمربی تیم فوتبال استقلال که امروز (دوشنبه) پس از فسخ یکطرفه قراردادش با باشگاه استقلال آبی‌پوشان، تهران را به مقصد ایتالیا ترک کرد، در گفت‌و‌گو با شبکه اسکای اسپورت 24 درباره دلیل جدایی‌اش از استقلال توضیحاتی ارائه کرد.</p>
      <p>وی گفت: مطمئناً جدایی از تیم فوق‌العاده‌ای مانند استقلال و پایان دادن به این ماجرای که قطعاً فصلی متفاوت از حرفه مربیگری من بود، اتفاق بسیار تلخی است. کار در استقلال برای من یک تجربه جدید فوتبالی بود، یک تجربه آسیایی. متأسفم که تصمیم من برای ترک استقلال بازتاب‌هایی داشته که بیشتر جنبه‌های سیاسی داشته‌اند و ارتباط کمی با مسائل ورزشی دارند.</p>
      <p>استراماچونی درباره دلیل جدایی‌ خود و دستیارانش از استقلال اظهار داشت: متأسفانه مجبور شدیم قراردادمان را فسخ کنیم چون در ماه‌های اخیر باشگاه به مقررات و اصول فوتبال حرفه‌ای پایبند نبود و از نظر حقوقی امکان نداشت که باشگاه به همکاری‌ و رابطه‌اش با یک مربی حرفه‌ای ادامه دهد. با وجود تلاش‌های فراوان برای حل مشکل و تلخی جدایی تیمی که صدرنشین جدول شده بود، مجبور به اتخاذ این تصمیم شدیم. استقلال شش سال بود که صدرنشین جدول نشده بود. ما هم به دلیل وجود برخی مشکلات شروع بسیار سختی در این فصل داشتیم که وضعیت سیاسی موجود در ایران هم در آن تأثیرگذار بود. تحریم‌های تحمیل شده به این کشور اجازه نمی‌دهد که پتانسیل‌هایش را به صورت کامل بروز دهد.</p>
      <p>سرمربی سابق اینتر افزود: قطعاً دوره کاری‌ام در استقلال، تجربه‌ای مثبت برای من بود. هواداران این تیم باورنکردنی هستند. 100 هزار نفر برای تماشای بازی‌‌های این تیم به ورزشگاه می‌روند و این تیم در لیگ قهرمانان آسیا هم حضور دارد. با استقلال یک سبک جدید از فوتبال را ارائه می‌کردیم. به عنوان یک مربی ایتالیایی باعث افتخارم است که تیمی مانند استقلال را با این همه هوادار فوق‌العاده که نسبت به من محبت داشتند، هدایت کردم.</p>
      <p>استراماچونی درباره احتمال بازگشتش به فوتبال ایتالیا برای قبول یکی از تیم‌های کالچو عنوان کرد: تماس با تیم‌های ایتالیایی؟ خیر. این مسئله‌ای است که لازم می‌دانم همین جا درباره‌اش شفاف‌سازی کنم. در حال حاضر اخباری منتشر شده مبنی بر اینکه یکسری، وکیل مرا برای فسخ قرارداد با استقلال ترغیب کرده‌اند و اینکه ما به خاطر پذیرش پیشنهاد مربیگری در تیمی دیگر این تصمیم را گرفته‌ایم اما اینها دروغ بوده و هیچ پیشنهادی به من نشده است. اگر مشکلات حقوقی موجود برطرف شود، من همین فردا به استقلال برمی‌گردم.</p>
    </article>
  </body>
</html>