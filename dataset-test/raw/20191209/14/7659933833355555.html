<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2028191/%E2%80%8Btrump%E2%80%99%C4%B1n-azil-soru%C5%9Fturmas%C4%B1nda-yeni-a%C5%9Famaya-ge%C3%A7iliyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-12-09T14:45:00+00:00"/>
    <meta property="og:title" content="​Trump’ın azil soruşturmasında yeni aşamaya geçiliyor"/>
    <meta property="og:description" content="ABD Başkanı Donald Trump’ın azledilmesine ilişkin soruşturma, bu hafta Temsilciler Meclisi’nde ‘resmi olarak suçlama’ yöneltilmesiyle yeni bir aşamaya giriyor. Temsilciler Meclisi tarafından iki aydır yürütülen soruşturmanın ardından Trump hakkında y"/>
  </head>
  <body>
    <article>
      <h1>​Trump’ın azil soruşturmasında yeni aşamaya geçiliyor</h1>
      <address>
        <time datetime="2019-12-09T14:45:00+00:00">09 Dec 2019, 14:45</time>
      </address>
      <p>ABD Başkanı Donald Trump’ın azledilmesine ilişkin soruşturma, bu hafta Temsilciler Meclisi’nde ‘resmi olarak suçlama’ yöneltilmesiyle yeni bir aşamaya giriyor.<br/><br/>Temsilciler Meclisi tarafından iki aydır yürütülen soruşturmanın ardından Trump hakkında yakında iddianame hazırlanacak.<br/><br/>Demokrat ve Cumhuriyetçi blokların temsilcileri, bugün, soruşturmaya ilişkin elde ettikleri sonuçları ilgili makamlara sunacak.<br/><br/>Trump, azil soruşturmasını bir aldatmaca olarak nitelendirirken, Demokratlar, Temsilciler Meclisi Adalet Komitesi Başkanı Demokrat Jerrold Nadler’in ifade ettiği gibi ABD Başkanı’nın kişisel siyasi çıkarlarını ülke çıkarlarının üzerinde tuttuğunu gösteren güçlü kanıtlar olduğunu düşünüyor.<br/><br/>Nadler, dün, CNN’e verdiği demeçte, davanın tahkim heyetine sunulduğu taktirde yaklaşık üç dakika içinde Trump’ın suçlu olduğuna karar verileceğini söyledi.<br/><br/>Jerrold Nadler, Trump aleyhinde getirilecek suçlamaların listesini açıklamadı ancak ‘gücün kötüye kullanılması, yolsuzluk, Kongre faaliyetleri ile adaletin engellenmesi’ şeklinde suçlamalarda bulunulması bekleniyor.<br/><br/>Soruşturmayı yürüten Temsilciler Meclisi İstihbarat Komisyonu Başkanı Adam Schiff ise dün, konuya dair yaptığı açıklamada, “Başkanın Ukrayna'yı seçimlerimize müdahale etmeye zorlamaya çalıştığına dair çok büyük kanıtlar var. Bundan daha da tehlikelisi bu konudaki soruşturmayı engellemeye çalıştı” dedi.</p>
    </article>
  </body>
</html>