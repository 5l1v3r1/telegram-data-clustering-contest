<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420648"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T14:44:00+00:00"/>
    <meta property="og:title" content="יועמ&quot;ש הכנסת מבהיר את המצב"/>
    <meta property="og:description" content="יועמ&quot;ש הכנסת מבהיר את שלושת המסלולים בהם ניתן לפעול על מנת למנוע מצב שבו הבחירות נערכות בפורים, ואת משמעויותיו של כל מסלול."/>
  </head>
  <body>
    <article>
      <h1>יועמ"ש הכנסת מבהיר את המצב</h1>
      <address><time datetime="2019-12-09T14:44:00+00:00">09 Dec 2019, 14:44</time> by <a rel="author">ערוץ 7</a></address>
      <p>היועץ המשפטי של הכנסת שיגר היום (שני) לח"כים מכתב המבהיר כי ביום רביעי הקרוב בחצות מסתיימת תקופת 21 הימים בהם ניתן לבקש מהנשיא להטיל את הרכבת הממשלה על אחד מחברי הכנסת.</p>
      <p>עו"ד אייל ינון ציין במכתבו כי אם יגיע מועד זה והרכבת הממשלה לא תוטל על אף אחד מחברי הכנסת יקבע מועד הבחירות באופן אוטומטי ב-10 במרץ, יום י"ד באדר (פורים).</p>
      <p>לקריאת מכתבו המלא של עו"ד אייל ינון <a href="http://a7.org/?file=20191209145415.pdf">לחצו כאן</a></p>
      <p>עם זאת ינון הבהיר שניתן לסטות מהמועד הזה בשלוש דרכים, אם יהיה לכך רוב בכנסת, ופירט את שלוש הדרכים הללו:</p>
      <p><b>האחת</b> - בשל העובדה שהמועד ה"אוטומטי" חל בפורים, ניתן לעשות שימוש בסעיף 43 לחוק-יסוד: הממשלה, המאפשר למליאת הכנסת, בהחלטה שתתקבל ברוב של 61 ח"כים לפחות, בתוך 5 ימים מיום התפזרות הכנסת (מועד הודעת הנשיא ליו"ר הכנסת), לדחות את מועד הבחירות בשל סמיכות לחג, למועד שלא יאוחר מ-100 ימים מיום ההתפזרות.</p>
      <p>כלומר, אם הכנסת תתפזר לאחר הודעת הנשיא ב-19.12.12 ,הרי שניתן יהיה בהחלטה שתתקבל עד יום שלישי, 19.12.17, בחצות, לדחות את מועד הבחירות כך שיתקיימו בשבוע שלאחר פורים. דחייה זו אינה דורשת הליך חקיקה, אלא כאמור החלטה אחת של המליאה, ברוב של 61 ח"כים.</p>
      <p><b>השנייה</b> - הכנסת רשאית לחוקק "חוק התפזרות" (בדומה לאופן שבו התפזרו הכנסות האחרונות), שבו ייקבע מועד בחירות מוקדם או מאוחר מהמועד האוטומטי שנקבע בחוק. ההגבלה היחידה לעניין זה היא שמועד הבחירות יהיה בתוך חמישה חודשים מקבלת החוק. מדובר בהליך חקיקה רגיל, ובהתאם לחוק-יסוד: הכנסת נדרש כי אישורו במליאה ייעשה ברוב של 61 ח"כים בקריאה השלישית בלבד.</p>
      <p>יודגש, כי הליך חקיקה כאמור חייב להסתיים עד הודעת הנשיא והתפזרות הכנסת, שכן לא ניתן יהיה לשנות את מועד הבחירות כאשר נהיה מצויים כבר בתקופת בחירות. כמו כן נבקש להדגיש כי לאחר קבלת חוק ההתפזרות לא ניתן יהיה לבטלו או לשנות את מועד הבחירות שנקבע בו.</p>
      <p><b>השלישית</b> - ניתן לתקן את סעיף 11 לחוק-יסוד: הממשלה ולשנות את תקופת 90 הימים שבסופה מתקיימות הבחירות כשלא מוגשת בקשה לנשיא המדינה, ולקבוע פרק זמן אחר. במקרה זה מדובר בהליך חקיקה רגיל, הדורש רוב של 61 ח"כים בקריאה הראשונה, השנייה והשלישית.</p>
      <p>במכתבו מציין ינון עוד כי אין חובה שתאריך הבחירות יהיה דווקא ביום שלישי, אולם הבהיר כי אם הבחירות תתקיימנה בימים רביעי או חמישי ועדת הבחירות עשויה שלא להשלים את ספירת המעטפות הכפולות עד שבת, וממילא לא תוכל לפרסם תוצאות סופיות עד שבת.</p>
    </article>
  </body>
</html>