<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483486"/>
    <meta property="og:site_name" content="طرفداری"/>
    <meta property="article:published_time" content="2019-12-09T14:34:28+00:00"/>
    <meta property="og:title" content="محمد نوازی: فرهاد مجیدی کجا بوده که حالا می‌خواهد سرمربی استقلال باشد؟؛ به مردم حق می‌دهم علیه وزیر شعار بدهند"/>
    <meta property="og:description" content="طرفداری- محمد نوازی، پیشکسوت باشگاه استقلال درباره اعتراض هواداران باشگاه استقلال به مدیریت باشگاه و ترک این تیم توسط استراماچونی اظهار داشت: به هر حال تماشاگران حق دارند، چرا که هر روز یک اتفاق جدید در استقلال رخ می‌دهد، اما حرف آقایان با عمل‌شان یکی نیست. متأسفانه استراماچونی رفت و مدیریت هم استعفا داد. وی ادامه داد:‌"/>
  </head>
  <body>
    <article>
      <h1>محمد نوازی: فرهاد مجیدی کجا بوده که حالا می‌خواهد سرمربی استقلال باشد؟؛ به مردم حق می‌دهم علیه وزیر شعار بدهند</h1>
      <address><time datetime="2019-12-09T14:34:28+00:00">09 Dec 2019, 14:34</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%B9%D8%A7%D9%84%DB%8C%D8%B4%D8%A7%D9%87/385921" target="_blank">مهدی عالیشاه</a></address>
      <pre>پیشکسوت استقلال می‌گوید هر کسی لیاقت دارد باید به این تیم بیاید.</pre>
      <p><a href="http://tarafdari.com/"><b>طرفداری- </b></a>محمد نوازی، پیشکسوت باشگاه استقلال درباره <a href="https://www.tarafdari.com/node/1482774"><b>اعتراض هواداران باشگاه استقلال</b></a> به مدیریت باشگاه و ترک این تیم توسط استراماچونی اظهار داشت:</p>
      <blockquote>به هر حال تماشاگران حق دارند، چرا که هر روز یک اتفاق جدید در استقلال رخ می‌دهد، اما حرف آقایان با عمل‌شان یکی نیست. متأسفانه استراماچونی رفت و مدیریت هم استعفا داد.</blockquote>
      <p>وی ادامه داد:‌</p>
      <blockquote>امیدوارم یک نفر را بیاورند که استقلال را بشناسد و به این تیم علاقه داشته باشد. هواداران واقعاً گناه دارند، چرا که در سرما و گرما از تیم حمایت می‌کنند، اما این اتفاقات ناراحت‌کننده است. استقلال به صدر جدول رفته، اما این اتفاقات رخ داد.</blockquote>
      <p>به نقل از <b>فارس</b>، پیشکسوت باشگاه استقلال خاطرنشان کرد:</p>
      <blockquote>از وضعیت قرارداد استراماچونی خبر ندارم و در رسانه‌ها در جریان این اتفاقات قرار گرفتم. امیدوارم این اتفاقات رخ ندهد.</blockquote>
      <p>نوازی درباره اینکه امروز غفوری استقلال را ارنج کرده، خاطرنشان کرد:</p>
      <blockquote>وقتی کسی نیست این کار به عهده کاپیتان است. ان‌شاءالله امروز استقلال برنده شود تا در چند روز آینده درباره استقلال تصمیم مناسبی گرفته شود. امیدوارم کسی که لیاقت دارد به استقلال بیاید و برای هواداران کار کند.</blockquote>
      <p>نوازی درباره مصاحبه خلیل‌زاده رئیس هیأت مدیره استقلال که عنوان کرده فرهاد مجیدی می‌خواهد به استقلال برگردد، تصریح کرد:</p>
      <blockquote>خلیل‌زاده که در استقلال نیست، چرا که او گفته بود همسرش بیمار است و در استقلال نیست. چطور حالا به این سرعت نتیجه گرفتند که فرهاد مجیدی بیاید؟ مجیدی کجا بوده که بخواهد سرمربی استقلال شود؟ او جایی نبوده و این تصمیمات در فضای مجازی گرفته می‌شود. فعلاً باشگاه نه مدیرعامل دارد و نه هیأت مدیره.</blockquote>
      <p>پیشکسوت باشگاه استقلال در خصوص اینکه نقش مسعود سلطانی‌فر وزیر ورزش و جوانان را در اتفاقات رخ داده چقدر می‌دانید، گفت:</p>
      <blockquote>او تصمیم‌گیرنده ورزش جمهوری اسلامی ایران است. مردم گناه دارند و از روی دلسوزی شعار می‌دهند، چرا که کسی قصد و غرضی ندارد. من به این مردم حق می‌دهم، چرا که خیلی اذیت می‌شوند و تا استقلال می‌خواهد آرامش بگیرد، دچار اذیت می‌شود. امیدوارم یک تصمیم اساسی گرفته شود تا کسی که لیاقتش را دارد به استقلال بیاید.</blockquote>
    </article>
  </body>
</html>