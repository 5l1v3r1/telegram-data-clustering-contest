<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727723/daniela-daritkova-uchastva-v-sreshta-na-predsedatelite-na-parlamentarni-grupi-ot-enp-v-natsionalnite-parlamenti.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T14:22:00+00:00"/>
    <meta property="og:title" content="Даниела Дариткова участва в среща на председателите на парламентарни групи от ЕНП в националните парламенти"/>
    <meta property="og:description" content="Брюксел. Председателят на ПГ на ГЕРБ д-р Даниела Дариткова участва в 30-ата среща на върха на председателите на парламентарни групи от ЕНП в националните парламенти. Форумът се провежда в Европейския парламент в Брюксел. Това съобщиха от пресцентъра на ПП ГЕРБ. В рамките на събитието Даниела Дариткова разговаря с първия заместник-председател на Европейския парламент Мърейд М"/>
  </head>
  <body>
    <article>
      <h1>Даниела Дариткова участва в среща на председателите на парламентарни групи от ЕНП в националните парламенти</h1>
      <address><time datetime="2019-12-09T14:22:00+00:00">09 Dec 2019, 14:22</time> by <a rel="author">Агенция "Фокус"</a></address>
      <p><b><i>Брюксел. </i></b>Председателят на ПГ на ГЕРБ д-р Даниела Дариткова участва в 30-ата среща на върха на председателите на парламентарни групи от ЕНП в националните парламенти. Форумът се провежда в Европейския парламент в Брюксел. Това съобщиха от пресцентъра на <b>ПП ГЕРБ</b>.<br/><br/>В рамките на събитието Даниела Дариткова разговаря с първия заместник-председател на Европейския парламент Мърейд Макгинес, с председателя на Комисията за външни работи на ЕП Дейвид Макалистър, със заместник-председателя на Групата на ЕНП Евангелос Меймаракис, с евродепутата Естебан Гонзалес Понс. Тя ги запозна с политическата обстановка в България и с работата на Народното събрание. Д-р Дариткова изтъкна работата на парламента по приемането на държавния бюджет за 2020 г., в който са заложени повече средства в приоритетните за страната сектори като образование, отбрана, здравеопазване, пенсионна политика и политика по доходите. Председателят на ПГ на ГЕРБ представи пред своите колеги и резултатите от провелите се тази година европейски и местни избори в България, на които ПП ГЕРБ спечели убедителни победи.<br/><br/>Срещата на председателите на парламентарни групи от ЕНП дава възможност на участниците да обменят опит и идеи, което е особено важно в момент, когато популистите в Европа продължават с опитите си да разширят влиянието си.<br/><br/>По-късно в работната среща ще участват председателят на Европейската комисия Урсула фон дер Лайен и еврокомисари, сред които и българският комисар по иновации, научни изследвания, култура, образование и младеж Мария Габриел.</p>
    </article>
  </body>
</html>