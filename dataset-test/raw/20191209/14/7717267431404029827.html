<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/aftokinitodromos-ipsistis-tachititas-enoni-ti-thessaloniki-me-exi-chores"/>
    <meta property="og:site_name" content="Voria.gr"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="ΑΥΤΟΚΙΝΗΤΟΔΡΟΜΟΣ ΥΨΙΣΤΗΣ ΤΑΧΥΤΗΤΑΣ ΕΝΩΝΕΙ ΤΗ ΘΕΣΣΑΛΟΝΙΚΗ ΜΕ ΕΞΙ ΧΩΡΕΣ"/>
    <meta property="og:description" content="Το έργο Via Carpatia αποτελεί την άμεση σύνδεση με αυτοκινητόδρομο υψίστης ταχύτητας και σιδηροδρομική γραμμή της Κλαϊπέντα με τη Θεσσαλονίκη."/>
  </head>
  <body>
    <article>
      <h1>ΑΥΤΟΚΙΝΗΤΟΔΡΟΜΟΣ ΥΨΙΣΤΗΣ ΤΑΧΥΤΗΤΑΣ ΕΝΩΝΕΙ ΤΗ ΘΕΣΣΑΛΟΝΙΚΗ ΜΕ ΕΞΙ ΧΩΡΕΣ</h1>
      <h2>Το έργο Via Carpatia αποτελεί την άμεση σύνδεση με αυτοκινητόδρομο υψίστης ταχύτητας και σιδηροδρομική γραμμή της Κλαϊπέντα με τη Θεσσαλονίκη.</h2>
      <address><time datetime="2019-12-09T14:19:00+00:00">09 Dec 2019, 14:19</time> by <a rel="author" href="https://www.voria.gr/article/author/kiki--tsani" target="_blank">Κική Τσάνη</a></address>
      <p>Μεγαλύτερο άνοιγμα στις χώρες της Κεντρικής και Ανατολικής Ευρώπης, προσελκύοντας έτσι νέα επενδυτικά έργα αλλά παράλληλα προωθώντας την ιστορία και τον πολιτισμό της <b>επιδιώκει η Ελλάδα</b>, συνυπογράφοντας τη συνεργασία που θα ενώσει το λιμάνι της Λιθουανίας με τη Θεσσαλονίκη. Το έργο <b>Via Carpatia</b> αποτελεί την άμεση σύνδεση με <b>αυτοκινητόδρομο υψίστης ταχύτητας και σιδηροδρομική γραμμή</b> της <a href="https://www.voria.gr/article/../../../article/pos-to-limani-tis-lithouanias-tha-sindethi-odkos-me-ti-thessaloniki?fbclid=IwAR1TPkEMAEn5MQWpQSRhbv5H2HPmxWdY8vAkjEkMpqfE9CcyCd3TGLK6wpo">Κλαϊπέντα (λιμάνι της Λιθουανίας) με τη Θεσσαλονίκη.</a></p>
      <p>Πρόκειται για ένα έργο που όταν ολοκληρωθεί θα αλλάξει το χαρακτήρα όλης της Ανατολικής Ευρώπης και θα καταστήσει τη Θεσσαλονίκη εμπορική και πολιτισμική πύλη των Βαλκανίων, συνδράμοντας σημαντικά στην γεωπολιτική της ανάδειξη.</p>
      <p>Οι χώρες που θα ενωθούν με τη Via Carpatia είναι η Λιθουανία, η Πολωνία, η Σλοβακία, η Ουγγαρία, η Ρουμανία, η Βουλγαρία και η Ελλάδα. Το έργο ξεκίνησε το 2006 ενώ η χώρα μας ενεπλάκη το 2010, συνυπογράφοντας τη διακήρυξη συνεργασίας. Το κομμάτι που αφορά την Ελλάδα, είναι ο <b>άξονας Θεσσαλονίκη-Προμαχώνας</b> (110 χιλιόμετρα), πέρασμα που αναμένεται να έχει τεράστια οφέλη για τη χώρα και περισσότερα από κάθε άλλη που εμπλέκεται, παρόλο που η Ελλάδα έχει τη μικρότερη συμμετοχή σε χιλιόμετρα.</p>
      <p>Περισσότερα για το σημαντικό αυτό έργο που θα αλλάξει τα δεδομένα στην εμπορική δραστηριότητα της περιοχής αναμένονται να ανακοινωθούν στην εσπερίδα με τίτλο<b> Via Carpatia: καθ’ οδόν στο μέλλον</b> που θα πραγματοποιηθεί την Πέμπτη 12 Δεκεμβρίου 2019 στις 18:00 στο Αμφιθέατρο 1, ΚΕΔΕΑ ΑΠΘ που διοργανώνει η Σχολή Οικονομικών και Πολιτικών Επιστημών (ΟΠΕ) του ΑΠΘ και το Διεπιστημονικό Εργαστήριο Παρευξείνιων και Μεσογειακών Μελετών με την υποστήριξη του ΕΟΕΣ ΕΛΙΚΑΣ ΑμΚΕ και την αιγίδα του Υπουργείου Εσωτερικών-Τομέα Μακεδονίας Θράκης.</p>
      <p>«Το έργο με διαφορετική ταχύτητα στις εμπλεκόμενες χώρες, είναι κατά προσέγγιση στο 25% της υλοποίησής του. Αξίζει να διευκρινίσουμε ότι δεν πρόκειται για νέες χαράξεις αλλά πατάει στην αναβάθμιση των υφιστάμενων χαράξεων και ο προγραμματισμός είναι ότι στα επόμενα 5 χρόνια θα πρέπει να έχει υλοποιηθεί όλος ο άξονας», τόνισε κατά τη διάρκεια συνέντευξης Τύπου στο πλαίσιο της εσπερίδας ο <b>Γρηγόρης Ζαρωτιάδης</b>, Κοσμήτορας της Σχολής Οικονομικών και Πολιτικών Επιστημών και μέλος της Οργανωτικής Επιτροπής απαντώντας σε ερώτηση της <b>Voria.gr</b> για την πορεία υλοποίησης του έργου.</p>
      <p>«Προφανώς υπάρχουν δυσκολίες καθώς πρόκειται για ένα έργο συντονισμού περισσότερων κρατών, ωστόσο ένα πολύ σημαντικό στοιχείο είναι ότι έχει ολοκληρωθεί ουσιαστικά η προσπάθεια ένταξής του στο ευρωπαϊκό δίκτυο μεταφορών. Αυτό θα διευκολύνει ακόμα περαιτέρω την χρηματοδότησή του το επόμενο χρονικό διάστημα», συμπλήρωσε.</p>
      <p>
        <b>Οφέλη</b>
      </p>
      <p>Ο κ. Ζαρωτιάδης έδωσε έμφαση στο τι θα κερδίσει η Ελλάδα και κυρίως η Θεσσαλονίκη σε επίπεδο επενδύσεων από τη συμμετοχή της στον άξονα αλλά και την πολλαπλή σημασία για το λιμάνι, το σιδηροδρομικό δίκτυο και τις υποδομές.</p>
      <p>Αρχικά, όπως είπε, ο βασικός ρόλος της Θεσσαλονίκης ως εμπορική πύλη συνίσταται στο ότι μπορεί να αποτελέσει δίοδο προμήθειας εμπορευμάτων και υπηρεσιών προς την κεντρική και ανατολική Ευρώπη, μέσω ενός άξονα επικοινωνίας που περνάει μέσα από τα δυτικά Βαλκάνια, για παράδειγμα από τη Βόρεια Μακεδονία, τη Σερβία, μετά ακολούθως στην Ουγγαρία και θα διακλαδώνεται στην κεντρική και ανατολική Ευρώπη.</p>
      <p>«Το πρώτο όφελος είναι ότι με τη Via Carpatia ανοίγει παράλληλα ένας δεύτερος άξονας εκτόνωσης του μεταφορικού βάρους. Επίσης, αυτός ο δεύτερος άξονας περνάει μέσα από τα δυτικά Βαλκάνια δηλαδή μέσα από χώρες της ΕΕ, άρα είναι προφανές ότι η διεκπεραιωτική δυσκολία μειώνεται πάρα πολύ», σημείωσε ο κ. Ζαρωτιάδης ενώ πρόσθεσε ότι ένα τρίτο στοιχείο που ενισχύει τη σημασία αυτού του έργου είναι το γεγονός ότι η προσέγγιση αγορών της ανατολικής Ευρώπης και της Παρευξείνιας ζώνης είναι πλέον πολύ πιο εύκολη καθώς με τις διακλαδώσεις του άξονα, υπάρχει αυτή η δυνατότητα.</p>
      <p>Ακόμα, όπως επισήμανε, με την εξέλιξη της κλιματικής αλλαγής η δυνατότητα πλεύσης της Βόρειας Θάλασσας έχει πλέον καταστεί πολύ πιο εύκολη από ότι ήταν μέχρι τώρα. «Αυτό μας ανησυχεί για το περιβάλλον αλλά η εμπορική και οικονομική πραγματικότητα είναι ότι ο δίαυλος μεταφοράς προϊόντων δεν είναι πια μόνο από τις νότιες θάλασσες, αλλά θα είναι και από πάνω. Αυτό πολλαπλασιάζει τη συνεργασία της Θεσσαλονίκης ως σημείο ενός ευρύτερου δικτύου διαμετακομιστικού εμπορίου και η άμεση σύνδεση της Βαλτικής με τη Θεσσαλονίκη εντάσσεται σ' αυτή την προοπτική μιας κυκλικής κυκλοφοριακής προσέγγισης», κατέληξε ο κ. Ζαρωτιάδης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/pos-to-limani-tis-lithouanias-tha-sindethi-odkos-me-ti-thessaloniki"/>
      </related>
    </article>
  </body>
</html>