<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/konservatoriai-turi-klausimu-viesuju-pirkimu-tarnybai-943287"/>
    <meta property="og:site_name" content="Kauno diena"/>
    <meta property="article:published_time" content="2019-12-09T14:22:00+00:00"/>
    <meta property="og:title" content="Konservatoriai turi klausimų Viešųjų pirkimų tarnybai"/>
    <meta property="og:description" content="Seimo Tėvynės sąjungos–Lietuvos krikščionių demokratų frakcijos narė Aistė Gedvilienė kreipėsi į Viešųjų pirkimų tarnybą dėl Lietuvos nacionalinio kultūros centro (LNKC) rengto viešojo pirkimo konkurso tautiniam kostiumui populiarinti atitikimo įstatymui."/>
  </head>
  <body>
    <article>
      <h1>Konservatoriai turi klausimų Viešųjų pirkimų tarnybai</h1>
      <address><time datetime="2019-12-09T14:22:00+00:00">09 Dec 2019, 14:22</time> by <a rel="author" href="https://kauno.diena.lt/autoriai/jadvyga-bieliavska" target="_blank">Jadvyga Bieliavska, ELTA</a></address>
      <p>
        <b>Seimo Tėvynės sąjungos–Lietuvos krikščionių demokratų frakcijos narė Aistė Gedvilienė kreipėsi į Viešųjų pirkimų tarnybą dėl Lietuvos nacionalinio kultūros centro (LNKC) rengto viešojo pirkimo konkurso tautiniam kostiumui populiarinti atitikimo įstatymui.</b>
      </p>
      <p>Tokį kreipimąsi paskatino viešojoje erdvėje pasirodžiusi informacija, kad 2019 m. liepą verslininko, fotografo bei „Neregėtos Lietuvos“ autoriaus Mariaus Jovaišos įmonė „Unseen Pictures“ laimėjo LNKC konkursą tautinio kostiumo populiarinimui. Sutarties vertė – beveik 43 tūkst. eurų.</p>
      <p>Konkurso reikalavimuose nurodyta, kad konkurse dalyvauti gali „visuomenei žinomas ir pripažintas“ fotografas, jis turi būti publikavęs „fototiražinių leidinių“, surengęs ne mažiau nei tris autorines parodas, publikavęs bent vieną 100 tūkst. vartotojų pasiekusią žinutę, turėti ne mažiau nei 10 tūkst. sekėjų.“</p>
      <p>„Tokios konkrečios konkurso sąlygos apriboja galimybes dalyvauti didelei daliai Lietuvoje dirbančių fotografų ir kelia įtarimus, jog sąlygos buvo parengtos konkrečiam numatytam laimėtojui. Todėl kreipiuosi į Viešųjų pirkimų tarnybą prašydama išaiškinti, ar šio konkurso sąlygos ir reikalavimai nėra per daug konkretūs, siauri ir atitinkantys tik vieno asmens ir jo įmonės galimybes dalyvauti konkurse ir ar nebuvo pažeisti lygiateisiškumo, nediskriminavimo, skaidrumo ir kiti principai, numatyti Viešųjų pirkimų įstatyme. Kartu prašau atsakyti, ar konkurse dalyvavo daugiau pareiškėjų, kurie atitiko konkurso sąlygas, ar tik vienas M. Jovaiša – Seimo Švietimo ir mokslo komiteto pirmininko sūnus, kuris savo įmonėje rinkiminiu laikotarpiu buvo įdarbinęs premjero Sauliaus Skvernelio rinkimų kampanijos komandą“, ­– teigė A. Gedvilienė.</p>
      <p>Ji primena, kad  Viešųjų pirkimų įstatymas  nurodo pagrindinius konkursų principus: „Perkančioji organizacija užtikrina, kad vykdant pirkimą būtų laikomasi lygiateisiškumo, nediskriminavimo, abipusio pripažinimo, proporcingumo, skaidrumo principų.“</p>
    </article>
  </body>
</html>