<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mangalam.com/news/detail/356947-latest-news-buxar-jail-instructed-to-make-10-hanging-coirs-within-25-days.html"/>
    <meta property="og:site_name" content="Mangalam"/>
    <meta property="article:published_time" content="2019-12-09T14:33:00+00:00"/>
    <meta property="og:title" content="ബുക്‌സര്‍ ജയിലില്‍ തൂക്കുകയറുകള്‍ ഒരുങ്ങുന്നു; 25 ദിവസത്തിനുള്ളില്‍ 10 തൂക്കുകയറുകള്‍ നിര്‍മ്മിക്കാന്‍ നിര്‍ദേശം; എവിടേക്കെന്നത് അവ്യക്തം"/>
    <meta property="og:description" content="Buxar Jail instructed to make 10 hanging coirs within 25 days"/>
  </head>
  <body>
    <article>
      <h1>ബുക്‌സര്‍ ജയിലില്‍ തൂക്കുകയറുകള്‍ ഒരുങ്ങുന്നു; 25 ദിവസത്തിനുള്ളില്‍ 10 തൂക്കുകയറുകള്‍ നിര്‍മ്മിക്കാന്‍ നിര്‍ദേശം; എവിടേക്കെന്നത് അവ്യക്തം</h1>
      <address>
        <time datetime="2019-12-09T14:33:00+00:00">09 Dec 2019, 14:33</time>
      </address>
      <figure>
        <img src="https://www.mangalam.com/uploads/thumbs/imagecache/600x361/uploads/news/2019/12/356947/sentenced-death.jpg"/>
      </figure>
      <p>ഒരു നീണ്ട ഇടവേളയ്ക്ക് ശേഷം രാജ്യത്തെ ഭരണാധികാരികള്‍ വധശിക്ഷ നടപ്പാക്കാന്‍ തയ്യാറാകുന്നതായി സൂചന. വധശിക്ഷ ഉപയോഗിക്കുന്ന തൂക്കുകയര്‍ ഒരുക്കാന്‍ ബീഹാറിലെ ബുക്‌സര്‍ സെന്‍ട്രല്‍ ജയില്‍ ഭരണാധികാരികള്‍ക്ക് നിര്‍ദേശം ലഭിച്ചതോടെയാണ് ഇതു സംബന്ധിച്ച റിപ്പോര്‍ട്ടുകള്‍ പുറത്തു വന്നത്.</p>
      <p>രാജ്യത്തെ വിവിധ ജയിലുകളിലേയ്ക്ക് തൂക്കു കയര്‍ തയ്യാറാക്കി നല്‍കുന്നത് ബുക്‌സറില്‍ നിന്നാണ്. അടുത്ത ഇരുപത്തിയഞ്ച് ദിവസത്തിനകം 10 തൂക്കു കയറുകള്‍ തയ്യാറാക്കാനാണ് നിര്‍ദേശം ലഭിച്ചിരിക്കുന്നതെന്ന് ജയില്‍ അധികൃതര്‍ പറഞ്ഞു. ഇതിനായി തയ്യാറെടുപ്പുകള്‍ തുടങ്ങിയിട്ടുണ്ട്.</p>
      <p>മൂന്ന് ദിവസമാണ് തൂക്കുകയര്‍ നിര്‍മ്മിക്കാനായി വേണ്ടി വരിക. പരുത്തി നൂല്‍ കൊണ്ടാണ് തൂക്കുകയര്‍ ഒരുക്കുന്നത്. 7200 നൂലുകളാണ് ഒരു കയറില്‍ ഉണ്ടാകുക. 150 കിലോഗ്രാം വരെ ഭാരം ഇതിന് താങ്ങാനാകും.</p>
      <p>വിവിധ ജയിലുകളിലായി നിരവധിപ്പേരാണ് രാജ്യത്ത് വധശിക്ഷ കാത്ത് കിടക്കുന്നത്. നിയമ നടപടികള്‍ പൂര്‍ത്തിയാക്കിയിട്ടു പോലും ശിക്ഷ കാത്ത് ജയിലുകളില്‍ കഴിയുകയാണ്. ഇത്തരക്കാരുടെ കാര്യങ്ങളില്‍ അന്തിമ തീരുമാനമെടുക്കാനായി ഭരണാധികാരികള്‍ തയ്യാറെടുക്കുന്നുവെന്നാണ് റിപ്പോര്‍ട്ടുകള്‍.</p>
      <p>2008 ല്‍ അഫ്‌സല്‍ ഗുരുവിന്റെ വധശിക്ഷയ്ക്കായാണ് അവസാനമായി ബുക്‌സറില്‍ നിന്നും തൂക്കുകയര്‍ നിര്‍മിച്ച് നല്‍കിയത്. എന്നാല്‍, ഇപ്പോള്‍ എവിടെ നിന്നാണ് ഓര്‍ഡര്‍ ലഭിച്ചിരിക്കുന്നതെന്ന് ബുക്‌സര്‍ ജയില്‍ അധികൃതര്‍ വ്യക്തമാക്കിയിട്ടില്ല.</p>
    </article>
  </body>
</html>