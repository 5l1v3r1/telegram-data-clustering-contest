<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/598344/%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A6%BF%E0%A6%B0-%E0%A6%AD%E0%A6%BF%E0%A7%9C-%E0%A6%B8%E0%A6%BE%E0%A6%AE%E0%A6%B2%E0%A6%BE%E0%A6%A4%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%B0%E2%80%8C%E0%A7%8D%E0%A6%AF%E0%A6%BE%E0%A6%AC"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:27:00+00:00"/>
    <meta property="og:title" content="পেঁয়াজ বিক্রির ভিড় সামলাতে পুলিশ-র‌্যাব"/>
    <meta property="og:description" content="নীলফামারীতে ট্রেডিং করপোরেশন অব বাংলাদেশ (টিসিবি)-এর পেঁয়াজ বিক্রি শুরু হয়েছে। সোমবার (৯ ডিসেম্বর) দুপুরে জেলা প্রশাসকের কার্যালয়ের সামনে ট্রাকে করে ৪৫ টাকা কেজি দরে পেঁয়াজ বিক্রি হয়েছে। তবে বাজারে চড়া মূল্যের কারণে টিসিবির পেঁয়াজ কেনার জন্য ছিল উপচে পড়া ভিড়। অনেকে দীর্ঘ লাইনে দাঁড়িয়ে..."/>
  </head>
  <body>
    <article>
      <h1>পেঁয়াজ বিক্রির ভিড় সামলাতে পুলিশ-র‌্যাব</h1>
      <address><time datetime="2019-12-09T14:27:00+00:00">09 Dec 2019, 14:27</time> by <a rel="author">নীলফামারী প্রতিনিধি</a></address>
      <p> </p>
      <figure>
        <img src="https://cdn.banglatribune.com/contents/cache/images/700%20x0x1/uploads/media/2019/12/09/714050d1ee10d10565d7584d2db588b5-5dee59a52e985.jpg"/>
      </figure>
      <p>নীলফামারীতে ট্রেডিং করপোরেশন অব বাংলাদেশ (টিসিবি)-এর পেঁয়াজ বিক্রি শুরু হয়েছে। সোমবার (৯ ডিসেম্বর) দুপুরে জেলা প্রশাসকের কার্যালয়ের সামনে ট্রাকে করে ৪৫ টাকা কেজি দরে পেঁয়াজ বিক্রি হয়েছে। তবে বাজারে চড়া মূল্যের কারণে টিসিবির পেঁয়াজ কেনার জন্য ছিল উপচে পড়া ভিড়। অনেকে দীর্ঘ লাইনে দাঁড়িয়ে ছিলেন ঘণ্টার পর ঘণ্টা। ভিড় সামলাতে দায়িত্ব পালন করতে দেখা গেছে পুলিশ ও র‌্যাবকে।</p>
      <p>পেঁয়াজ কিনতে আসা জেলা সদরের পঞ্চপুকুর ইউনিয়নের উত্তরাশশী গ্রামের রফিকুল ইসলাম বলেন, ‘বাজারে পুরাতন দেশি পেঁয়াজ প্রতি কেজি ২০০ টাকার ওপরে বিক্রি হচ্ছে। পাতাসহ নতুন পেঁয়াজ বিক্রি হচ্ছে প্রতি কেজি ৮০ টাকা দরে। তাই এক ঘণ্টা লাইনে থেকে ৪৫ টাকায় কিনলাম এক কেজি পেঁয়াজ।’</p>
      <p>জেলার কিশোরগঞ্জ উপজেলার চাঁদখানা ইউনিয়নের চাঁদখানা গ্রাম থেকে জেলা শহরে ডিসি অফিসে জরুরি কাজে এসেছিলেন শফিকুল ইসলাম শফিক। টিসিবির পেঁয়াজ দেখে দীর্ঘ লাইনে দাঁড়িয়ে এক কেজি পেঁয়াজ কিনতে পেরেছেন। তিনি বলেন, ‘কিশোরগঞ্জে প্রতি কেজি পুরোনো পেঁয়াজ এখনও ২১০ টাকায় বিক্রি হচ্ছে। তাই ৪৫ টাকা কেজি পেয়ে এক কেজি পেঁয়াজ কিনলাম।’</p>
      <p>জেলা শহরের টিসিবির ডিলার (পরিবেশক) রহমতুল্লা রুহুল বলেন, ‘সরকার নির্ধারিত ৪৫ টাকা কেজি দরে পেঁয়াজ বিক্রি করা হচ্ছে। এলাকার মানুষ পেঁয়াজ কিনতে ভিড় করছে। সোমবার বিক্রি করা হয় এক মেট্রিক টন। একজন ক্রেতাকে এক কেজি করে প্রদান করা হয়েছে। এভাবে চলবে চারদিন।’</p>
      <p>সূত্র জানায়, জেলায় ৭ জন টিসিবির ডিলার রয়েছে। এর মধ্যে একজন ডিলার টিসিবি থেকে নিচ্ছেন চার মেট্রিক টন পেঁয়াজ। পর্যায়ক্রমে ভ্রাম্যমাণ ট্রাকে করে প্রতিদিন এক মেট্রিক টন করে বিক্রি করবেন।</p>
      <p>জেলা মার্কেটিং কর্মকর্তা এটিএম এরশাদ আলম খাঁন বলেন, ‘টিসিবির পেঁয়াজ বাজারে আসায় দাম নিয়ন্ত্রণে প্রভাব ফেলবে।’</p>
      <p> </p>
      <footer>/এএইচ/</footer>
    </article>
  </body>
</html>