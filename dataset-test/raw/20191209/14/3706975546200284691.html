<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1984349_pripad-zabiteho-mladika-v-bratislave-policia-hlada-tychto-troch-srbov"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Prípad zabitého mladíka v Bratislave: Polícia hľadá týchto troch Srbov"/>
    <meta property="og:description" content="Mali by mať od 20 do 35 rokov."/>
  </head>
  <body>
    <article>
      <h1>Prípad zabitého mladíka v Bratislave: Polícia hľadá týchto troch Srbov</h1>
      <h2>Mali by mať od 20 do 35 rokov.</h2>
      <address><time datetime="2019-12-09T14:00:00+00:00">09 Dec 2019, 14:00</time> by <a rel="author">BRATISLAVA/tvnoviny.sk, TASR</a></address>
      <p><a href="https://www.tvnoviny.sk/domace/1984245_dalsia-smrtelna-bitka-v-bratislave-na-namesti-snp-zomrel-po-kope-do-hlavy-mlady-cudzinec">V prípade nedeľného (8. 12.) incidentu na Námestí SNP v Bratislave</a>, pri ktorom zomrel 22-ročný cudzinec, vedie polícia trestné stíhanie pre prečin usmrtenia.</p>
      <p>Policajti zároveň pátrajú po mužoch, ktorí boli zachytení kamerovým systémom a svojimi informáciami by mohli prispieť k objasneniu tohto prípadu. Malo by ísť o cudzincov hovoriacich srbským jazykom vo veku od 20 do 35 rokov.</p>
      <figure>
        <img src="https://static.markiza.sk/media/a501/image/file/2/1741/52vT.osoba_002_jpg.jpg"/>
        <figcaption>Polícia pátra po mužovi označnom na snímke. Foto: KR PZ Bratislava  </figcaption>
      </figure>
      <p>Polícia deklaruje, že naďalej intenzívne pracuje na objasnení útoku, ku ktorému došlo v nedeľu krátko po 05.00 h v blízkosti hlavného vchodu do budovy pošty na Námestí SNP.</p>
      <p>Následkom útoku doposiaľ neznámeho páchateľa utrpel 22-ročný cudzinec zranenia, ktorým na mieste podľahol.</p>
      <figure>
        <img src="https://static.markiza.sk/media/a501/image/file/2/1741/hY8u.osoba_003_jpg.jpg"/>
        <figcaption>Polícia pátra po mužovi označnom na snímke. Foto: KR PZ Bratislava  </figcaption>
      </figure>
      <p>"Vyšetrovateľ vo veci vedie trestné stíhanie pre prečin usmrtenia. V rámci vyšetrovania bol zabezpečený kamerový záznam, ktorý zobrazuje priebeh udalosti," uviedla polícia. Krajské riaditeľstvo Policajného zboru v Bratislave na sociálnej sieti zverejnilo fotografie a zábery z kamerového systému, na ktorých sú muži, po ktorých totožnosti polícia pátra.</p>
      <p>"V tejto súvislosti vyzývame občanov, aby v prípade, ak poznajú osoby na zázname a fotografiách a vedia poskytnúť informácie k ich totožnosti, prípadne pobytu, ihneď kontaktovali políciu," uviedla polícia.</p>
    </article>
  </body>
</html>