<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-vizsgalat-indul-az-ujszinhazban.html"/>
    <meta property="og:site_name" content="Origo"/>
    <meta property="article:published_time" content="2019-12-09T14:27:00+00:00"/>
    <meta property="og:title" content="Vizsgálat indul az Újszínházban a társulatot érintő zaklatási vádak miatt"/>
    <meta property="og:description" content="A sajtóban megjelent, az intézményt érintő zaklatási vádakkal összefüggésben nyomoz a színház."/>
  </head>
  <body>
    <article>
      <h1>Vizsgálat indul az Újszínházban a társulatot érintő zaklatási vádak miatt</h1>
      <address><time datetime="2019-12-09T14:27:00+00:00">09 Dec 2019, 14:27</time> by <a rel="author">MTI</a></address>
      <p>
        <b>Vizsgálatot indít a budapesti Újszínház etikai bizottsága a sajtóban megjelent, az intézményt érintő zaklatási vádakkal összefüggésben - közölte az Újszínház az MTI-vel.</b>
      </p>
      <p>Mint a közlemény felidézi, a Fővárosi Önkormányzat mint fenntartó december 6-án kért tájékoztatást az Újszínháztól egy vagy több 2016-ban elkövetett szexuális zaklatás ügyében.</p>
      <p>A sajtóban az utóbbi napokban jelentek meg olyan hírek, miszerint az Újszínház társulatának egyik, állami díjjal is kitüntetett, elismert színésze az intézmény egyik nem színész tagját zaklatta szexuálisan 2016-ban.</p>
      <blockquote>A fenntartó képviselőjét szóban és írásban is tájékoztattuk, hogy ilyenről nincs tudomásunk. Hivatalos bejelentés színházunkhoz sem akkor, sem azóta nem érkezett. A sajtóban megjelent cikkek valóságtartalmát vitatjuk és visszautasítjuk</blockquote>
      <p>- hangsúlyozta a színház.<br/>Mint kiemelték, a bejelentő személye, valamint a bejelentés tartalma a színház számára ismeretlen, mivel az intézmény is a sajtóból értesült arról, hogy a fenntartó, valamint a Színházi Dolgozók Szakszervezete részére ilyen jellegű bejelentés történt.</p>
      <blockquote>Az Újszínház a mai napon mindkét intézménytől tájékoztatást kért</blockquote>
      <p>- írták.</p>
      <p><i>"A mai napon rendkívüli társulati ülés alkalmával tájékoztattuk a társulatot, hogy az etikai bizottság a sajtóban megjelent vádak miatt vizsgálatot indít. A társulatot biztosítottuk arról, hogy amennyiben bárki bejelentést tesz, minden erővel az esetleges áldozatok megvédésére fog törekedni a színház"</i> - áll a közleményben.</p>
      <p>Az Újszínház közleményében emlékeztet arra, hogy több szabályzattal is rendelkezik, amely lehetőséget biztosít az ilyen, és ehhez hasonló ügyek bejelentésére, valamint kivizsgálására.</p>
      <blockquote>Szeretnénk megkérni a sajtó képviselőit, hogy tartsák tiszteletben a színház intézményét, és tartózkodjanak a további feltételezéseken alapuló sajtóhírek megjelentetésétől</blockquote>
      <p>- zárul a színház közleménye.</p>
    </article>
  </body>
</html>