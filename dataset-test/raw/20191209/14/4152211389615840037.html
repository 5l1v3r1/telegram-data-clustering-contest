<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/others/news/598352/%E0%A6%8F%E0%A6%9C%E0%A6%B2%E0%A6%BE%E0%A6%B8-%E0%A6%95%E0%A6%95%E0%A7%8D%E0%A6%B7%E0%A7%87-%E0%A6%B8%E0%A6%BF%E0%A6%B8%E0%A6%BF-%E0%A6%95%E0%A7%8D%E0%A6%AF%E0%A6%BE%E0%A6%AE%E0%A7%87%E0%A6%B0%E0%A6%BE-%E0%A6%AC%E0%A6%B8%E0%A6%BE%E0%A6%AC%E0%A7%87-%E0%A6%B8%E0%A7%81%E0%A6%AA%E0%A7%8D%E0%A6%B0%E0%A6%BF%E0%A6%AE-%E0%A6%95%E0%A7%8B%E0%A6%B0%E0%A7%8D%E0%A6%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:54:00+00:00"/>
    <meta property="og:title" content="এজলাস কক্ষে সিসি ক্যামেরা বসাবে সুপ্রিম কোর্ট"/>
    <meta property="og:description" content="প্রধান বিচারপতির নেতৃত্বাধীন সুপ্রিম কোর্টের আপিল বিভাগের এজলাস কক্ষে ক্লোজ সার্কিট (সিসি) ক্যামেরা বসানোর সিদ্ধান্ত নিয়েছে প্রশাসন। সোমবার (৯ ডিসেম্বর) নাম প্রকাশে অনিচ্ছুক সুপ্রিম কোর্ট প্রশাসনের একাধিক সূত্র এই তথ্য সাংবাদিকদের নিশ্চিত করে। সূত্রগুলো জানিয়েছে, এজলাস কক্ষে যারা..."/>
  </head>
  <body>
    <article>
      <h1>এজলাস কক্ষে সিসি ক্যামেরা বসাবে সুপ্রিম কোর্ট</h1>
      <address><time datetime="2019-12-09T14:54:00+00:00">09 Dec 2019, 14:54</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2018/01/18/2753a6ad84dd4bd3e77cd5a934d8d98b-5a604a4c0c44d.jpg"/>
        <figcaption>সুপ্রিম কোর্ট</figcaption>
      </figure>
      <p>প্রধান বিচারপতির নেতৃত্বাধীন সুপ্রিম কোর্টের আপিল বিভাগের এজলাস কক্ষে ক্লোজ সার্কিট (সিসি) ক্যামেরা বসানোর সিদ্ধান্ত নিয়েছে প্রশাসন। সোমবার (৯ ডিসেম্বর) নাম প্রকাশে অনিচ্ছুক সুপ্রিম কোর্ট প্রশাসনের একাধিক সূত্র এই তথ্য সাংবাদিকদের নিশ্চিত করে।</p>
      <p>সূত্রগুলো জানিয়েছে, এজলাস কক্ষে যারা অপ্রীতিকর ঘটনা ঘটানোর চেষ্টা করবে, তাদের চিহ্নিত করতে এই সিসি ক্যামেরা বসানো হচ্ছে, যাতে এসব ঘটনায় জড়িতদের বিরুদ্ধে ব্যবস্থা নেওয়া সহজ হয়।<br/>সূত্রগুলো আরও জানায়, এজলাস কক্ষে অনাকাঙ্ক্ষিত ঘটনা এড়াতে দুই-একদিনের মধ্যেই সিসি ক্যামেরা বসানোর কাজ শুরু হবে।<br/>এর আগে গত ৫ ডিসেম্বর চ্যারিটেবল ট্রাস্ট দুর্নীতি মামলায় বিএনপি চেয়ারপারসন খালেদা জিয়ার জামিন শুনানিকে কেন্দ্র করে বিএনপিপন্থী আইনজীবীরা প্রধান বিচারপতির এজলাসে বিক্ষোভ ও হট্টগোল করেন। এর ফলে আপিল বিভাগের নিয়মিত কার্যক্রম ব্যাহত হয়। আগামী ১২ ডিসেম্বর আপিল বিভাগে খালেদা জিয়ার জামিনের ওপর শুনানির জন্য দিন ধার্য রয়েছে।<br/>এদিকে গত ৮ ডিসেম্বর আইনজীবী রাশিদা চৌধুরী নিলু সুপ্রিম কোর্টের রেজিস্ট্রার জেনারেল, আপিল ও হাইকোর্টের রেজিস্ট্রারদের একটি আইনি নোটিশ পাঠান। ওই নোটিশে কোর্ট রুমে পর্যাপ্ত নিরাপত্তা নিশ্চিতে তাদের পদক্ষেপ নিতে বলা হয়েছিল।</p>
      <p>
        <b>আরও পড়ুন...</b>
        <br/>
        <br/>
        <br/>
        <a href="https://www.banglatribune.com/others/news/597724/%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8-%E0%A6%B6%E0%A7%81%E0%A6%A8%E0%A6%BE%E0%A6%A8%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%B9%E0%A6%9F%E0%A7%8D%E0%A6%9F%E0%A6%97%E0%A7%8B%E0%A6%B2">
          <b>খালেদা জিয়ার জামিন শুনানি নিয়ে হট্টগোল, বিচারপতিদের এজলাস ত্যাগ</b>
        </a>
      </p>
      <footer>/বিআই/এইচআই/এমওএফ/</footer>
    </article>
  </body>
</html>