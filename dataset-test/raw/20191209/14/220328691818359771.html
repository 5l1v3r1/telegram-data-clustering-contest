<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/85-ot-blgarite-vizhdat-koruptsiya-navsyakde-408685.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T14:32:00+00:00"/>
    <meta property="og:title" content="85% от българите виждат корупция навсякъде"/>
    <meta property="og:description" content="85 на сто са на мнение, че корупцията у нас е разпространена широко"/>
  </head>
  <body>
    <article>
      <h1>85% от българите виждат корупция навсякъде</h1>
      <address><time datetime="2019-12-09T14:32:00+00:00">09 Dec 2019, 14:32</time> by <a rel="author">Редактори</a></address>
      <p>Повечето български граждани (85 на сто) са на мнение, че корупцията у нас е разпространена широко. Това показват данни от проучване на Евробарометър, представени днес от Европейската комисия.</p>
      <p>За сравнение средно в ЕС на същото мнение за корупцията в тяхната страна са 63 на сто от гражданите. Според 68 на сто от българските участници в допитването (44 на сто от останалите в ЕС) не може да се очаква, че участвалите в корупция ще бъдат заловени и предадени на прокурор.</p>
      <p>Сред българите 70 на сто не очакват уличените в корупция да бъдат обвинени, докато такъв отговор в останалата част от ЕС дават 48 на сто от участниците в проучването. За 77 на сто от българите и 55 на сто от останалите в ЕС не може да се очаква, че корумпираните ще бъдат наказани със затвор или поне с тежка глоба.</p>
      <p>Попитани дали заловените в корупция високопоставени служители получават подходящо наказание, 75 на сто от българите и 56 на сто от останалите в ЕС отговарят отрицателно. Като най-разпространен вид корупция българите посочват подкупите (39 на сто) и финансирането на партиите срещу влияние върху политическите решения (46 на сто).</p>
      <p>Малцина са отговорилите, че лично са ставали жертва на корупция при искане на разрешителни за строеж или за търговска дейност; на промяна в предназначението на земя; при искане на социални помощи, или при регистрацията на автомобил. Средно в ЕС положителен отговор на такъв въпрос дават пет на сто от участниците, а у нас - 12 процента.</p>
      <p>Близо половината български участници (49 на сто) са заявили, че през последните три години корупцията е станала пречка за спечелването от тях на обществена поръчка. Такъв отговор са дали 30 на сто от останалите в ЕС. Същевременно 46 на сто от българите и 63 на сто от останалите в ЕС са отговорили отрицателно на този въпрос.</p>
      <p>Сред основните проблеми за правенето на бизнес са посочени недостатъчната инфраструктура (54 на сто у нас срещу 46 процента в ЕС), шуробаджанащина (57 на сто у нас срещу 37 на сто в ЕС) и корупцията (51 у нас срещу 37 на сто в ЕС).</p>
    </article>
  </body>
</html>