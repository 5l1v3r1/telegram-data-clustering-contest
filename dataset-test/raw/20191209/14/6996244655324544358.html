<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714153?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-12-09T14:59:06+00:00"/>
    <meta property="og:title" content="סעודיה: ההפרדה המגדרית במסעדות בוטלה"/>
    <meta property="og:description" content="הממשלה בריאד ביטלה את התקנה המחייבת הפרדה בין גברים לנשים בכניסה למסעדות • הסיבה: רצון למשוך משקיעיםהמזרח התיכון"/>
  </head>
  <body>
    <article>
      <h1>סעודיה: ההפרדה המגדרית במסעדות בוטלה</h1>
      <h2>הממשלה בריאד ביטלה את התקנה המחייבת הפרדה בין גברים רווקים לנשים בכניסה למסעדות • הסיבות להחלטה: רצון למשוך משקיעים ולשפר את חוויית הלקוחות</h2>
      <address><time datetime="2019-12-09T14:59:06+00:00">09 Dec 2019, 14:59</time> by <a rel="author" href="https://www.israelhayom.co.il/writer_articles?tid=66013" target="_blank">שחר קליימן</a></address>
      <p>העיתונים הסעודיים דיווחו השבוע על החלטת הממשלה לבטל את התנאים לכניסה נפרדת לנשים ולגברים רווקים, זאת במסגרת רפורמה ממשלתית בתקנות המקומות הציבוריים.</p>
      <p>כמו ברפורמות אחרות הקשורות במעמד האישה בסעודיה, גם כאן האינטרס הוא כלכלי בעיקרו. היחס לנשים במדינה מבריח משקיעים ואי השתתפותן בשוק העבודה פוגם בצמיחת המשק. מה גם שלמרות הרפורמות שמוביל יורש העצר הנסיך מוחמד בן סלמאן, היחס המפלה לנשים עדיין מושרש בחלקים מסוימים בחברה. </p>
      <p>כאמור, התנאים כוללים את ביטול התקנה לפיה יש כניסות נפרדות במסעדות לגברים רווקים ולמשפחות, בעוד שהנשים נכנסים דרך הכניסה למשפחות. בנוסף, הוסרה הדרישה לחללים מיוחדים במסעדה. </p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/561269">היסטוריה בסעודיה: אישה קיבלה רישיון נהיגה</a>
      </p>
      <p>
        <a href="https://www.israelhayom.co.il/article/679643">סעודיה התירה לנשים לטוס ללא אישור</a>
      </p>
      <p>
        <a href="https://www.israelhayom.co.il/article/527797">היסטוריה בסעודיה: נשים הורשו לראשונה לצפות בכדורגל</a>
      </p>
      <p>
        <a href="https://www.israelhayom.co.il/article/632941">ארגוני זכויות אדם זועמים: גוגל ואפל סייעו לדיכוי הנשים בסעודיה</a>
      </p>
      <p>לפי סוכנות הידיעות הסעודית, השר לענייני ערים וכפרים ד"ר מאג'ד אל-קסבי פרסם תקנות חדשות שיהיו תקפות לגבי בתי הספר, המסעדות, המטבחים, תחנות הדלק, מרכזי ספורט, האולמות ועוד. כך למשל, הותר לבנות בתי ספר פרטיים עם שלוש קומות במקום שתיים, והוגדרה תקנה למטר מרובע לכל תלמיד. </p>
      <figure>
        <img src="https://www.israelhayom.co.il/sites/default/files/u10321/0_RC279D9OJA6C_RTRMADP_3_SAUDI-WOMEN.jpg"/>
        <figcaption>
          <b>קיפוח שמובנה בחוק ובנוהג החברתי, נשים בקניון בסעודיה // צילום: רויטרס</b>
        </figcaption>
      </figure>
      <p>השר הסעודי הסביר שמטרת הרפורמות היא לשפר את חוויית הלקוחות, למשוך השקעות זרות ולפקח על התפתחות הבנייה. </p>
      <p>מוקדם יותר השנה, בית המלוכה הסעודי אישר לנשים לטוס לבדן ללא גבר שילווה אותן. אשתקד התאפשר לנשים גם לנהוג ברכב באופן עצמאי. עם זאת, פעילים חברתיים בסעודיה התלוננו שחוקי ההפליה נגד נשים בממלכה נותרו ברובם על כנם. מה גם שפעילות פמיניסטיות מרכזיות נעצרו במהלך תקופת הרפורמות.</p>
    </article>
  </body>
</html>