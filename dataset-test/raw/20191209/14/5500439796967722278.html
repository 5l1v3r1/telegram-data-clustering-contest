<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/23009/cerkveno-sodisce-bivsega-ljutomerskega-zupnika-spoznalo-za-krivega-spolnega-nasilja.html"/>
    <meta property="og:site_name" content="Prlekija on net"/>
    <meta property="article:published_time" content="2019-12-09T14:43:00+00:00"/>
    <meta property="og:title" content="Cerkveno sodišče bivšega ljutomerskega župnika spoznalo za krivega spolnega nasilja"/>
    <meta property="og:description" content="Zadeva v zvezi s sumom spolnega nasilja, katerega naj bi bil aprila lani osumljen zdaj že bivši ljutomerski župnik Andrej Zrim in zaradi tega bil s strani murskosoboškega škofa Petra Štumpfa tudi odpoklican iz župnije Ljutomer, je v teh dneh dobila svoj epilog.Na spletni strani Župnije Ljutomer je namreč z dne ..."/>
  </head>
  <body>
    <article>
      <h1>Cerkveno sodišče bivšega ljutomerskega župnika spoznalo za krivega spolnega nasilja</h1>
      <h2>S strani metropolitanskega cerkvenega sodišča in v skladu z navodili Kongregacije za nauk vere je v izvensodnem upravnem kazenskem postopku bil spoznan za krivega zaradi spolnega nasilja nad mladoletnimi in odraslimi osebami</h2>
      <address><time datetime="2019-12-09T14:43:00+00:00">09 Dec 2019, 14:43</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2018_04/andrej-zrim-moral-zapustiti-ljutomersko-zupnijo_4570114476.jpg"/>
        <figcaption>Andrej Zrim je lani moral zapustiti ljutomersko župnijo</figcaption>
      </figure>
      <p>Zadeva v zvezi s sumom spolnega nasilja, katerega naj bi bil aprila lani osumljen zdaj že bivši ljutomerski župnik <b>Andrej Zrim</b> in zaradi tega bil s strani murskosoboškega škofa <b>Petra Štumpfa</b> tudi <a href="https://www.prlekija-on.net/lokalno/17632/zupnik-andrej-zrim-moral-zapustiti-ljutomersko-zupnijo.html">odpoklican iz župnije Ljutomer</a>, je v teh dneh dobila svoj epilog.</p>
      <p>Na spletni strani Župnije Ljutomer je namreč z dne 8. 12. 2019 moč zaslediti oznanilo, iz katerega je razvidno, da naj bi bil Andrej Zrim s strani metropolitanskega cerkvenega sodišča in v skladu z navodili Kongregacije za nauk vere v izvensodnem upravnem kazenskem postopku spoznan za krivega zaradi spolnega nasilja nad mladoletnimi in odraslimi osebami. "<i>Gospod Andrej Zrim, duhovnik murskosoboške škofije, je bil v skladu z navodili Kongregacije za nauk vere v izvensodnem upravnem kazenskem postopku spoznan za krivega zaradi spolnega nasilja nad mladoletnimi in odraslimi osebami. Naloženi so mu bili določeni ukrepi, med drugim opravičilo žrtvam in župnijskemu občestvu, prepoved vračanja v župnije službovanja brez škofovega izrecnega dovoljenja in prepoved javnega maševanja, dokler ne bo uspešno zaključena ustrezna terapija</i>," se glasi obvestilo metropolitanskega cerkvenega sodišča, zapisano v oznanilu.</p>
      <p>Primer domnevnih spolnih zlorab s strani imenovanega župnika je lani aprila v župniji Ljutomer in tudi drugod dvignil precej prahu, župnik pa se je po izbruhu afere umaknil in se na obtožbe v javnosti ni odzival. Takrat se je več staršev pritožilo, da nadleguje njihove otroke. O tem, ali naj bi zoper bivšega župnika bil sprožen tudi kakšen kazensko-pravni pregon, pa zaenkrat ni informacij.</p>
      <p>Zrim je sicer v preteklosti že bil obtožen fizičnega napada na osebo, mlajšo od 14 let. To je bilo v času, ko je bil župnik v Gornji Radgoni in naj bi se pri verouku fizično lotil takrat 12-letnega učenca OŠ Gornja Radgona.</p>
    </article>
  </body>
</html>