<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840290-v-oon-povidomili-pro-rekordne-zrostannya-tsin-na-myaso"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T14:03:00+00:00"/>
    <meta property="og:title" content="В ООН повідомили про рекордне зростання цін на м'ясо"/>
    <meta property="og:description" content="КИЇВ. 9 грудня. УНН. У листопаді поточного року ціни на продовольство в світі істотно зросли, досягнувши найвищого рівня за останні два роки. Про це йдеться …"/>
  </head>
  <body>
    <article>
      <h1>В ООН повідомили про рекордне зростання цін на м'ясо</h1>
      <address><time datetime="2019-12-09T14:03:00+00:00">09 Dec 2019, 14:03</time> by <a rel="author">Ірина Макаренко</a></address>
      <p><b>КИЇВ. 9 грудня. УНН.</b> У листопаді поточного року ціни на продовольство в світі істотно зросли, досягнувши найвищого рівня за останні два роки. Про це йдеться в звіті Продовольчої та сільськогосподарської організації ООН (ФАО), передає <b>УНН.</b></p>
      <p>Рекордне зростання цін на продовольство було обумовлене підвищенням міжнародних цін на м'ясну продукцію і рослинні олії, кажуть в ООН.</p>
      <p>Індекс цін ФАО на рослинні олії піднявся в листопаді на 10,4%, індекс цін на м'ясо - піднявся на 4,6%, що стало найзначнішим місячним приростом за останні десять років.</p>
      <p>Найбільше зросли ціни на яловичину і баранину, інформують в ООН. "Під впливом стабільного попиту на імпорт, особливо з боку Китаю, з огляду на наближення в кінці року свят", - йдеться в звіті.</p>
      <p>Зросли також ціни на свинину і м'ясо птиці, поінформували в ООН.</p>
      <p>Нагадаємо, що в Україні ціни на курятину впали. Зокрема, йдеться про вартість курячого <a href="https://www.unn.com.ua/ru/news/1837242-v-ukrayini-podeshevshalo-kuryache-file">філе</a>, яке за місяць подешевшало на 1,1%.</p>
      <p>Також нагадаємо, в Україні курятина дешевше, ніж у Польщі, Угорщині та Іспанії.</p>
      <p>За останні роки Україна стала одним з <a href="https://www.unn.com.ua/uk/news/1793535-nimtsi-pereyshli-na-ukrayinsku-kuryatinu">найбільших постачальників курятини до ЄС</a>. Фахівці пояснюють успіх вітчизняного продукту в Європі конкурентною перевагою - доступною ціною. Зокрема, українське м'ясо птиці увійшло у великі споживчі сегменти ресторанів, їдалень, промислових кухонь, на які припадає 65% продажів на німецькому ринку.</p>
      <p>26 листопада Європарламент ратифікував зміни в угоду між ЄС і Україною про збільшення квоти для безмитного експорту м'яса птиці з України. Резолюцію підтримали 444 євродепутати. Домовленості передбачають поступове збільшення до 2021 року в 2,5 рази - до 70 тис. тонн в рік - безмитних квот експорту української курятини і переробленого м'яса курки. Збільшення квот ініціював ЄС, але міжнародне видання Politico називає це перемогою України, зокрема найбільшого виробника і експортера української курятини, компанії "Миронівський хлібопродукт" (ТМ Наша Ряба) Юрія Косюка, частка якого в загальному експорті країни (по курятині) становить 90%.</p>
    </article>
  </body>
</html>