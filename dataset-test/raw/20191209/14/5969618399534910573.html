<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/diethnes-podosfairo/diadhlwseis-stoys-dromoys-ths-texeranhs-gia-ton-stramatsoni.5653540.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T14:56:00+00:00"/>
    <meta property="og:title" content="Διαδηλώσεις στους δρόμους της Τεχεράνης για τον Στραματσόνι!"/>
    <meta property="og:description" content="Η αποχώρηση του Αντρέα Στραματσόνι και των συνεργατών του από τον πάγκο της Εστεγκάλ έφεραν αναστάτωση στην ομάδα, με τους οπαδούς να διαδηλώνουν στους δρόμους για την επιστροφή του."/>
  </head>
  <body>
    <article>
      <h1>Διαδηλώσεις στους δρόμους της Τεχεράνης για τον Στραματσόνι!</h1>
      <h2>Η αποχώρηση του Αντρέα Στραματσόνι και των συνεργατών του από τον πάγκο της Εστεγκάλ έφεραν αναστάτωση στην ομάδα, με τους οπαδούς να διαδηλώνουν στους δρόμους για την επιστροφή του.</h2>
      <address><time datetime="2019-12-09T14:56:00+00:00">09 Dec 2019, 14:56</time> by <a rel="author">Βαγγέλης Σταματόπουλος</a></address>
      <p>Η ανακοίνωση από πλευράς Αντρέα Στραματσόνι πως <a href="https://www.sport24.gr/football/diethnes-podosfairo/telos-apo-thn-estegkal-o-stramatsoni.5653015.html">τόσο εκείνος όσο και το τεχνικό επιτελείο του έλυσαν τα συμβόλαιά τους με την Εστεγκάλ</a>, μετά από παρέμβαση της FIFA ελέω καθυστέρησης όσον αφορά στην καταβολή των μισθών τους, έφερε σεισμικές δονήσεις στο στρατόπεδο της ομάδας από το Ιράν.</p>
      <p>Και αυτό γιατί οι οπαδοί της είχαν σε πολύ μεγάλη εκτίμηση τον άλλοτε τεχνικό του Παναθηναϊκού που είχε φέρει την ομάδα τους στην πρώτη θέση της βαθμολογίας και στράφηκαν άμεσα κατά της διοίκησης του συλλόγου αλλα και του Υπουργείου Αθλητισμού του Ιράν που έχει την ιδιοκτησία της Εστεγκάλ.</p>
      <p>Ο τρόπος; Απόλυτα αυθόρμητος, με εκατοντάδες οπαδούς να συγκεντρώνονται έξω από τα γραφεία του Υπουργείου Αθλητισμού στην Τεχεράνη και να διαμαρτύρονται για τις τελευταίες εξελίξεις, που ανάγκασαν τον "Στράμα" να φύγει από το σύλλογο.</p>
      <p>Σύμφωνα μάλιστα με τα τελευταία ρεπορτάζ, η ποδοσφαιρική ομοσπονδία του Ιράν εξετάζει πλέον σοβαρά το ενδεχόμενο να διεξαχθεί κεκλεισμένων των θυρών το ματς Παϊκάν-Εστεγκάλ που είναι προγραμματισμένο τη Δευτέρα (9/12), ώστε να μην υπάρχει κίνδυνος επεισοδίων.</p>
      <p>Σημειώνεται πως ο Αντρέα Στραματσόνι έκανε γνωστό μέσω ανακοίνωσης πως αποχώρησε από τις 6 Δεκεμβρίου από την τεχνική ηγεσία της Εστεγκάλ, τονίζοντας μεταξύ άλλων:</p>
      <p>
        <i>"Υπάρχει μεγάλη απογοήτευση που τελείωσε έτσι, δεν πίστευα πως το ήθελε κάποιος. Έκανα τα πάντα για να σώσω τη σχέση και να συνεχίσω να δουλεύω, όμως από το σύλλογο συνέχιζαν να δίνουν διαβεβαιώσεις που δεν ανταποκρίνονταν στην πραγματικότητα τους τελευταίους μήνες.</i>
      </p>
      <p>
        <i>Δεν είναι αλήθεια πως είχα πρόταση από άλλη ομάδα. Έχω μόνο να πω ότι η Εστεγκάλ έχει εκπληκτικούς οπαδούς, θα τους έχω πάντα μέσα στην καρδιά μου.</i>
      </p>
      <p>
        <i>Εάν η κατάσταση μπορούσε να θεραπευτεί από νομική άποψη, θα ήμουν έτοιμος να επιστρέψω ακόμα και αύριο στο τιμόνι της Εστεγκάλ".</i>
      </p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4><a href="https://www.sport24.gr/football/diethnes-podosfairo/telos-apo-thn-estegkal-o-stramatsoni.5653015.html">Τέλος από την Εστεγκάλ ο Στραματσόνι</a>  </h4>
    </article>
  </body>
</html>