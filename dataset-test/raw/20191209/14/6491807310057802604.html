<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/blgariya/filip-dimitrov-izbran-za-zam-predsedatel-na-venecianskata-komisiya"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T14:29:31+00:00"/>
    <meta property="og:title" content="Филип Димитров избран за зам.-председател на Венецианската комисия"/>
    <meta property="og:description" content="Българският конституционен съдия Филип Димитров е избран за зам.-председател на Комисията за демокрация чрез право, известна още и като Венецианската комисия) към Съвета на Европа, съобщи lex.bg. Той е представител на България в комисията от началото на 2017 г. на мястото на проф. Евгени Танчев. Освен конституционен съдия, Филип Димитров е и бивш премиер на България в периода 1991-1992, посочват в съобщението за избора от Венецианската комисия."/>
  </head>
  <body>
    <article>
      <h1>Филип Димитров избран за зам.-председател на Венецианската комисия</h1>
      <address>
        <time datetime="2019-12-09T14:29:31+00:00">09 Dec 2019, 14:29</time>
      </address>
      <p>Българският конституционен съдия Филип Димитров е избран за зам.-председател на Комисията за демокрация чрез право, известна още и като Венецианската комисия) към Съвета на Европа, съобщи l<a href="https://news.lex.bg/%d1%84%d0%b8%d0%bb%d0%b8%d0%bf-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b2%d0%b5%d1%87%d0%b5-%d0%b5-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/">ex.bg</a>. Той е представител на България в комисията от началото на 2017 г. на мястото на проф. Евгени Танчев. Освен конституционен съдия, Филип Димитров е и бивш премиер на България в периода 1991-1992, посочват в съобщението за избора от Венецианската комисия.</p>
      <p>Италианецът Джани Букикио e преизбран за председател на Комисията, става ясно още от съобщението.</p>
      <p>Изборите за ново ръководство са били проведени на 6-7 декември във Венеция, като са избрани и още двама нови зам.-председатели – Клер Бази-Малаури, член на френския Конституционен съвет и Реджина Кинер (Швейцария), професор на Конституционно и административно право в университета в Цюрих.</p>
      <p>Венецианската комисия е избрала още Хердис Керулф Торгейсдотир (Исландия), Вероника Билкова (Чехия), Майкъл Френдо (Малта) и Талия Хабриева (Руска федерация) за членове на Бюрото.</p>
      <p>Комисията предоставя правни съвети на държавите-членки и им помага да приведат своите правни и институционални структури в съответствие с европейските стандарти.</p>
      <p>Новината за избора на Филип Димитров за зам.-председател идва дни, след като Венецианската комисия обяви препоръките си за промени в законодателството у нас, с които да се осигури възможност за ефективно и независимо разследване срещу главния прокурор, в случай, че той извърши престъпление.</p>
      <p>В отговор премиерът Борисов обяви свика извънредно заседание на правителството в събота за изготвяне и одобрение на проект за промени в НПК. Те предвиждат шефът на отдел „Инспекторат“ към Върховната касационна прокуратура да разследва главния прокурор и заместниците му. Според правителството независимостта на шефа на инспектората ще бъде гарантирана от новия му статут, според който той ще бъде избиран с мнозинство от 2/3 на Прокурорската колегия на ВСС и ще има 7-годишен мандат. Проектът за промени в НПК вече е внесен в Народното събрание.</p>
    </article>
  </body>
</html>