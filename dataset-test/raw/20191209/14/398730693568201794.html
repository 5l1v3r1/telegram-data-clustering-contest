<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/klart-sveriges-trupp-till-januariturnen/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:08:51+00:00"/>
    <meta property="og:title" content="Sveriges trupp till januariturnén"/>
    <meta property="og:description" content="Rutinerade spelare som Alexander Kacaniklic, Marcus Danielson och Robin Söder.  Men också flera unga skrällar i form av Anel Ahmedhodzic, Gustav"/>
  </head>
  <body>
    <article>
      <h1>Sveriges trupp till januariturnén</h1>
      <address><time datetime="2019-12-09T14:08:51+00:00">09 Dec 2019, 14:08</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Rutinerade spelare som Alexander Kacaniklic, Marcus Danielson och Robin Söder. <br/>Men också flera unga skrällar i form av Anel Ahmedhodzic, Gustav Berggren och Kristopher Da Graca. <br/>Det sammanfattar förbundskapten Janne Anderssons trupp till januariturnén.</b>
      </p>
      <p>Janne Andersson inledde sin presskonferens på måndagen genom att rada upp ett antal spelare – Viktor Claesson, Ken Sema och Alexander Isak – som varit med i januariturnén för att senare ta en plats i det ”riktiga” fotbollslandslaget. </p>
      <p>– Det är roligt och visar betydelsen av att vara med i truppen. När en spelare kommer in i det ”riktiga” landslaget vet han hur vi vill ha saker och ting, säger Janne Andersson. </p>
      <p>I truppen finns flera namn som andas rutin. Alexander Kacaniklic, Robin Söder, Martin Olsson och Marcus Danielson är tre namn som alla är en bra bit över 25 år gamla. </p>
      <p><b>Men truppen andas också</b> ungdomlig entusiasm. Jordan Larsson, Anel Ahmedhodzic, Gustav Berggren och Kristopher Da Graca är fyra spelare som tar plats i den 25 man stora truppen. </p>
      <p>– Alexander Kacaniklic har gjort en jättebra säsong i Hammarby. Det är en intressant spelartyp med avgörande egenskaper. Det är roligt att man kan komma hem till Sverige och få fart på karriären igen, säger Janne Andersson och fortsätter:</p>
      <p>– ”Lex” Marcus Danielson är det faktiskt så att spelare fortsätter utvecklas. Hamnar man i rätt miljö fortsätter man att utvecklas och detta gör att vi tittar på lite äldre spelare till januariturnén. Robin Söder är också den kategorin av spelare som känns het och som finns med av den anledningen. </p>
      <p><b>Noterbart är att Malmö FF</b>, bortsett från Anel Ahmedhodzic (som är utlånad från MFF), inte har med en enda spelare i truppen. </p>
      <p>– Både Johan Dahlin och Oscar Lewicki har tackat nej utifrån skadeproblematik och slitage. De hade kunnat vara med, men det är inte säkert att de skulle varit med, säger Janne Andersson. </p>
      <p>Jordan Larsson är den enda spelare från den ryska ligan som är med i truppen. </p>
      <p>– Han har gjort det bra och gjort ett antal poäng under hösten. Han tog ett enormt steg i Norrköping under våren och det ska bli roligt att jobba med Jordan, säger Janne Andersson. </p>
      <p>Lägret hålls i Qatar och under turnén kommer två matcher att spelas. Dels mot Moldavien den 9 januari, dels mot Kosovo den 12 januari. </p>
      <p><b>Under måndagens presskonferens</b> meddelades även att två hemmamatcher i förberedelserna inför EM nästa sommar är klara. Sverige matchas mot Ryssland, den 28 mars, samt Finland, den 4 juni, på Friends Arena. Ytterligare bortamatcher kommer spelas i nämnda fönster.</p>
      <details>
        <summary>Fakta. Truppen till januariturnén i Qatar</summary>
        <p><b>Målvakter:</b> Peter Abrahamsson, BK Häcken, Pontus Dahlberg, Watford, Isak Pettersson, IFK Norrköping.</p>
        <p><b>Backar:</b> Anel Ahmedhodzic, Hobro IK, Adam Andersson, BK Häcken, Joel Andersson, FC Midtjylland, Marcus Danielson, Djurgården, Kristopher Da Graca, IFK Göteborg, Martin Olsson, klubblös, Jacob Une Larsson, Djurgården, Simon Sandberg, Hammarby.</p>
        <p><b>Mittfältare och forwards: </b>Gustav Berggren, BK Häcken, Jesper Karlsson, IF Elfsborg, Jesper Karlström, Djurgården, Darijan Bojanic, Hammarby, August Erlingmark, IFK Göteborg, Alexander Fransson, IFK Norrköping, Simon Hedlund, Bröndy IF, Daleho Irandust, BK Häcken, Dino Islamovic, Östersunds FK, Alexander Kacaniklic, Hammarby, Jordan Larsson, Spartak Moskva, Robin Söder, IFK Göteborg, Anton Salétros, AIK, Muamer Tankovic, Hammarby.</p>
      </details>
      <p>
        <a href="https://www.dn.se/sport/fotboll/hakan-sjostrand-all-form-av-rasism-maste-bekampas/">Läs mer: Håkan Sjöstrand: All form av rasism måste bekämpas</a>
      </p>
    </article>
  </body>
</html>