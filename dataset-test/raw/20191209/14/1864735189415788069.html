<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/itinerari/orient-express-venezia-1.4929122"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-12-09T14:22:52+00:00"/>
    <meta property="og:title" content="Orient Express da Venezia a Londra, una festa in stile Grande Gatsby"/>
    <meta property="og:description" content="Un viaggio da Venezia a Londra e indietro nel tempo: a marzo 2020 il Venice Simplon-Orient-Express ospiterà un favoloso party anni Venti"/>
  </head>
  <body>
    <article>
      <h1>Orient Express da Venezia a Londra, una festa in stile Grande Gatsby</h1>
      <h2>Un viaggio da Venezia a Londra e indietro nel tempo: a marzo 2020 il Venice Simplon-Orient-Express ospiterà un favoloso party anni Venti </h2>
      <address><time datetime="2019-12-09T14:22:52+00:00">09 Dec 2019, 14:22</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4929121.1575901372!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>A bordo del Venice Simplon-Orient-Express - Foto: belmond.com</figcaption>
      </figure>
      <p>Ripassate i passi del Charleston e rispolverate abiti con le frange e smoking, <b>se non volete sfigurare alla festa anni Venti</b> che andrà in scena nelle lussuose carrozze dell'Orient Express. <br/><br/>Intitolato 'The Party', il nostalgico evento su binari <b>in stile 'Grande Gatsby'</b> prende il via il 27 marzo 2020 a Venezia. Gli ospiti passeranno la prima notte all'esclusivo Belmond Hotel Cipriani sull'isola della Giudecca (dove si è sposato George Clooney, per capire il livello). In un luogo segreto <b>li attende un bar clandestino ricreato per l'occasione</b>, per gustare un cocktail e calarsi nell'atmosfera. <br/><br/>Il giorno dopo si parte dalla stazione di Santa Lucia a bordo del <b>Venice Simplon-Orient-Express</b>, un treno di lusso con carrozze Art déco originali d'epoca. Il convoglio attraversa <b>Italia, Austria, Svizzera e Francia alla volta di Parigi</b>. I passeggeri si accomodano nella loro cabina, gustano un pranzo di tre portate e si godono il panorama delle Alpi dai finestrini. <br/><br/>Giunta la sera, appuntamento nella carrozza bar per incontrare gli altri ospiti sorseggiando champagne. Non obbligatorio, ma <b>caldamente consigliato un look in tema anni Venti</b>. Dopo la sontuosa cena da quattro portate, la festa prosegue a oltranza nella notte fino allo sfinimento, fra drink, balli, eventi a sorpresa e performance improvvisate. <br/><br/>Il giorno dopo si raggiunge Parigi, e qui volendo può anche terminare il viaggio. Chi preferisce, a seconda del pacchetto scelto, può invece concludere l'esperienza Venice Simplon-Orient-Express <b>proseguendo fino a Londra</b>. Questa opzione <a href="https://www.belmond.com/trains/europe/venice-simplon-orient-express/journeys/the-party-cipriani">costa 3760 sterline</a>, circa 4460 euro. <br/><br/><br/>Leggi anche: <br/>- <a href="https://www.quotidiano.net/itinerari/uber-le-attrazioni-turistiche-pi%C3%B9-richieste-dai-clienti-nel-2019-1.4923050">Uber, le attrazioni turistiche più richieste dai clienti nel 2019</a> <br/>- <a href="https://www.quotidiano.net/itinerari/viaggi-di-lusso-dove-andare-1.4847030">Viaggi di lusso, dove andare: le tendenze del 2020</a> <br/>- <a href="https://www.quotidiano.net/itinerari/dove-andare-in-vacanza-a-natale-1.4921992">Dove andare in vacanza a Natale: i luoghi e le mete migliori<br/></a>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>