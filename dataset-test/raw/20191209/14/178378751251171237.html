<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/media/tv/i-medici-anticipazioni-terza-puntata.html"/>
    <meta property="og:site_name" content="Today"/>
    <meta property="article:published_time" content="2019-12-09T14:11:00+00:00"/>
    <meta property="og:title" content="'I Medici', le anticipazioni della terza puntata"/>
    <meta property="og:description" content="Lunedì 9 dicembre, in prima serata Rai1, altri due episodi della terza stagione"/>
  </head>
  <body>
    <article>
      <h1>'I Medici', le anticipazioni della terza puntata</h1>
      <h2>Lunedì 9 dicembre, in prima serata Rai1, altri due episodi della terza stagione</h2>
      <address><time datetime="2019-12-09T14:11:00+00:00">09 Dec 2019, 14:11</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/51026028245297/video-tassista-picchia-cliente-fiumicino-2.mp4"/>
      </figure>
      <p>Il <a href="http://www.today.it/media/tv/i-medici-terza-stagione.html">terzo capitolo</a>,<b> 'I Medici – Nel nome della famiglia'</b>, per la regia di Christian Duguay, in onda su Rai1 per quattro prime serate, il lunedì e il martedì, a partire dal 2 dicembre. Lunedì 9 due nuovi episodi.</p>
      <p>Nel <b>cast internazionale</b>, chiamato a rappresentare le vicende della nobile famiglia fiorentina, Daniel Sharman torna ad interpretare il Magnifico. Accanto a lui Alessandra Mastronardi è Lucrezia Donati, Synnøve Karlsen, la moglie Clarice Orsini, Aurora Ruffino Bianca de' Medici. In alcuni flashback rivediamo ancora Bradley James il cui personaggio, il fratello di Lorenzo, Giuliano de' Medici, è stato assassinato nel Duomo di Firenze nella congiura ordita dalla famiglia dei banchieri de' Pazzi.</p>
      <p>Nella<b> nuova stagione </b>tante new entry italiane e internazionali, da Francesco Montanari, che nei panni del Savonarola avrà un ruolo di rilievo nei nuovi episodi, così come Neri Marcorè che darà il volto al Papa Innocenzo VIII, successore di Papa Sisto IV interpretato da John Lynch. A Giorgio Marchesi è stato affidato il ruolo di Giacomo Spinelli, nuovo avversario di Lorenzo il Magnifico, mentre Johnny Harris sarà Bruno Bernardi suo nuovo consigliere.</p>
      <h3>'I Medici', terza puntata: le anticipazioni</h3>
      <p>Dopo il successo delle prime due serate,<b> lunedì 9 dicembre</b> va in onda su Rai1 alle 21.25 la terza puntata de 'I Medici'. Nel primo episodio dal titolo<b> 'La Santa Sede'</b>, Sisto IV è morto. Lorenzo e Clarice si recano a Roma per tentare di influenzare l’elezione del nuovo Papa, ma devono confrontarsi con le trame di Riario che mira a far eleggere suo cugino Raffaele, grazie a complotti interni alla Curia. I Medici troveranno un'inaspettata alleata in Caterina Sforza, moglie di Riario, ma la vittoria finale verrà raggiunta non senza sacrifici. Il nuovo Papa Cybo, eletto grazie al denaro e all'influenza dei Medici, infatti, si rivela difficile da controllare e la parte avuta da Lorenzo nella sua elezione provoca la rabbia di Savonarola, che difende l'idea di una Chiesa guidata da Dio e non dalla politica.</p>
      <p>Nel secondo episodio intitolato<b> 'Un uomo senza importanza'</b>, mentre Lorenzo comincia a mostrare i primi sintomi di una grave malattia che lo ucciderà, i suoi nemici politici decidono di attaccarlo mettendo in dubbio la solidità della Banca Medici, che in effetti si regge grazie al denaro sottratto in passato alle finanze cittadine. Per coprire la perdita ed evitare la rovina, Lorenzo rischia di entrare in conflitto con la città di Sarzana, da cui proviene il suo consigliere Bernardi (di cui si scoprirà un fosco passato). Nel frattempo, Tommaso Peruzzi, un tempo ardente sostenitore di Lorenzo, scopre le magagne della banca Medici. Deciso a coprire uno scandalo che potrebbe portare all'esilio dei Medici, Bernardi cerca di convincere Lorenzo ad eliminare Tommaso.</p>
    </article>
  </body>
</html>