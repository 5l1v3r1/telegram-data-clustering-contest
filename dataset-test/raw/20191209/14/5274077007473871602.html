<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420636"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T14:57:00+00:00"/>
    <meta property="og:title" content="הוקרה לאנשי היום-יום לעילוי נשמת תמר ז&quot;ל"/>
    <meta property="og:description" content="צוות 'עשיה' של סניף 'עזרא' הדר גנים החליט להקדיש פעילות חברתית ייחודית לעילוי נשמת החברה לסניף שנהרגה מפגיעת הרכבת הקלה בי-ם"/>
  </head>
  <body>
    <article>
      <h1>הוקרה לאנשי היום-יום לעילוי נשמת תמר ז"ל</h1>
      <address><time datetime="2019-12-09T14:57:00+00:00">09 Dec 2019, 14:57</time> by <a rel="author">ערוץ 7</a></address>
      <p>צוות 'עשיה' של סניף 'עזרא' הדר גנים החליט לקיים פעילות מיוחדת לזכרה של בת השכונה תמר פניגשטיין ז"ל, שנהרגה מפגיעת הרכבת הקלה בירושלים בשבוע שעבר.</p>
      <p>הפרויקט הוא יום הוקרה לכל אותם אנשים שעושים את היום יום של האזרחים יותר נקי וטוב אבל לא מוקירים להם תודה על זה. הצוות יצא לרחובות השכונה ופגש את אותם האנשים, דיבר איתם, אמר להם תודה בשם כל השכונה וחילק להם שי קטן כאות תודה והערכה למה שהם עושים למען התושבים יום יום.</p>
      <p>"רצינו להודות לכל האנשים היקרים שמשכימים קום כל בוקר במיוחד בשבילנו אך לא תמיד זוכים להערכה וכבוד הראוי והמתאים להם על תרומתם הרבה לציבור", הסבירו המארגנים, "יצאנו בשעה שבע בבוקר והתפרסנו ברחבי השכונה בשביל לפגוש ולהכיר להם תודה בשם כל השכונה ולחלק להם שי קטן וצנוע בשם כולנו".</p>
      <p>"אנחנו רגילים לראות ולהעזר בכל בוקר במאות חיילים, שומרים בבתי הספר, מעבירי מעברי חצייה, נהגי אוטובוס, מחלקי עיתונים, מנקי רחוב ובתי ספר ועוד. הם לעתים נראים לכולנו כמשהו שמובן מאליו וחלק משגרת החיים והנוף ורובנו נוטים להתעלם מהם. לזכרה של תמר, החלטנו לעצור ולהקדיש להם כמה דקות כדי לדבר איתם ולתת להם שי קטן ובעיקר חיוך גדול".</p>
      <p>"ממליצים לכם לעשות את זה גם", מסכמים בצוות 'עשיה', "ובנוסף כל בוקר כשאתם עוברים ליד אנשים החשובים האלו תשתדלו להגיד להם בוקר טוב עם חיוך, אין לכם מושג כמה זה משפיע עליהם ומשנה להם את כל היום מקצה לקצה".</p>
      <p>"המשפחה התרגשה מאד לשמוע על ההנצחה של תמר", אמר נדב אפרי, גיסה של תמר ז"ל, "במיוחד על לקיחה תכונה משמעותית שלה, של תשומת לב לכל אדם ואהבה לכל אדם".</p>
      <p>הרב אמיר סנדלר, רב אולפנת הדר גנים, מספר על הקשר המיוחד בין הפעילות לבין דמותה של תמר: "ביום שישי הלכתי לנחם את משפחתה של תמר ז"ל ונועה, אמה, סיפרה לי שביום הראשון של השבעה הגיע אדם מבוגר, הפרצוף שלו היה מוכר אבל לא ידעו מי הוא. לאחר כמה דקות סיפר שהוא מעביר את הילדים במעברי החצייה בשכונה וכשהוא שמע שתמר היא ההרוגה, הוא הרגיש שהוא חייב לבוא לנחם. האיש סיפר שבכל בוקר תמר היתה אומרת לו בוקר טוב, תודה רבה, מה שלומך ועוד. הכל בחיוך מאיר פנים. מדהים כמה שהפרוייקט מתאים לדמותה של תמר".</p>
      <p>ליאל גהן מצוות 'עשייה' מוסיפה: "במהלך היום הוקרה, אחד מאנשי משמרות הזהב כאשר הבאנו לו את השי הוקרה חייך ואמר:"עשיתן לי את השבוע", והרגע הזה היה שווה את כל ההשקעה.היה מדהים לראות את החיוך שהופיע על הפרצופים של האנשים שהתייחסנו אליהם ואמרנו תודה."</p>
      <p>"זאת השנה השנייה שאנחנו מרימים את יום ההוקרה הזה", מספרות ליה אורזל ואסתר יניר מהצוות, "הוא עוצמתי כל פעם מחדש, מדהים איך מעשה קטן שלנו כ"כ משמעותי בשביל אותם האנשים. במהלך ההכנות לפרוייקט שמענו סיפורים רבים על דמותה של תמר שהבהירו לנו עד כמה פרוייקט זה מתאים לדמותה של תמר וכמה שתמר תמיד התייחסה לאנישם השקופים, שמחה אותם ושמחה."</p>
      <p>טוען....</p>
    </article>
  </body>
</html>