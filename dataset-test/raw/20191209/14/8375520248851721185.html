<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/hto-spravzhniy-vlasnik-pidprijemstv-iz-rejestru-yurosib-znikaje-informaciya-pro-beneficiariv-645544.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T14:08:52+00:00"/>
    <meta property="og:title" content="Хто справжній власник підприємств? Із Реєстру юросіб зникає інформація про бенефіціарів"/>
    <meta property="og:description" content="З 2017 року з Реєстру зникла інформація про власників 24 тисяч компаній - ЗМІ"/>
  </head>
  <body>
    <article>
      <h1>Хто справжній власник підприємств? Із Реєстру юросіб зникає інформація про бенефіціарів</h1>
      <address>
        <time datetime="2019-12-09T14:08:52+00:00">09 Dec 2019, 14:08</time>
      </address>
      <h4>З 2017 року з Реєстру зникла інформація про власників 24 тисяч компаній - ЗМІ</h4>
      <p>З Єдиного державного реєстру юридичних осіб за останні 2,5 роки зникла інформація  про кінцевих бенефіціарних власників 24 тисяч українських компаній.</p>
      <p>Це виявив головний розробник та архітектор «<a href="https://bihus.info/projects/go-kancelyarska-sotnya">Канцелярської сотні</a>» Дмитро Чаплинський під час аналізу відкритих даних з Єдиного державного реєстру юридичних осіб та фізичних осіб-підприємців, повідомляє<a href="https://bihus.info/iz-reestru-yurosib-znikla-informaciya-pro-beneficiariv-24-tisyach-kompaniy"> Bihus</a>.</p>
      <p>Зазначається, що інформація про бенефіціарів компаній почала зникати приблизно з середини серпня 2017 року.</p>
      <p>«До кінця 2017-го з Реєстру зникли відомості про кінцевих власників майже 4,4 тис. юридичних осіб, у 2018-му - 11,4 тисяч, до середини жовтня 2019-го - 8,2 тисяч. Із повним списком компаній та приблизною датою зникнення інформації про їх бенефіціарів можна ознайомитися за <a href="https://docs.google.com/spreadsheets/d/1fdpsecCJIDn9OWt_ucKZnmff0VhHdIsgYt5KQRVazVg/edit?usp=sharing">посиланням</a>», - йдеться у матеріалі.</p>
      <p>Журналісти пишуть, що завдяки матеріалам з Реєстру могли дізнатися під час підготовки розслідувань імена кінцевих власників українських юридичних осіб, записаних на компанії із офшорних юрисдикцій.</p>
      <p>«Також дані з Реєстру дозволяли знаходити незадекларовані бізнес-активи українських чиновників або допомагали виявити і дискваліфікувати компанії одного бенефіціара, які разом брали участь у державних закупівлях. Тепер для цих 24 тисяч компаній це стає неможливим», - пишуть у <a href="https://bihus.info/projects/go-kancelyarska-sotnya">Канцелярської сотні</a>.</p>
      <p>Журналісти повідомили про виявлену проблему Міністерство юстиції, у веденні якого знаходиться Єдиний державний реєстр юридичних осіб, але жодної реакції поки не було. Причини зникнення інформації з реєстру також залишаються невідомими.</p>
      <related>
        <a href="https://glavcom.ua/news/ukrajinciv-poperedili-pro-zboji-v-roboti-mitnici-645256.html"/>
        <a href="https://glavcom.ua/news/ssha-obicyayut-vinagorodu-v-5-mln-za-informaciyu-pro-rosiyskogo-hakera-645109.html"/>
        <a href="https://glavcom.ua/news/sim-kartki-i-racsi-dubilet-rozpoviv-detali-elektronnogo-perepisu-naselennya-644041.html"/>
      </related>
    </article>
  </body>
</html>