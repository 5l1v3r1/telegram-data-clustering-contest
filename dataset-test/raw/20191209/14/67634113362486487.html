<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/153619/"/>
    <meta property="og:site_name" content="AgroNews"/>
    <meta property="article:published_time" content="2019-12-09T14:26:00+00:00"/>
    <meta property="og:title" content="В яких регіонах через засуху не з’явилися сходи озимих"/>
    <meta property="og:description" content="Тепла погода впродовж двох декад листопада сприяла активній осінній вегетації озимих культур. Про це повідомляє відділ агрометеорології Укргідрометцентру, передає АгроЮг. Зазначається, що стан рослин переважно добрий та задовільний. Але на більшості площ Черкаської та окремих площах Одеської..."/>
  </head>
  <body>
    <article>
      <h1>В яких регіонах через засуху не з’явилися сходи озимих</h1>
      <address><time datetime="2019-12-09T14:26:00+00:00">09 Dec 2019, 14:26</time> by <a rel="author">agronews.uaode/author</a></address>
      <p>
        <b>Тепла погода впродовж двох декад листопада сприяла активній осінній вегетації озимих культур. Про це повідомляє відділ агрометеорології Укргідрометцентру, передає <a href="http://agro-yug.com.ua/archives/31655">АгроЮг.</a></b>
      </p>
      <p>Зазначається, що стан рослин переважно добрий та задовільний. Але на більшості площ Черкаської та окремих площах Одеської області стан рослин незадовільний через засушливі умови осіннього періоду.</p>
      <p>Через різке зниження температури повітря на початку третьої декади листопада зимуючі культури припинили активну вегетацію у фазах кущіння, 3-го листка та сходів. А на окремих площах Черкаської та Одеської областей сходи не з’явилися зовсім.</p>
      <p>Читайте також: В Україні цьогорічні посіви озимини можуть стати найменшими за останні 7 років</p>
      <p>«Мінімальна температура ґрунту на глибині залягання вузла кущіння озимих культур та багаторічних трав у західних областях знижувалася до 0° С – плюс 1° С, на решті території країни – мінус 1-10° С, що було вище критичних температур вимерзання. За даними осіннього обстеження, густота посівів сформувалася у межах 270-740 рослин на 1 м², загальна кількість стебел на 1 м² становила від 550 до 1400, кущистість сформувалася у межах 1,4-3,3 стебел на одній рослині. Висота рослин на фазу кущіння становила від 12 до 31 см», – йдеться в повідомленні.</p>
      <p>Крім того через засуху на багатьох площах Черкаської та в окремих районах Одеської області відмічалося зрідженість посівів озимої пшениці та засихання рослин.</p>
      <p>«Упродовж листопада відбувалося поповнення запасів вологи у ґрунті за рахунок опадів та завдяки тому, що не було промерзання ґрунту. Однак, у зв’язку із тим, що опадів у листопаді на більшості території випало менше норми, це поповнення було в основному недостатнім, в багатьох районах південних та центральних областей утримувалася засуха», – повідомляє Укргідрометцентр.</p>
    </article>
  </body>
</html>