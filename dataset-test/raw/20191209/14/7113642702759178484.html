<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/articles/2019/331752/"/>
    <meta property="og:site_name" content="FaceNews"/>
    <meta property="article:published_time" content="2019-12-09T14:21:53+00:00"/>
    <meta property="og:title" content="Чого чекають в окупованому Донецьку від «нормандського» саміту"/>
    <meta property="og:description" content="Тему переговорів в «нормандському форматі» російські пропагандисти перетворили на чергове шоу. Як подають зустріч лідерів України та Росії в Парижі на телебаченні Російської Федерації і телеканалах «ДНР» і «ЛНР»? І чого очікують від «нормандської четвірки» жителі окупованих територій? Про це – у матеріалі журналістів спеціального проєкту Радіо Свобода «Донбас Реалії»."/>
  </head>
  <body>
    <article>
      <h1>Чого чекають в окупованому Донецьку від «нормандського» саміту</h1>
      <address><time datetime="2019-12-09T14:21:53+00:00">09 Dec 2019, 14:21</time> by <a rel="author">Ольга Теребинська</a></address>
      <p>Тему переговорів в «нормандському форматі» російські пропагандисти перетворили на чергове шоу. Як подають зустріч лідерів України та Росії в Парижі на телебаченні Російської Федерації і телеканалах «ДНР» і «ЛНР»? І чого очікують від «нормандської четвірки» жителі окупованих територій? Про це – у матеріалі журналістів спеціального проєкту Радіо Свобода «Донбас Реалії».</p>
      <p>За тиждень до «нормандського саміту» на російських телеканалах всі розмови тільки про одне – зустріч «нормандської четвірки» у Парижі.</p>
      <p>З якої б новини не починалися чергові ток-шоу: чи то нова швидкісна траса Нева, аварія з автобусом в Забайкаллі чи поїзд з Москви до окупованого Криму за кілька хвилин ведучі повертали спікерів у потрібне русло.</p>
      <p>«Потяги прекрасні, але що стосується «нормандського формату» – давайте переходити до головного», – наполягав ведучий програми «60 хвилин» російського державного телеканалу «Росія-1».</p>
      <p>«Здавалося б, до чого тут Україна? А ця тема виникла», – і сам дивується ведучий телепрограми «Москва. Кремль. Путін» на тому ж каналі.</p>
      <figure>
        <img src="https://www.facenews.ua/media/contentimages/1295dee5703ba9e2.jpg"/>
      </figure>
      <p>
        <i>Володимир Зеленський і Володимир Путін</i>
      </p>
      <p>Спочатку в можливості зустрічі тет-а-тет російського президента Володимира Путіна і президента України Володимира Зеленського на російських телеканалах сумнівалися.</p>
      <p>«Трохи більше тижня залишилося до зустрічі Путіна і Зеленського в Парижі. Розмову наодинці Кремль проте не підтверджує, тому розмова може пройти і «на чотирьох», – розповідав Дмитро Кисельов в програмі «Вісті тижня».</p>
      <figure>
        <img src="https://www.facenews.ua/media/contentimages/5df5dee57173e839.jpg"/>
      </figure>
      <p>
        <i>Дмитро Кисельов</i>
      </p>
      <p>Але потім про це заговорили кремлівські посадовці.</p>
      <p>«Так чи інакше Путін і Зеленський поспілкуються. Можна припустити, що це буде зустріч не для того, щоб все завести в глухий кут, а дійсно спробувати знайти якісь розв’язки», – прокоментував телеканалу «Росія-1» речник Путіна Дмитро Пєсков.</p>
      <p>«Контакт буде безумовно корисний. Двосторонні відносини скорочували, переривали транспортні сполучення не ми. І якщо українська сторона, як зараз багато експертів в Києві кажуть, зацікавлена в їхньому поверненні, я думаю, за нами не заіржавіє, як то кажуть», – сказав голова МЗС Росії Сергій Лавров.</p>
      <figure>
        <img src="https://www.facenews.ua/media/contentimages/9375dee572e47f46.jpg"/>
      </figure>
      <p>
        <i>Сергій Лавров</i>
      </p>
      <h3>Як висвітлюють саміт на російському телебаченні?</h3>
      <p>А далі, за вказівкою Кремля, тему підхопили російські телезірки. І багаторазово повторювали, мовляв, Путін великодушно їде в Париж рятувати Донбас.</p>
      <p>«Є Мінські угоди, є жива «формула Штайнмаєра», Путін їде, як я розумію, як громадянин Росії, для того, щоб ви їх виконали. Все. Зеленський їде для того, щоб пункти місцями міняти, наперстками водити», – кричав ведучий програми «60 хвилин».</p>
      <p>Наступна мантра кремлівських пропагандистів – Зеленський до зустрічі не готовий і незрозуміло, чого від нього чекати.</p>
      <p>«Переговори, дійсно, складніше вести із Зеленським, тому що Порошенко хоча б зізнавався в тому, що він «цинічний бандера». Зеленський робить все те саме, що і Порошенко, але при цьому нам розповідає про свою миротворчу ініціативу. У цьому, звичайно, підступність і лукавство, не знаю, чи зможе він віджартуватися, маючи за спиною свій так званий «план Б», – розмірковувала ведуча «Росія-1» Ольга Скабєєва.</p>
      <figure>
        <img src="https://www.facenews.ua/media/contentimages/2d85dee574acd23a.jpg"/>
      </figure>
      <p>
        <i>Ведучі програми «60 хвилин» Ольга Скабєєва і Євген Попов</i>
      </p>
      <p>А ось телеведучий Володимир Соловйов в своїх ток-шоу замість конструктивного обговорення події, адже ніби для цього він збирав повну студію експертів, іноді складалося враження, що просто демонстрував свої акторські здібності і почуття доволі своєрідного почуття гумору. І про що б не йшлося, чи то переговори щодо газу:</p>
      <p>«Як? Ви будете купувати жахливий агресорський газ?», – гримасував Соловйов.</p>
      <p>Або ж щодо питання про повернення Криму:</p>
      <p>«А ще на «нормандському форматі» він (Зеленський – ред.) хоче запитати: а можна мені запитати у дядечка Дональда, чи може він нам Крим повернути. Ні! Не вийде!», – продовжував Соловйов.</p>
      <figure>
        <img src="https://www.facenews.ua/media/contentimages/1545dee57638ba21.jpg"/>
      </figure>
      <p>
        <i>Володимир Путін і Володимир Соловйов</i>
      </p>
      <p>У нього на все була підготовлена невелика пародія або метафора.</p>
      <p>«А ви що, коли ви підете в поле до вітру вам Російська Федерація повинна ширінку розстібати?» – кричав російський телеведучий.</p>
      <p>Ведуча російського державного телеканалу «Росія-1» Ольга Скабєєва, напевно, щоб розважити публіку, пішла ще далі. І в своїй програмі «60 хвилин» зателефонувала нібито Зеленському особисто.</p>
      <p>
        <i>– Вас турбує Ольга Скабєєва, вибачте, – нібито звернулася вона до українського президента телефоном.</i>
      </p>
      <p>
        <i>– Ви зараз на гучному зв’язку. Я завжди перериваюся, тому що думаю, мало у кого там що сталося і відбулося. І як я розумію, що з вами нічого не трапилося і не відбулося, ні з вашими близькими і рідними, я тоді, вибачте, продовжу спілкування зі своїми колегами, – нібито відповів Володимир Зеленський.</i>
      </p>
      <figure>
        <img src="https://www.facenews.ua/media/contentimages/ec95dee579783592.jpg"/>
      </figure>
      <p>Як вони знайшли особистий номер президента України? Виявилося, все дуже просто.</p>
      <p>«Ми взяли телефонний довідник українських президентів, пропустили Кучму, Януковича, у Януковича, до речі, префікс «+7», на подив, так? Промотали Ющенка, знайшли телефон Зеленського, подзвонили йому, він взяв слухавку», – пояснив співведучий Скабєєвої Євген Попов.</p>
      <p>Нічого складного, додав він, і розмова сподобалася.</p>
      <p>«Зверніть увагу, страшно делікатний, вельми тактовний, приємна у спілкуванні людина. Володимир Олександрович, ви усвідомте, що ми – не агресори. Ми, зрозуміло, пристрасно сподіваємося на нормалізацію відносин між Росією і Україною», – додала Скабєєва.</p>
      <h3>Як про зустріч Зеленського і Путіна розповідають на телеканалах бойовиків?</h3>
      <p>Подібних шоу на телеканалах бойовиків не було. Загалом на окупованій частині Донбасу лише повторювали кремлівську риторику.</p>
      <p>«Російська сторона висловила надію на відновлення відносин Москви і Києва», – розповідав ведучий телеканалу бойовиків.</p>
      <p>Щоправда, там більше наголошували не на «недосвідченості» Зеленського як політика, а те, що, мовляв, «вирішує все одно не він».</p>
      <p>«Україна готує своє бачення зустрічі у «нормандському форматі», а точніше, готуються озвучити те, що скажуть вашингтонські суфлери», – повторюють на телеканалах бойовиків.</p>
      <p>І різноманітні нібито «експерти» міркували про те, як буде проходити зустріч:</p>
      <p>«Я вас вітаю з уральського міста Міас…Якщо той самий Порошенко встиг трохи попрацювати на посаді міністра закордонних справ і хоч якась базова освіта зовнішньої торгівлі у нього є, то ось ця команда Зеленського – нулі цілковиті. Швидше за все, він буде кивати з розумним виглядом, надувати щоки і слухати те, що йому скажуть старші товариші».</p>
      <h3>Чого очікують від «нормандської четвірки» жителі ОРДЛО?</h3>
      <p>А чого від саміту очікують ті, про кого і йтиме мова? Журналісти «Донбас Реалії» запитали людей на вулицях окупованого Донецька.</p>
      <p>«Миру, звичайно, а чого ж ми ще чекаємо? Миру, нормального життя», – жителька окупованого Донецька.</p>
      <p>«Колись це повинно все закінчитися – війна. Може, і дійсно закінчиться», – відповів донеччанин.</p>
      <figure>
        <img src="https://www.facenews.ua/media/contentimages/2da5dee57c63b3c0.jpg"/>
      </figure>
      <p>
        <i>«Колись це повинно все закінчитися – війна»</i>
      </p>
      <p>«Я думаю, не вирішиться нічого», – відповіла жінка.</p>
      <p>«Хочу, щоб діти спали спокійно і ми, люди літнього віку», – зазначила жінка.</p>
      <p>«Я думаю, що це марно», – додав житель окупованого Донецька.</p>
      <figure>
        <img src="https://www.facenews.ua/media/contentimages/d325dee57e17c895.jpg"/>
      </figure>
      <p>
        <i>«Я думаю, що це марно»</i>
      </p>
      <p>«Мені здається, нічого там не вирішиться», – сказав літній чоловік.</p>
      <p>А ось на запитання про особисту розмову Путіна із Зеленським багато хто відповідає фразами «з телевізора».</p>
      <p>«Я взагалі не бачу Зеленського співрозмовником Путіна. Я не уявляю собі», – відповіла жителька окупованого Донецька.</p>
      <figure>
        <img src="https://www.facenews.ua/media/contentimages/82d5dee57f7756ae.jpg"/>
      </figure>
      <p>
        <i>«Я взагалі не бачу Зеленського співрозмовником Путіна»</i>
      </p>
      <p>«Зеленський, я не знаю, з чим він піде і що він буде пропонувати. Я навіть не знаю...», – зазначила літня жінка.</p>
      <p>«По-перше, Путін – розумник. Він Зеленського все-таки притисне до нігтика. Він же не політик – Зеленський, розумієте? Він – хороший хлопець, але йому Україна і ось ці олігархи не дають слова сказати. Якщо він з Путіним поговорить, Путін його на істинний шлях направить», – вважає жителька окупованого Донецька.</p>
      <figure>
        <img src="https://www.facenews.ua/media/contentimages/8ab5dee581399323.jpg"/>
      </figure>
      <p>
        <i>«Путін – розумник. Він Зеленського все-таки притисне до нігтика»</i>
      </p>
      <p>Хто, кого і куди направить, про що говоритимуть тет-а-тет і чи будуть взагалі – стане відомо вже 9 грудня. Зрозуміло тільки, що завдання у сторін – України та Росії – різні. І кожен буде наполягати на своєму. Важливо, щоб ні ті й ні інші не забували, що від кожного їхнього рішення залежать життя людей.</p>
      <blockquote>
        <b>Читайте также: </b>
        <a href="https://www.facenews.ua/articles/2019/331745/">Нормандский саммит в Париже: все события онлайн</a>
      </blockquote>
    </article>
  </body>
</html>