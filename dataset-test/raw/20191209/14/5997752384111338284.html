<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/otvorene-pristupne-saobracajnice-zezeljevom-mostu_1074398.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T14:12:00+00:00"/>
    <meta property="og:title" content="Отворене приступне саобраћајнице Жежељевом мосту"/>
    <meta property="og:description" content="Министарка грађевинарства, саобраћаја и инфраструктуре Зорана Михајловић обишла је приступне саобраћајнице Жежељевом мосту које су данас отворене за саобраћај. Приступне саобраћајнице са министарком су обишли..."/>
  </head>
  <body>
    <article>
      <h1>Отворене приступне саобраћајнице Жежељевом мосту</h1>
      <h2>НОВИ САД - Министарка грађевинарства, саобраћаја и инфраструктуре Зорана Михајловић обишла је приступне саобраћајнице Жежељевом мосту које су данас отворене за саобраћај. Приступне саобраћајнице са министарком су обишли и градоначелник Новог Сада Милош Вучевић и шеф Делегације ЕУ у Србији Сем Фабрици, наводи се у саопштењу Министарства.</h2>
      <address>
        <time datetime="2019-12-09T14:12:00+00:00">09 Dec 2019, 14:12</time>
      </address>
      <p>" Завршетком овог пројекта олакшавамо даља улагања у Нови Сад, посебно у подграђе Петроварадинске тврђаве, и полако треба да се навикавамо да ће тај део града бити пешачка зона. Када држава заврши за нас веома важан пројекат у вези са брзом пругом Београд-Нови Сад, ми ћемо имати окончане све радове на овом инфраструктурном подухвату. Новосађани су заволели нови Жежељев мост. Код старог моста нисмо имали овако добро пројектоване и изведене саобраћајнице и добили смо далеко бољи улазно-излазни правац са сремске стране. Овај пројекат је коштао 4,5 милиона евра, а финансирали су га наши партнери из Европске уније. Бициклистичка стаза ће бити спојена са кејом, и цео овај потез ће бити потпуно уређен, када се помере извођачи радова ''Азви'', а припремамо уређење читавог кеја са сремске стране. Сада већ увелико причамо о новим мостовима, надамо се да ћемо добити један у оквиру изградње ауто-пута Рума-Нови Сад, а и ми као Град спремамо пројекте за нове мостове за нове генерације" нагласио је градоначелник Вучевић.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/12/09/zezeljev-most-milos-vucevic.jpg"/>
        <figcaption>РТВ (Јарослав Пап)</figcaption>
      </figure>
      <p>Према речима министарке Михајловић изграђено је три километра приступних саобраћајница, три километра канализационих цеви и два километра бициклистичких стаза, а постављено је и осветљење.</p>
      <p>" Важно је да је изградња Жежељевог моста, који је симбол Новог Сада, комплетно завршена. Ова година је веома важна у области инфраструктуре, јер смо многе послове завршили, а многе започињемо, нарочито на територији Војводине. Разговарамо о томе да следеће године уследи наставак радова на реконструкцији брзе пруге Нови Сад-Суботица, а на јесен 2021. имаћемо брзи воз од Београда до Новог Сада који ће моћи да се креће 200 км на сат. Преговори око изградње Фрушкогорског коридора су у завршној фази, и настављамо добру сарадњу са Градом Новим Садом и Покрајином, како бисмо заједнички улагали у инфраструктуру" истакла је Зорана Михајловић.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/12/09/kruzni-tok-zeze-lj.jpg"/>
        <figcaption>Јарослав Пап</figcaption>
      </figure>
      <p>Сем Фабрици оценио је да је изградња Жежељевог моста важан пројекат и за Град Нови Сад и за целу земљу.</p>
      <p>" ЕУ је веома предано радила на овом пројекту и укупно је издвојила 36 милиона евра бесповртаних средстава. Уз помоћ органа локалне и републичке власти у потпуности је реализиован велики и сложен посао, и ко год прође овим мостом може да види ново лице модерне Србије " рекао је Фабрици.</p>
      <p>Он је додао да је ЕУ партнер у многим инфраструктурним пројектима широм Србије, те да ће у том правцу и наставити своје деловање.</p>
      <figure>
        <iframe src="https://www.youtube.com/embed/gxy2ByKVHxs" width="560" height="314" data-service="Youtube" scrolling="no"/>
      </figure>
    </article>
  </body>
</html>