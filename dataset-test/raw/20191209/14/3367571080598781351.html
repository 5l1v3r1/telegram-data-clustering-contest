<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttonapoli.net/in-primo-piano/sportitalia-gattuso-molto-vicino-al-napoli-possibile-accordo-gia-dopo-il-genk-i-dettagli-417142"/>
    <meta property="og:site_name" content="TUTTONAPOLI.net"/>
    <meta property="article:published_time" content="2019-12-09T14:29:00+00:00"/>
    <meta property="og:title" content="Sportitalia - Gattuso molto vicino al Napoli: possibile accordo già dopo il Genk, i dettagli"/>
    <meta property="og:description" content="Il Napoli può puntare su Rino Gattuso nel caso in cui dalla proprietà dovessero decidere per un cambio allenatore."/>
  </head>
  <body>
    <article>
      <h1>Sportitalia - Gattuso molto vicino al Napoli: possibile accordo già dopo il Genk, i dettagli</h1>
      <h2>Il Napoli può puntare su Rino Gattuso nel caso in cui dalla proprietà dovessero decidere per un cambio allenatore.</h2>
      <address><time datetime="2019-12-09T14:29:00+00:00">09 Dec 2019, 14:29</time> by <a rel="author">Redazione Tutto Napoli.net</a></address>
      <p>Il Napoli può puntare su<b> Rino Gattuso </b>nel caso in cui dalla proprietà dovessero decidere per un cambio allenatore. La panchina di <b>Carlo Ancelotti</b> traballa e, come riferito da<b> Alfredo Pedullà</b> sul suo sito ufficiale, quello dell'ex Milan sarebbe il primo nome per l'eventuale sostituzione. L'esperto di mercato si sofferma proprio su questa opzione:<i> "Rino Gattuso aspetta il Napoli, con possibilità concrete (molto concrete) di arrivare a un accordo. Quando? Dopo la gara contro il Genk di domani, non lo escludiamo, oppure dopo Napoli-Parma del prossimo turno di campionato. Vi abbiamo svelato i contatti tra De Laurentiis e Jorge Mendes dei giorni scorsi, il pareggio di sabato scorso a Udine ha acuito le tensioni, i malcontenti, le polemiche. Ancelotti sa di non avere la squadra in pugno, sa che la polemica sul ritiro e l’ammutinamento con relative multe hanno lasciato irrimediabilmente il segno".</i></p>
      <p><b>GATTUSO ASPETTA - </b>Pedullà parla dunque del futuro della panchina azzurra: "<i>Quasi impossibile andare avanti, non ci risulta che De Laurentiis abbia deciso di resistere fino a maggio per tutelare il contratto. La situazione è difficile, molto. Si aspetta il Genk per la qualificazione agli ottavi di Champions, al massimo il Parma. Difficilmente si andrà oltre. Non ci sono altri traghettatori previsti, anche perché Gattuso non è un traghettatore e ha chiesto 18 mesi di contratto. La Fiorentina aveva pensato a Gattuso, ma senza contatti diretti, veri: gli apprezzamenti, anche di Commisso, nulla più. Ancora due partire per Montella, ma già quella contro l’Inter di domenica sera è delicatissima. In caso di svolta, difficilmente sarebbe Gattuso il sostituto. Semplicemente perché Ringhio aspetta il Napoli. Gattuso più Ibrahimovic? Questo è un altro discorso: il Napoli è su Ibra da giorni,  ma è stato assillato da altri problemi, quelli di queste ore. Il legame tra Gattuso e Zlatan è fortissimo, ma c’è in religiosa attesa il Milan con il Bologna che fin qui si è limitato a un contatto tra Mihajlovic e il fuoriclasse svedese. Ma intanto il Napoli deve risolvere il quiz allenatore con Gattuso in attesa, molto più che alla finestra".</i></p>
    </article>
  </body>
</html>