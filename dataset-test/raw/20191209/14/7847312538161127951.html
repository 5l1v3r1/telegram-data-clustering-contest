<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kryminal/476818-sedzia-uniewinnil-kibica-wyzywajacego-policje-od-ryjow"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T14:04:59+00:00"/>
    <meta property="og:title" content="UJAWNIAMY. Można wyzywać policjantów od „ryjów”? Sędzia z Chorzowa oczyszcza kibica z zarzutu znieważenia funkcjonariuszy"/>
    <meta property="og:description" content="&quot;Należy stwierdzić, iż słowo „ryj” to określenie na przedłużenie żuchwy, występujące u niektórych zwierząt jak świnie, dziki, itp., a chodzi tu głównie o zwierzęta ryjące w ziemi, w poszukiwaniu pokarmu. W wielu sł..."/>
  </head>
  <body>
    <article>
      <h1>UJAWNIAMY. Można wyzywać policjantów od „ryjów”? Sędzia z Chorzowa oczyszcza kibica z zarzutu znieważenia funkcjonariuszy</h1>
      <address><time datetime="2019-12-09T14:04:59+00:00">09 Dec 2019, 14:04</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>To ma być lekcja dla wulgarnych chuliganów, którzy obrażają policjantów i znieważają ich publicznie? Sędzia Wojciech Kruciński z Sądu Rejonowego w Chorzowie uniewinnił mężczyznę, który wyzywał interweniujących policjantów od „ryjów”. Sam fakt uniewinnienia jest szokujący, ale najbardziej poraża nonszalancja sędziego w uzasadnieniu wyroku, do którego dotarł portal wPolityce.pl.</b>
      </p>
      <p>CZYTAJ TAKŻE:<a href="https://wpolityce.pl/polityka/476369-sad-przyznal-kilka-tys-zl-odszkodowania-dzialaczowi-kod">Nie do wiary! Działacz KOD nałożył koszulkę z napisem „Konstytucja” na pomnik Lecha Kaczyńskiego. Sąd przyznał mu odszkodowanie za zatrzymanie</a></p>
      <p>CZYTAJ RÓWNIEŻ:<a href="https://wpolityce.pl/polityka/324028-sad-w-suwalkach-uniewinnil-kod-ziarzy-zaklocajacych-wystawe-o-gen-andersie-policja-zapowiada-apelacje">Sąd w Suwałkach uniewinnił KOD-ziarzy zakłócających wystawę o gen. Andersie. Policja zapowiada apelację</a></p>
      <p>Mężczyzna był legitymowany przez policjantów po jednym z meczów, a po zakończeniu interwencji zaczął ich nagrywać telefonem komórkowym. Ci jednak nie chcieli „pozować” do filmiku mężczyzny.</p>
      <blockquote>
        <b>Pokażcie mi swoje ryje”!</b>
      </blockquote>
      <p>– wykrzykiwał mężczyzna z telefonem w ręku, a  policjanci słusznie poczuli się znieważeni.</p>
      <p>Sprawa trafiła do sądu. Na początku grudnia sędzia Kruciński uniewinnił mężczyznę, który miał znieważyć policjantów. Portal wPolityce.pl dotarł do szokującego uzasadnienia, z którego wynikać, że określenia „ryje” w stosunku do policjantów nie było obraźliwe!</p>
      <blockquote>Sąd pozostaje na stanowisku, iż użyte przez oskarżonego słowa nie mogły być uznane za zniewagę w rozumieniu art. 226 §1 kk. Zniewagą jest bowiem takie zachowanie, które uwłacza godności pokrzywdzonego, stanowiąc wyraz pogardy i lekceważenia. (…). W tej sprawie owa zniewaga miała więc polegać na dookreśleniu przez oskarżonego, iż panowie (policjanci) mają mu pokazać twarze - ryje, które chciał utrwalić na nagraniu.</blockquote>
      <p>– czytamy w uzasadnieniu sądu.</p>
      <p>Czy określenie „ryj” w stosunku do policjantów nie jest obraźliwe? Dla pana sędziego nie, ale brnie on dalej w osobliwą narrację.</p>
      <blockquote>
        <b>Należy stwierdzić, iż słowo „ryj” to  określenie na przedłużenie żuchwy, występujące u niektórych zwierząt jak świnie, dziki, itp., a chodzi tu głównie o zwierzęta ryjące w ziemi, w poszukiwaniu pokarmu. W wielu słownikach to słowo występuje również, jako pospolite określenie ludzkiej twarzy (np. w powiedzeniu „zamknij ryj”), będąc synonimem takich słów jak: mora, pysk, facjata, japa, paszcza, itp., bowiem samo słowo „ryj” jest jedynie synonimem nie określającym cech wyglądu.</b>
      </blockquote>
      <p>– przekonuje sędzia.</p>
      <p>Sąd w osobliwy sposób zajął się też wytrzymałością policjantów na obraźliwe stwierdzenia. Z zaprezentowanej przez sędziego tezy wynika, że policjanci muszą mieć twardszą skórę niż inni obywatele, a wulgarnemu mężczyźnie „wolno więcej”.</p>
      <blockquote>
        <b>Trzeba jednak pamiętać, że w tym przypadku chodzi o policjantów, a więc osoby muszące się charakteryzować odpornością psychiczną i twardym charakterem w walce z przestępczością. Interweniujący wiedzieli z jakim „towarzystwem” mają do czynienia. (…) w przypadku przyjęcia kwalifikacji z art. 226 §1 kk. musiałby zostać uznany za społecznie szkodliwy w stopniu znikomym, to zdaniem Sądu nie wyczerpywał w ogóle znamion z adrt 221 §1 kk, nie stanowiąc zniewagi wypowiedzianej podczas i w związki z pełnieniem obowiązków służbowych.</b>
      </blockquote>
      <p>– czytamy w uzasadnieniu sądu.</p>
      <p>Obraźliwe i wulgarne słowa oskarżonego nie zdziwiły i nie zbulwersowały sędziego. Ciekawe jak zareagowałby, gdyby to któregoś z sędziów obrażono by w ten sam sposób. Czy sędzia Wojciech Kruciński byłby tak samo pobłażliwy?</p>
      <p>WB</p>
    </article>
  </body>
</html>