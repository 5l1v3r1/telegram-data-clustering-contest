<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/others/news/598347/%E0%A6%86%E0%A6%AE%E0%A6%B0%E0%A6%BE-%E0%A6%A8%E0%A7%8D%E0%A6%AF%E0%A6%BE%E0%A7%9F%E0%A6%AC%E0%A6%BF%E0%A6%9A%E0%A6%BE%E0%A6%B0-%E0%A6%9A%E0%A6%BE%E0%A6%87-%E0%A6%96%E0%A6%A8%E0%A7%8D%E0%A6%A6%E0%A6%95%E0%A6%BE%E0%A6%B0-%E0%A6%AE%E0%A6%BE%E0%A6%B9%E0%A6%AC%E0%A7%81%E0%A6%AC"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T14:26:00+00:00"/>
    <meta property="og:title" content="আমরা ন্যায়বিচার চাই: খন্দকার মাহবুব"/>
    <meta property="og:description" content="কারাবন্দি বিএনপি চেয়ারপারসন খালেদা জিয়ার মুক্তির দাবিতে মানববন্ধন করেছে বাংলাদেশ জাতীয়তাবাদী আইনজীবী ফোরামের কেন্দ্রীয় কমিটি। সোমবার (৯ ডিসেম্বর) সুপ্রিম কোর্ট আইনজীবী সমিতি ভবনের সামনে এ মানববন্ধন করা হয়। মানববন্ধনে বিএপির ভাইস চেয়ারম্যান খন্দকার মাহবুব হোসেন বলেন, &amp;lsquo;আজকের এই..."/>
  </head>
  <body>
    <article>
      <h1>আমরা ন্যায়বিচার চাই: খন্দকার মাহবুব</h1>
      <address><time datetime="2019-12-09T14:26:00+00:00">09 Dec 2019, 14:26</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/12/09/0af9f127ceecff2b67006d4343f2051a-5dee5b894db7e.jpeg"/>
      </figure>
      <p>কারাবন্দি বিএনপি চেয়ারপারসন খালেদা জিয়ার মুক্তির দাবিতে মানববন্ধন করেছে বাংলাদেশ জাতীয়তাবাদী আইনজীবী ফোরামের কেন্দ্রীয় কমিটি। সোমবার (৯ ডিসেম্বর) সুপ্রিম কোর্ট আইনজীবী সমিতি ভবনের সামনে এ মানববন্ধন করা হয়।</p>
      <p>মানববন্ধনে বিএপির ভাইস চেয়ারম্যান খন্দকার মাহবুব হোসেন বলেন, ‘আজকের এই সমাবেশ বিচার বিভাগের বিরুদ্ধে প্রতিবাদ সভা না। আমাদের প্রতিবাদ বর্তমান বাংলাদেশের অ্যাটর্নি জেনারেল মাহবুবে আলমের ষড়যন্ত্রের বিরুদ্ধে।’<br/><br/>খালেদা জিয়ার জামিন আবেদন প্রসঙ্গে তার অন্যতম এই আইনজীবী বলেন, ‘বিচার বিভাগ থেকে আমাদের যে বিচার পাওয়ার কথা ছিল, তা অ্যাটর্নি জেনারেলের কারসাজিতে পাচ্ছি না। সর্বোচ্চ আদালত যেখানে একটি মেডিক্যাল রিপোর্ট চেয়েছেন, সেই রিপোর্ট আদালতে আসছে না কেন? আমাদের অ্যাটর্নি জেনারেলের কাছে সুপ্রিম কোর্টের নির্দেশ অনুযায়ী যথাসময়ে সেই রিপোর্ট এসেছিল। কিন্তু তিনি অত্যন্ত জঘন্যভাবে আদালতে সেটা উপস্থাপন না করে বলে গেছেন, রিপোর্ট আসে নাই। তাই যদি হয়, আমি মনে করি, সর্বোচ্চ আদালতের প্রতি অবমাননা করা হয়েছে।’<br/>খন্দকার মাহবুব বলেন, ‘আমরা এখনও বিশ্বাস করি, আমাদের বিচার বিভাগ বিশেষ করে সুপ্রিম কোর্ট ন্যায়বিচার করবেন। আইনের শাসন কায়েম থাকবে। সে জন্যই আজকের এই সমাবেশ। এই সমাবেশ আদালতের ওপর চাপ সৃষ্টির কোনও সমাবেশ না, এই সমাবেশ খালেদা জিয়ার মুক্তির সমাবেশও না। আমরা চাই ন্যায়বিচার।’<br/>বিএনপির এই ভাইস চেয়ারম্যান আরও বলেন, ‘আমরা আশেপাশের দেশের দিকে তাকালে দেখি, নওয়াজ শরীফকে হেলিকপ্টারে করে সাজাপ্রাপ্ত অবস্থায়ও বিদেশে পাঠানো হয়েছে, লালু প্রসাদকেও সুপ্রিম কোর্ট থেকে জামিন দেওয়া হয়েছিল। সেখানে যারা আইন উপদেষ্টা ছিলেন, তারা বিচার বিভাগকে বিভ্রান্ত করেন নাই।’<br/>অ্যাটর্নি জেনারেল মাহবুবে আলম প্রসঙ্গে সুপ্রিম কোর্টের এই জ্যেষ্ঠ আইনজীবী আরও বলেন, ‘আমাদের অ্যাটর্নি জেনারেল সর্বোচ্চ আদালতকে বিভ্রান্ত করেছেন। সেদিন তিনি সঠিক ব্যবস্থা নিলে আজকের এই অবস্থার সৃষ্টি হতো না। বাংলাদেশের সর্বস্তরে ন্যায়বিচার প্রতিষ্ঠা করার জন্য আইনজীবী-সমাজ অতীতেও ছিল, আজও সেই অবস্থানে আছি। তবে ন্যায়বিচার যদি না পাওয়া যায়, অবশ্যই আইনজীবীরা রাজপথে নামবে, রাজপথ উত্তপ্ত করবে।’<br/>এসময় ফোরামের অন্যান্য নেতৃবৃন্দ মানববন্ধনে উপস্থিত থেকে বক্তব্য দেন।</p>
      <footer>/বিআই/এইচআই/</footer>
    </article>
  </body>
</html>