<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/bagdi-bella-segitseg-zenevel/"/>
    <meta property="og:site_name" content="FEMINA"/>
    <meta property="article:published_time" content="2019-12-09T14:05:00+00:00"/>
    <meta property="og:title" content="Bagdi Bella: &quot;Sokan, akik a gyógyulás útját járják, számolnak be arról, hogy a dalaim segítenek nekik&quot;"/>
    <meta property="og:description" content="Bagdi Bella új videóklipjét és egy vele készült interjút is bemutatunk a cikkben."/>
  </head>
  <body>
    <article>
      <h1>Bagdi Bella: "Sokan, akik a gyógyulás útját járják, számolnak be arról, hogy a dalaim segítenek nekik"</h1>
      <h2>Bagdi Bella új videóklipjét és egy vele készült interjút is bemutatunk a cikkben.</h2>
      <address><time datetime="2019-12-09T14:05:00+00:00">09 Dec 2019, 14:05</time> by <a rel="author">Kovács Gabriella</a></address>
      <p>A zene nemcsak a szórakozás eszköze, hanem olyasmi, ami az ember lelkéig hatol. Mint ilyen pedig, eszköze lehet az ember lelki bajainak, kiegészítője testi bajai meggyógyításának.</p>
      <p><a href="https://bagdibella.hu/"><b>Bagdi Bella</b></a> énekesi pályát tervezett, végül azonban egy olyan szerepben találta magát, amely jóval túlmutat azon. Zenéjével, dalaival másokon segít. Betegséggel harcolókon, testi akadályozottságban élőkön, problémákkal, kapcsolati, önértékelési, lelki nehézségekkel élőkön. Olyanokon, akiknek nagy szüksége van rá, hogy valaki kezet nyújtson, és azt mondja: ne add fel.</p>
      <h3>Segítség a zenével</h3>
      <p>Hogyan lehet a zenével segíteni? - tehetik fel sokan a kérdést. A megoldás kézenfekvő.</p>
      <figure>
        <img src="https://kep.cdn.indexvas.hu/1/0/3066/30667/306678/30667857_80e5038e782c501a40d2b02ec07f8d96_wm.jpg"/>
      </figure>
      <p>Egy kellemes dallam felemel, jókedvre derít, energiát ad, ezzel működik együtt a pozitív gondolatokat gyarapító, erőt adó, kitartásra ösztönző szöveg. Bella ezt a hatásos kombinációt adja közönségének, akiket egyébként önfejlesztő könyvekkel és cédékkel is segít. Aki meghallgatja a zenéit, pillanatnyilag is erőt kap, de jó eséllyel dalolgatja, ismételgeti is naphosszat a pozitív, építő szövegeket magában.</p>
      <h3>A legújabb videóklip már elérhető</h3>
      <p>Bagdi Bellának már több videóklipje is megjelent. Legújabb dala az Élni jöttem!, melyet most mi is bemutatunk. A klipben jó barátja, <a href="http://www.paulikfeco.hu/"><b>Paulik Fecó</b></a> szerepel, tehetséges fejjel festő művész, aki oxigénhiányosan jött világra, nem tud beszélni, segítségre szorul, és tolókocsiban éli mindennapjait.</p>
      <figure>
        <iframe src="https://www.youtube.com/embed/DfW9Gzy4UEc" width="640" height="360" data-service="Youtube" scrolling="no"/>
      </figure>
      <p>Szerettük volna megtudni, miben áll Bella segítő munkájának sikeressége, hogyan terelődött énekesi karrierje erre a csodálatos útra, és megkértük, meséljen a felé érkező pozitív visszajelzésekről is. Alább a vele készült interjú olvasható.</p>
      <p>
        <b>- Hogyan merült fel ez a rendhagyó módszer mások megsegítésére?</b>
      </p>
      <p>- Bizonyos szempontból azt mondhatom, hogy a zene volt minden előtt. Hamarabb volt a legfontosabb része az életemnek, mint hogy a Boldogságóra programot kidolgoztuk, hamarabb, mint a könyvek és előadások. De jó sok év telt el az életemből, amikor nem énekeltem. Nem hagytam abba, sohasem hagytam abba, csak azt éreztem, hogy nem ez az én utam. Aztán valami megváltozott. Valószínűleg eljött az idő, hogy megszülessenek azok az életigenlő dalok, amelyek ma a Bagdi Bella és zenekara formációt jellemzik. Ma már el sem tudnám képzelni az életem a dalaim, az éneklés nélkül.</p>
      <p>Amikor először léptem színpadra, elképesztő lámpalázam volt, amit aztán úgy küzdöttem le, hogy a koncertjeimen mindenkit személyesen fogadtam a bejáratnál. Így már többé nem idegenek előtt énekeltem. A zene fontos része a Boldogságóra programnak is, amelyhez már közel 7000 pedagógus csatlakozott, és jelenleg több mint 1300 Boldog Óvoda vagy Iskola van a hálózatunkban, és a számuk évről évre nő.</p>
      <p>
        <b>- Kiknek szólnak ezek a zenék?</b>
      </p>
      <p>- Akik meghallgatják. Ezt most valóban <i>értő hallgatásként</i> értem. Azoknak, akik nyitottak a pozitív orientációra, a pozitív gondolatok befogadására. Akik járják az önismeret útját, bármilyen rögös is az, és energiát fektetnek a minőségi emberi kapcsolataikba. Akik képesek a megbocsátásra, a hálára, értékelik az élet apró örömeit, és élni jöttek, nem túlélni! Élni jöttem! - ez az új klipünk és lemezünk címe is.</p>
      <p>
        <b>- Miért lehet sikeres vagy épp sikeresebb segíteni másokon a zenén keresztül?</b>
      </p>
      <p>- Többféle válasz létezik erre. Egyrészt a zene lélekre ható erejéről nagyon sokat tudunk, hiszen ilyen szempontból mindegy, hogy milyen zenét hallgatunk. Az egyik felpörget, a másik emlékeket idéz fel bennünk, a harmadik meditatív állapotba hoz. Mindenképpen hat. Már az ókori görög mitológia is tele van a zene fontosságával, de a számtan, csillagászat, mértan mellett a tudomány is a zenét jelölte meg, mint az egyik legfontosabb tudományt. A zene - különösen az a szövegközpontú zene, amit mi játszunk - nagyon megérinti a közönséget. Csodálatos látni, hogy milyen könnyen azonosulnak a dalok mondanivalójával, mennyire közel áll hozzájuk. Valószínűleg ebben állhat az ereje, hogy olyan témákat dolgozunk fel, ami a közönségünket is nagyon foglalkoztatja. </p>
      <p>
        <b>- Ki írja a szöveget, illetve a zenét?</b>
      </p>
      <p>- A szöveget én írom, a zenét Kovács Zoltán, akivel az életben is egy párt alkotunk. Csodás dolog ez, mert ha hajnali háromkor jut eszünkbe egy jó dal, akkor is neki tudunk kezdeni kidolgozni.</p>
      <p>
        <b>- Milyen gyakorisággal jönnek ki új dalok?</b>
      </p>
      <p>- Nehéz erre válaszolni. Nincs benne tudatosság, inkább a mondanivaló határozza meg a megszületésüket. Idén sok új dalunk van, ami az Élni jöttem lemezünkön meg is jelentek. A zenekar minden tagja, az alapítványi munkák, az élő adásaim és a jelenlegi pszichológiai tanulmányaim mind-mind nagyon inspirálnak. Reméljük, 2020-ban sem lesz ez másként!</p>
      <figure>
        <img src="https://kep.cdn.indexvas.hu/1/0/3066/30668/306685/30668507_0f59dcdda031b961755e4bd83fa9eb17_wm.jpg"/>
      </figure>
      <p>
        <b>- Érkeztek már pozitív visszajelzések emberektől, akik jobban lettek, sok erőt kaptak a zenéktől?</b>
      </p>
      <p>- Nagyon szép, felemelő pillanatok vannak egy-egy koncerten, és utána is nagyon sok üzenetet kapok. Testvérek, akik évek óta nem beszéltek egymással, újra egymásra találtak, egy felnőtt férfi megértette az édesapja korábbi cselekedetét, és újra felvette vele a kapcsolatot. Sok megérintő történet van.</p>
      <p>Nagyon sokan, akik a gyógyulás útját járják, számolnak be arról, hogy a dalaim segítenek nekik. Egy agyműtéten átesett hölgy írt egyszer egy köszönőlevelet nekem, hogy mennyire hálás a dalaimnak, mert az orvosok a csodájára jártak, milyen hamar regenerálódott a műtét után. Amikor az orvos megkérdezte, mi a titka, azt felelte: Bagdi Bella. Sok történet van, ami szerelemről, kapcsolatok gyógyulásáról is szólnak, de az egyik legmélyebben megérintő visszajelzést egy férfitól kaptam. A levélben elmesélte az írója, hogy öngyilkos akart lenni, már el is tervezte, hogyan fogja megtenni. Ekkor egy ismerőse egy olyan cédémmel ajándékozta meg, amin tanítások és dalok is voltak. Azt írta: „a te dalaid hoztak vissza az életbe.” Megkért, hogy ne publikáljam a nevét, mert nem azért írta, egyszerűen csak szerette volna megköszönni. Hihetetlen, hogy milyen nagy hatást képesek kiváltani bizonyos dalok.</p>
      <p>
        <b>Akupresszúra a nyugalomért</b>
      </p>
      <p>A nehéz időszakokban az akupresszúra is segíthet: ezekre a pontokra nyomást gyakorolva percek alatt megnyugodhatunk.</p>
      <figure>
        <img src="https://kep.index.hu/1/0/1885/18856/188568/18856885_1166929_edf60ce48c8ea491a3855f4603f60411_wm.jpg"/>
        <figcaption>
          <a href="https://femina.hu/ezo/akupresszura-stressz-ellen/">Nézegess képeket! 9 kép<br/><b>Ezeket a pontokat nyomd meg, és rögtön megnyugszol: stressz és szorongás ellen</b></a>
        </figcaption>
      </figure>
      <p>
        <i>Fotók Bagdi Belláról: Cseleny-Szabó.</i>
      </p>
    </article>
  </body>
</html>