<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793276/%D8%AB%D8%A8%D8%AA-%D9%86%D8%A7%D9%85-%DB%B7%DB%B9%DB%B4-%D8%AF%D8%A7%D9%88%D8%B7%D9%84%D8%A8-%D9%86%D9%85%D8%A7%DB%8C%D9%86%D8%AF%DA%AF%DB%8C-%D9%85%D8%AC%D9%84%D8%B3-%D9%82%D8%B7%D8%B9%DB%8C-%D8%B4%D8%AF%D9%87-%D8%A7%D8%B3%D8%AA-%D8%AD%D8%B6%D9%88%D8%B1-%DB%B8%DB%B3%D8%AE%D8%A7%D9%86%D9%85-%D8%AF%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:12:25+00:00"/>
    <meta property="og:title" content="رییس ستاد انتخابات آذربایجان شرقی: ثبت نام ۷۹۴ داوطلب نمایندگی مجلس قطعی شده است/حضور ۸۳خانم در لیست"/>
    <meta property="og:description" content="تبریز- رییس ستاد انتخابات آذربایجان شرقی از قطعی شدن ثبت نام ۷۹۴ داوطلب نمایندگی مجلس در حوزه های انتخاباتی آذربایجان شرقی خبر داد."/>
  </head>
  <body>
    <article>
      <h1>رییس ستاد انتخابات آذربایجان شرقی: ثبت نام ۷۹۴ داوطلب نمایندگی مجلس قطعی شده است/حضور ۸۳خانم در لیست</h1>
      <address>
        <time datetime="2019-12-09T14:12:25+00:00">09 Dec 2019, 14:12</time>
      </address>
      <p>به گزارش <a href="https://www.mehrnews.com/">خبرنگار مهر</a>، علیار راستگو ظهر دوشنبه در نشست خبری با اصحاب رسانه استان در خصوص اخرین وضعیت ثبت نام نامزدها برای یازدهمین دوره مجلس شورای اسلامی اظهار داشت: به جز چهار نفر که روند تکمیل ثبت نام آن ها به پایان نرسیده، ثبت نام ۷۹۴ نفر در استان نهایی شده است که ۱۱ درصد از این تعداد یعنی ۸۳ نفر را بانوان تشکیل می دهند.</p>
      <p>
        <b>ثبت نام ۵۶ نفر برای هر کرسی مجلس در حوزه تبریز</b>
      </p>
      <p>وی ادامه داد: تعداد ثبت نامی ها از حوزه تبریز، آذرشهر و اسکو نیز مجموعا ۳۳۶ نفر است که طبق آمار برای هر کرسی مجلس، ۴۱ نفر در استان ثبت نام کرده اند که در تبریز نیز این رقابت در بین ثبت نامی ها ۵۶ نفر برای هر کرسی است که قاعدتا پس از تایید صلاحیت ها، این تعداد تفاوت خواهد داشت.</p>
      <p>راستگو با اشاره ای به تعداد ثبت نامی ها در دیگر حوزه های استان نیز گفت: در هشترود و چاراویماق ۴۱ نفر، اهر و هریس ۴۷ نفر، مراغه و عجب شیر ۵۸، میانه ۴۹، شبستر ۳۷، کلیبر، خداافرین و هوراند ۳۳، ورزقان ۱۸ ، ملکان ۳۲، سراب ۳۳، مرند و جلفا ۷۱، بستان آباد ۲۴ و برای بناب ۱۴ نفر به عنوان نامزد انتخابات مجلس اینده ثبت نام کرده اند.</p>
      <p>وی در خصوص آمار تحصیلات دانشگاهی نامزدهای انتخاباتی نیز گفت: ۶۳۵ نفر دارای تحصیلات فوق لیسانس، ۹۸ نفر دکترا، ۲۰ نفر تحصیلات حوزوی  و یک تعدادی هم دارای مدرک لیسانس هستند.</p>
      <p>
        <b>۳۲ داوطلب دارای سابقه نمایندگی در ادوار مختلف</b>
      </p>
      <p>معاون سیاسی و امنیتی استاندار آذربایجان شرقی ادامه داد: از بین ثبت نام کنندگان ۱۶۸ نفر دارای سابقه ایثارگری، ۳۲ نفر سابقه نمایندگی در ادوار مختلف و ۱۷۲ نفر سابقه داوطلبی در انتخابات گذشته را دارند.</p>
      <p>وی افزود: بیشترین گروه سنی مربوط به سنین ۳۶ تا ۴۰ سال می شود که ۱۸۹ نفر را تشکیل می دهند، کمترین گروه سنی نیز به سنین ۷۱ الی ۷۵ سال و با دو نفر داوطلب مربوط می شود.</p>
      <p>
        <b>رکورد روز آخر با ثبت نام ۳۲۷ نفری</b>
      </p>
      <p>راستگو بیشترین ثبت نام داوطلبان را روز اخر با تعداد ۳۲۷ نفر دانست و گفت: کمترین ثبت نام نیز مربوط به روز اول و با ۳۲ نفر می شود.</p>
      <figure>
        <img src="https://www.ostan-as.ir/uploads/26/ArchivePicture/840.jpg"/>
      </figure>
      <p>معاون سیاسی استاندار با اشاره به افزایش تعداد ثبت نامی ها نسبت به دوره گذشته گفت: در تعداد ثبت نام ها در استان نسبت به دوره گذشته ۲۷ درصد و در شهر تبریز ۱۸ درصد افزایش داریم.</p>
      <p>
        <b>افزایش ۲۸ درصدی ثبت نام بانوان نسبت به دوره گذشته</b>
      </p>
      <p>وی از ثبت نام ۱۱۰ نفر از داوطبان استان در ستاد انتخابات کشور خبر داد و گفت: همچنین حضور و ثبت نام بانوان نسبت به دوره قبل ۲۸ درصد افزایش داشته است.</p>
      <p>راستگو ادامه داد: پیش بینی می کنیم سه هزار شعبه اخذ رای در استان داشته باشیم  که اگر به صورت میانگین در هر حوزه در حدود ۱۷ نفر شرکت کنند، ۵۰ هزار نفر دست اندرکار خواهیم داشت.</p>
      <p>رییس ستاد انتخاباتی استان با اشاره ای به تفاوت ستادهای انتخابیه اصلی و فرعی گفت: در کل استان ۴۶ حوزه انتخابیه  داریم که برای هر ۴۶ حوزه، هیات نظارت و اجرایی تشکیل شده و فرایندهای انتخاب در این حوزه ها انجام می شود که از این تعداد، ۱۳ حوزه، حوزه اصلی است.</p>
      <p>وی ادامه داد: مراکز اصلی هفت ماموریت در انتخابات دارند که مراکز فرعی آن ها را ندارند، ثبت نام از کاندیداها، بررسی صلاحیت، ابلاغ رد یا تایید صلاحیت، انتشار آگهی اسامی تایید صلاحیت ها، تجمیع آرا، انتشار آگهی آرای کاندیداها و رسیدگی به شکایت داوطلبان برای رسیدگی به روند انتخابات از ماموریت های اصلی این مراکز هستند.</p>
      <figure>
        <img src="https://www.ostan-as.ir/uploads/26/ArchivePicture/803.jpg"/>
      </figure>
      <p>راستگو با بیان اینکه کار بررسی و صلاحیت کاندیداها از ۱۷ آذر ماه شروع شده است، گفت: بعد از روند بررسی های صورت گرفته در نهایت فرماندار مرکز حوزه، ۲۳ بهمن ماه، لیست افرادی را که در این حوزه می توانند تبلیغات خود را شروع کننده را منتشر کرده و نامزدها از ۲۴ بهمن می توانند تبلیغات خود را شروع کنند که این تبلیغات تا ۲۴ ساعت قبل از ساعت اخذ رای ادامه خواهد داشت.</p>
      <p>
        <b>قوانینی برای تبلیغات نامزدهای انتخاباتی</b>
      </p>
      <p>وی با اشاره ای به برخی قوانین تبلیغاتی نامزدهای نهایی که در دهه سوم بهمن انجام می شود، گفت: طبق قانون عکس های نصب شده توسط نامزدها حداکثر در اندازه ۱۰ در ۱۵ متر و بقیه آثار نیز در اندازه ۵۰ در ۷۰ خواهد بود؛ از سوی دیگر تشکیل هر گونه کارناوال نیز ممنوع است و هم طرفداران و هم کاندیداها حق از بین بردن حیثیت و تخریب طرف مقابل را ندارند.</p>
      <p>راستگو افزود: تمامی دستگاه های کشور باید در این انتخابات بی طرف باشند و حتی در قانون جدید انتخابات آمده که اعضای هیات های اجرایی و نظارتی نمی توانند در مورد جریانات سیاسی اعلام نظر کنند.</p>
      <p>
        <b>با تبلیغات زودهنگام در فضای مجازی هم برخورد می شود</b>
      </p>
      <p>رئیس ستاد انتخابات استان در خصوص تبلیغات زودهنگام برخی نامزدها در شبکه مجازی گفت: همه ممنوعیت هایی که قانون شمرده در شبکه مجازی نیز ممنوع بوده و مرتکب آن ها، تحت پیگرد قانونی قرار می گیرند که برای نظارت در این امر، کمیته ای با عضویت پلیس فتا تشکیل شده است که همه این ها در بررسی صلاحیت ها تاثیرگذار خواهند بود.</p>
      <p>وی ادامه داد: همه داوطلبان نمایندگی مجلس باید اخلاق را رعایت کند و از همین جا از تک تک افراد می خواهیم با صداقت و درستی عمل کنند.</p>
    </article>
  </body>
</html>