<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/ekonomika/latvija/299216-aptauja-uznemejiem-problemas-atrast-gan-augsta-ranga-darbiniekus-gan-melnstradniekus.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T14:47:00+00:00"/>
    <meta property="og:title" content="Aptauja: Uzņēmējiem problēmas atrast gan augsta ranga darbiniekus, gan melnstrādniekus"/>
    <meta property="og:description" content="Latvijā 63% uzņēmēju ir saskārušies ar mazkvalificēta darbaspēka trūkumu, savukārt 74% problēmas sagādājušas arī augsti kvalificētu profesionāļu atrašana, noskaidrots Latvijas Tirdzniecības un rūpniecības kameras (LTRK) veiktajā biedru aptaujā."/>
  </head>
  <body>
    <article>
      <h1>Aptauja: Uzņēmējiem problēmas atrast gan augsta ranga darbiniekus, gan melnstrādniekus</h1>
      <address><time datetime="2019-12-09T14:47:00+00:00">09 Dec 2019, 14:47</time> by <a rel="author">©Ilze Zvēra/F64</a></address>
      <p>Latvijā 63% uzņēmēju ir saskārušies ar mazkvalificēta darbaspēka trūkumu, savukārt 74% problēmas sagādājušas arī augsti kvalificētu profesionāļu atrašana, noskaidrots Latvijas Tirdzniecības un rūpniecības kameras (LTRK) veiktajā biedru aptaujā.</p>
      <p>"Šie dati tieši korelē ar kopējā bezdarba līmeņa samazinājumu un brīvo vakanču pieaugumu valstī, kas primāri satrauc tieši vietējos komersantus, bet raugoties plašāk, tas ietekmē arī potenciālos ārējos investorus, kas apsver iespēju uzsākt un turpināt biznesu attīstīt Latvijā," norādīja LTRK valdes locekle Katrīna Zariņa.</p>
      <blockquote>LTRK atzīmēja, ka pašreiz piesaistīt darbaspēku no trešajām valstīm ir sarežģīti, laikietilpīgi un prasa arī lielākus finansiālos ieguldījumus sākotnējā darbinieka piesaistes posmā. Pēc aptaujas datiem, lielākā daļa ārvalstu darba spēku piesaista paši (62,5%), taču ir arī tādi uzņēmumi, kas izmanto starpnieka pakalpojumus un darba spēku nomā (17,5%).</blockquote>
      <p>Visvairāk ārvalstīs tiek meklēti vidēja līmeņa darbinieki (48%), savukārt 30% gadījumu uzņēmēji ārvalstīs meklē darbiniekus ar zemākā līmeņa kvalifikāciju.</p>
      <p>No tiem respondentiem, kuri nodarbina trešo valstu pilsoņus, 45% gadījumu pausts, ka ārvalstnieki uzņēmumā strādā pēdējos trīs gadus, savukārt vēl 35% gadījumu trešo valstu pilsoņu nodarbinātība sākta pēdējā gada laikā.</p>
      <p>"Latvijas uzņēmumi nodarbina trešo valstu pilsoņus un ārējais darbaspēks kļūst arvien pieprasītāks. Arī nākamajā gadā uzņēmumi plāno saglabāt jau esošo nodarbināto ārvalstnieku skaitu un to palielināt," skaidroja Zariņa.</p>
      <p>Viņa piebilda, ka ļoti būtiski ir valsts līmenī veidot gudru regulējumu, kas ļauj uzņēmumiem maksimāli vienkāršā un saprotamā veidā veikt nepieciešamās procedūras trešo valstu pilsoņu nodarbināšanai un nodokļus par šo personu nomaksāt Latvijas valsts budžetā, ne kaimiņvalstu.</p>
      <p>Jautājot uzņēmējiem, no kurām valstīm visbiežāk darbaspēks tiek ievests, aptaujā visbiežāk minēta Ukraina, sekoja Indija un Ķīna.</p>
      <p>Aptaujā kopumā piedalījās 257 respondenti, vienādās daļās no Rīgas un visiem pārējiem Latvijas reģioniem, pārstāvot kā mikro, tā mazos, vidējos un lielos uzņēmumus. LTRK aptaujāja uzņēmējus 2019.gada oktobra beigās un novembra sākumā.</p>
      <p>LTRK ir politiski neitrāla uzņēmēju biedrība, kurā apvienojušies visu Latvijas reģionu un tautsaimniecības nozaru mikro, mazie, vidējie un lielie uzņēmumi. Pēc biedru skaita LTRK ir lielākā uzņēmēju biedrība, kurā apvienojušies vairāk nekā 2600 individuālo biedru un aptuveni 60 uzņēmēju biedrības. LTRK individuālo biedru - uzņēmumu - apgrozījums 2018.gadā pārsniedza 16,75 miljardus eiro. Kopējais pārstāvēto juridisko biedru skaits ir lielāks par 5700.</p>
      <p><a href="https://nra.lv/ekonomika/latvija/299216-aptauja-uznemejiem-problemas-atrast-gan-augsta-ranga-darbiniekus-gan-melnstradniekus.htm#">Lasīt visu</a>  </p>
    </article>
  </body>
</html>