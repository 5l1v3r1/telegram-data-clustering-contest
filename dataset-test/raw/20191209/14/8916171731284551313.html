<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443600/U-Sarajevu-odrzan-mars-za-zrtve-korupcije"/>
    <meta property="og:site_name" content="Politika Online"/>
    <meta property="article:published_time" content="2019-12-09T14:13:00+00:00"/>
    <meta property="og:title" content="У Сарајеву одржан марш за жртве корупције"/>
    <meta property="og:description" content="САРАЈЕВО – Невладине организације окупљене око Антикорупцијске мреже ACCOUNT организовале су данас у Сарајеву марш за жртве корупције, поводом 9. децембра, Међународног дана борбе против корупције. Скуп је почео симболично у девет до 12 (у 11.51) испред Вечне ватре, а организатори су навели да је циљ марша указивање на највеће корупционашке афере у БиХ и представљање напора цивилног сектора на системском сузбијању корупције. Учесници марша носили су транспаренте с натписима „Да нам је зрак чист, већ би га напала корупција”, „У БиХ виђам више корупцију него мајку рођену”, „У свету се корупција сузбија, само се код нас узгаја”, „БиХ је Елдорадо за корупцију”, преноси Бета. Директор Антикорупцијске мреже ACCOUNT Елдин Карић изјавио је да је корупција највећи проблем"/>
  </head>
  <body>
    <article>
      <h1>У Сарајеву одржан марш за жртве корупције</h1>
      <address>
        <time datetime="2019-12-09T14:13:00+00:00">09 Dec 2019, 14:13</time>
      </address>
      <p><b>САРАЈЕВО</b> – Невладине организације окупљене око Антикорупцијске мреже ACCOUNT организовале су данас у Сарајеву марш за жртве корупције, поводом 9. децембра, Међународног дана борбе против корупције.</p>
      <p>Скуп је почео симболично у девет до 12 (у 11.51) испред Вечне ватре, а организатори су навели да је циљ марша указивање на највеће корупционашке афере у БиХ и представљање напора цивилног сектора на системском сузбијању корупције.</p>
      <p>Учесници марша носили су транспаренте с натписима „Да нам је зрак чист, већ би га напала корупција”, „У БиХ виђам више корупцију него мајку рођену”, „У свету се корупција сузбија, само се код нас узгаја”, „БиХ је Елдорадо за корупцију”, преноси Бета.</p>
      <p>Директор Антикорупцијске мреже ACCOUNT Елдин Карић изјавио је да је корупција највећи проблем босанско-херцеговачког друштва, и да је борба против ње најважнији задатак.</p>
      <p>Карић је појаснио и због чега је ове године организован марш против корупције.</p>
      <p>„Зато што смо годинама покушавали да овај дан обележимо у неким разговорима, преговорима, договорима с представницима власти. На крају смо схватили да они немају времена за борбу против корупције и да је то само губљење времена, па смо одлучили да идемо од Вечне ватре до парламента и позовемо грађане који су жртве корупције да нам се придруже”, рекао је Карић.</p>
      <p>Он је оценио да политичари не желе да се боре против корупције и додао да је БиХ „можда једина земља у свету која у свом буџету нема планирана средства за механизме за борбу против корупције”.</p>
      <p>„То су све параметри који показују да је корупција у овој земљи прихваћена од политичара, а полако се и грађани на њу привикавају”, навео је Карић.</p>
      <p>Он је казао да је и правосуђе саставни део корупције, наводећи да су у последњих годину дана обелодањене бројне афере у вези с водећим људима у правосуђу, али да нико од њих није одговарао.</p>
    </article>
  </body>
</html>