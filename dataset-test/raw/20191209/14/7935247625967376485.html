<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bize-yakismadi-217795h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T14:23:46+00:00"/>
    <meta property="og:title" content="Bize yakışmadı"/>
    <meta property="og:description" content="Bursaspor'un tecrübeli isimleri, yenilgiden ders alıp takımı hedefe götürmek için uğraşacaklarını söylediler."/>
  </head>
  <body>
    <article>
      <h1>Bize yakışmadı</h1>
      <h2>Bursaspor'un tecrübeli isimleri, yenilgiden ders alıp takımı hedefe götürmek için uğraşacaklarını söylediler.</h2>
      <address>
        <time datetime="2019-12-09T14:23:46+00:00">09 Dec 2019, 14:23</time>
      </address>
      <p>Sahasındaki yenilmezlik serisi sona eren yeşil beyazlılarda Anıl Karaer ve Çağlar Şahin Akbaba, “Kendi hatalarımızdan goller yedik. Herkesten özür diliyoruz” dediler.</p>
      <p>TFF 1. Lig'in 14. haftasında evinde Giresunspor'a mağlup olan Bursaspor'da Anıl Karaer ve kaleci Çağlar Şahin Akbaba, alınan yenilgiden dolayı üzgün olduklarını ifade ettiler. Adana'da oynadıkları maçta bu oyunun sinyallerini verdiklerini belirten Anıl Karaer, “Adanaspor pozisyonları değerlendirebilseydi belki orada da bu sonucu alabilirdik. Bize karşı her takım bu şekilde oynuyor, kapanıyor. Buna bir çözüm üretmek lazım. Kendi hatalarımızdan 3-0 geriye düştük. Üzüntü verici ama biz bunu her zaman çevirebileceğimizi gösterdik fakat bu oyun isteğini maçın başından yansıtmamız gerekiyor” dedi.</p>
      <p>
        <b>İSTEKLİ OLMALIYIZ</b>
      </p>
      <p>Talihsiz bir maç yaşadıklarını söyleyen tecrübeli futbolcu, “Taraftarımız bize inansın. Bu maç için herkesten özür diliyorum. Telafisini yapıp, Bursaspor'un yeniden istenilen seviyeye çıkarmak için elimizden geleni yapacağız. Artık deplasman ya da iç saha ayırt etmiyorum. Çözüm üretmemiz gerekiyor daha istekli, daha arzulu oynamalıyız. Eğer hata yapılıyorsa doğru değildir, bu tarz oyun oynamamız isteniyor. Hatayı yapan biz oyuncularız, yeri geliyor fazla yapıyoruz ama rakip de 11 kişi kendi sahasına çekiliyor. Onları açmak kolay olmuyor, geriden paslara ihtiyaç duyuyoruz. Kendi ayağımızdaki topları vererek goller yedik, bize yakışmayacak pozisyonlar verdik. Oyun istediğimiz gibi değildi” ifadelerini kullandı.</p>
      <p>
        <b>YERİMİZ KÖTÜ DEĞİL</b>
      </p>
      <p>Kalesinde 3 gol görmesine karşın Giresunspor'un yakaladığı birçok pozisyonda da tehlikeleri savuşturan Çağlar Şahin Akbaba ise, iç sahada bu kadar pozisyon vermemeleri gerektiğini kaydetti. Bu pozisyonları rakibe verdiklerinde kaliteli ayakların gole çevirdiğini kaydeden tecrübeli eldiven, “Hiç beklemediğimiz bir skordu, maça çok iyi hazırlandık ama erken goller bizi böyle tetikliyor. Ardından maç 2-0 oldu, ikinci yarıda toparlanmaya çalıştık ama yine erken bir gol yedik. Bu biraz tempomuzu düşürdü, 3-1'i bulmak bizi de taraftarı da hareketlendirdi. İkinci golü de bulduk. Taraftar her zaman bizi böyle desteklediği sürece bu baskıyı kurabiliriz. 20 dakika geçen sessiz süre bayağı bir zaman aşımına uğradı. 3-3'ü bulabilirdik, birkaç pozisyon da bulduk ama atamadık. İnşallah önümüzdeki maçı kazanacağız, yerimiz kötü değil. Bazen böyle şeyler olabiliyor. Hocamızın istifaya davet edilmesi de bizi etkiliyor ve üzüyor” diye konuştu.</p>
    </article>
  </body>
</html>