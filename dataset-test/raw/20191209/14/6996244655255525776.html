<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714115"/>
    <meta property="og:site_name" content="ישראל היום"/>
    <meta property="article:published_time" content="2019-12-09T14:05:27+00:00"/>
    <meta property="og:title" content="לאחר 12 שנה: פלשתיני הורשע באונס אכזרי"/>
    <meta property="og:description" content="פלילים"/>
  </head>
  <body>
    <article>
      <h1>לאחר 12 שנה: פלשתיני הורשע באונס אכזרי</h1>
      <h2>בשנת 2007 נאנסה תושבת ירושלים • כעבור כעשור, בעקבות דנ"א, הצליחו החוקרים לאתר את החשוד • היום נגזרו עליו 8 וחצי שנות מאסר</h2>
      <address><time datetime="2019-12-09T14:05:27+00:00">09 Dec 2019, 14:05</time> by <a rel="author" href="https://www.israelhayom.co.il/writer_articles?tid=37489" target="_blank">יאיר אלטמן</a></address>
      <p>בית המשפט המחוזי בירושלים הרשיע היום (שני) נאשם בעבירת אינוס, מעשה סדום בנסיבות מחמירות, מעשים מגונים בנסיבות מחמירות, שביצע באישה בת 45 בעת ביצוע העבירות וכן עבירה של שהייה בלתי חוקית בתחומי ישראל. כתב האישום הוגש בחלוף 11 שנים מביצוע העבירות, בעקבות התאמת פרופיל דנ"א לדגימה שנלקחה מבגדיה של המתלוננת לאחר האירוע. הנאשם הודה והורשע בכל העבירות המיוחסות לו במסגרת הסדר הטיעון ובית המשפט גזר עליו עונש מאסר בפועל למשך שמונה שנים וחצי שנים, מאסר על תנאי למשך שנתיים ופיצוי כספי בסך 30 אלף שקלים למתלוננת.</p>
      <p>כתב האישום שהוגש על ידי פרקליטות מחוז ירושלים, מתאר אירוע אלים וחמור. לפי כתב האישום, באוקטובר 2007 בשעה שהמתינה המתלוננת לאוטובוס שהתמהמה, הציע לה הנאשם להתלוות אליו לתחנה סמוכה. בשלב מסוים ולאחר הליכתם המשותפת הגיעו השניים לאזור ריק מאדם. המתלוננת חששה שהנאשם יפגע בה וביקשה לחזור על עקבותיה.</p>
      <p>מיד לאחר מכן, הנאשם אחז בידה תוך שהמתלוננת החלה לצעוק "משטרה משטרה. יש מישהו ששומע אותי?". הנאשם אמר למתלוננת שאין אף אחד שיכול לשמוע אותה. בהמשך, הרים אבן בידו, הצמידה לראשה, איים להרוג אותה ובהמשך ביצע בה את העבירות המיוחסות. המתלוננת אמרה לנאשם שהיא כמו אמו, כמו אחותו, כמו אשתו. כמו כן, אמרה לו שיש לה ילדים, ואף הציעה לשלם לו כסף תמורת זה שיניח לה. אולם הנאשם אנס את המתלוננת וביצע בה מעשים מגוונים בנסיבות מחמירות, בניגוד מוחלט לרצונה תוך שהוא מטיל עליה אימה.</p>
      <figure>
        <img src="https://www.israelhayom.co.il/sites/default/files/u117273/iStock-503258049.jpg"/>
      </figure>
      <p>
        <b>הנאשם נתפס בעקבות התאמת פרופיל דנ"א // צילום: GettyImages</b>
      </p>
      <p>הנאשם תושב השטחים, במועד הרלוונטי לכתב האישום, לא היה מורשה כניסה לישראל, והוא נמלט לאחר המעשה. המתלוננת אשר לא הכירה את הנאשם, הגיעה לבית החולים לאחר האירוע, סיפרה את שאירע לה והמשטרה פתחה בחקירת המקרה. הבגדים שלבשה, ועליהם זרעו של החשוד הועברו למעבדה הביולוגית במשטרה, שם הופק פרופיל דנ"א, ונכנס למאגר על מנת שתימצא התאמה וניתן יהיה לאתר את זהות החשוד בפשע. ביוני 2018, נעצר הנאשם בתל אביב בחשד לביצוע עבירה אחרת, וזמן קצר לאחר מכן התגלתה התאמה לפרופיל שהופק מהזרע בסוף 2007. כתב האישום נגדו הוגש בחלוף 11 שנים מביצוע העבירה.</p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/713869">לאחר עשור: נעצר חשוד באונס אכזרי בשרון בזכות בדיקת דנ"א</a>
      </p>
      <p>
        <a href="https://www.israelhayom.co.il/article/712763">האונס בזיקים: הנאשם האחרון הודה במעשיו</a>
      </p>
      <p>
        <a href="https://www.israelhayom.co.il/article/712079">חשד: "אונס וירטואלי" בבת 12 בצפון</a>
      </p>
      <p>
        <a href="https://www.israelhayom.co.il/article/707139">כתב אישום חמור: אנסו, תיעדו - והפיצו</a>
      </p>
      <p>לאחר הגשת כתב האישום, טען בא כוחו של הנאשם כי חלפה תקופת ההתיישנות ועל כן לא ניתן להעמידו לדין. הפרקליטות טענה בתגובה כי השוואת הפרופיל שנלקח מדגימת הזרע כנגד פרופילים חדשים שהוכנסו למאגר, יש בה כדי לעצור את מרוץ ההתיישנות, שכן פעולת חקירה שנועדה לאיתור עבריין עשויה להיות פעולה מתמשכת, כגון בדרך של מאגר הנתונים, ויש בה כדי לעצור את מניין תקופת ההתיישנות.</p>
      <p>עו"ד ג'ני אבני ועו"ד נועה עזרא-רחמני מפרקליטות מחוז ירושלים אשר ניהלו את התיק: "גזר הדין שניתן היום מבטא מאבק נחוש וחסר פשרות של רשויות האכיפה למיגור הפשיעה ולמיצוי הדין עם עברייני מין, גם שנים רבות לאחר ביצוע העבירות. בית המשפט קיבל את עמדת הפרקליטות וקבע כי עבירות פשע חמור כמו אלה שביצע הנאשם דינן מאסר ממושך מאחורי סורג ובריח".</p>
      <p>הפרקליטות הוסיפו כי "עוד קבע בית המשפט כי גם עבריין שנמלט מאימת הדין, ומי שהמשטרה מתקשה לאתרו, אינו יוצא נשכר ויישא בעונש הולם גם בחלוף שנים, ובמקרים מעין אלה עילת ההתיישנות אינה יכולה לשמש חומת מגן וחסינות לעבריינים. הסדר הטיעון במסגרתו הודה הנאשם והורשע בכל העבירות, נחתם מתוך התחשבות בקושי שהביעה המתלוננת בכל הנוגע לצורך להעיד במשפט שנים רבות לאחר האירוע. מדובר באירוע אלים וקשה אשר את השלכותיו נושאת המתלוננת עמה מאז אותו יום, אנו מבקשות לחזק את ידיה ומקוות שגזר הדין יהווה עבורה סגירת מעגל ונחמה מסוימת".</p>
    </article>
  </body>
</html>