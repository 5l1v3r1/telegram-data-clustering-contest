<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055416/article/epikairothta/ellada/dhmos-8essalonikhs-akindyna-ta-adespota-skylia-sto-kentro-ths-polhs"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T14:07:29+00:00"/>
    <meta property="og:title" content="Δήμος Θεσσαλονίκης: Ακίνδυνα τα αδέσποτα σκυλιά στο κέντρο της πόλης"/>
    <meta property="og:description" content="Με αφορμή τις εορταστικές εκδηλώσεις στο κέντρο της πόλης, ο Δήμος ενημερώνει ότι «τα αδέσποτα σκυλιά που ζουν χρόνια στην πλατεία Δικαστηρίων, είναι πολύ κοινωνικά, στειρωμένα και εμβολιασμένα»."/>
  </head>
  <body>
    <article>
      <h1>Δήμος Θεσσαλονίκης: Ακίνδυνα τα αδέσποτα σκυλιά στο κέντρο της πόλης</h1>
      <address>
        <time datetime="2019-12-09T14:07:29+00:00">09 Dec 2019, 14:07</time>
      </address>
      <p>Για τα αδέσποτα σκυλιά που ζουν στο κέντρο της πόλης ενημερώνει τους πολίτες και τους επισκέπτες της Θεσσαλονίκης η διοίκηση του Δήμου Θεσσαλονίκης.</p>
      <p>Σε ανακοίνωσή της, με αφορμή τις εορταστικές εκδηλώσεις στο κέντρο της Θεσσαλονίκης και τη λειτουργία της Χριστουγεννιάτικης Αγοράς στην πλατεία Δικαστηρίων, επισημαίνει ότι, σύμφωνα με το Γραφείο Φροντίδας Αδέσποτων Ζώων του Δήμου Θεσσαλονίκης, «τα αδέσποτα σκυλιά που ζουν χρόνια εκεί, είναι ακίνδυνα, είναι πολύ κοινωνικά, είναι στειρωμένα και εμβολιασμένα από τον Δήμο, ο οποίος φροντίζει για την υγεία τους και τον τακτικό επανεμβολιασμό τους».</p>
      <p>Διαβεβαιώνει, παράλληλα, ότι τα αδέσποτα αυτά ζώα δεν πρόκειται να ενοχλήσουν κανέναν εάν δεν ενοχληθούν και παρακαλεί τους διερχόμενους από την περιοχή να μην τα ταΐζουν ωμό κρέας.</p>
      <p>Επίσης, παρακαλεί τους κηδεμόνες σκύλων που βγάζουν τα ζώα τους βόλτα, να τα έχουν δεμένα πάντα με οδηγό, γιατί πραγματοποιούνται έλεγχοι.</p>
    </article>
  </body>
</html>