<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/drob-cherniya-byalo-1619898.html"/>
    <meta property="og:site_name" content="Cross"/>
    <meta property="article:published_time" content="2019-12-09T14:42:00+00:00"/>
    <meta property="og:title" content="Черният дроб не боли, но говори"/>
    <meta property="og:description" content="/КРОСС/ „Черно на бяло“ за здравето на черния дроб предизвиква огромен интерес заради неподправения начин, по който представя темата"/>
  </head>
  <body>
    <article>
      <h1>Черният дроб не боли, но говори</h1>
      <address>
        <time datetime="2019-12-09T14:42:00+00:00">09 Dec 2019, 14:42</time>
      </address>
      <p>/КРОСС/ <i>„Черно на бяло“ за здравето на черния дроб предизвиква огромен интерес заради неподправения начин, по който представя темата</i></p>
      <p>Да се говори за здравна тема, като проблемите на черния дроб, по интересен и провокиращ промяна начин, не е лека задача – с нея се заеха дамите от <a href="https://tripleeye.bg/">Triple E.Y.E Project</a> – Елена Розберг, Ива Дойчинова и Евелина Павлова.</p>
      <p>С ясната цел да поставят темата за грижата за този орган в дневния ред на българина, те поканиха шест популярни и обичани личности, с които говорят „Черно на бяло“ за навиците, стереотипите в нашето общество и пътя към промяната.</p>
      <p>Защо точно черният дроб? Кампанията е провокирана от плашеща статистика, която сочи, че 80% от хората, които не са правили никакви изследвания за състоянието на органа, <b>НЕ</b> са склонни да проведат такива и в бъдеще. 58% от българите не са изследвали черния си дроб, а 68.7% посочват липсата на конкретни оплаквания като причина за това.</p>
      <p>Малко хора знаят, че<b> черният дроб не боли</b>. Появата на оплаквания е сигнал за значително напреднал процес на заболяване.</p>
      <p>В същия момент най-големият вътрешен орган преработва (и съответно се уврежда от) всичко, което влиза в човешкия организъм. Изпълнява над 500 есенциални функции в организма и може да се регенерира. Грижата за черния дроб започва с вниманието каква и колко храна консумиране, дали спортуваме и употребяваме алкохол и лекарства. Това най-често означава промяна в начина ни на живот, което се оказва и най-трудната задача. </p>
      <p>Ива, Елена и Евелина предлагат различен прочит, защото промяната често идва заради примера на личности, на които се възхищаваме. Така с <a href="https://www.youtube.com/watch?v=YgByrGV188M&amp;t=">шеф Петър Михалчев</a> те разговарят за премереността и хранителния режим, а <a href="https://www.youtube.com/watch?v=TSEsqRV0aZ4">Христо Мутафчиев</a> споделя своя поглед по темата за алкохола и актьорските среди. В интервютата “Черно на бяло“ се включва и талантливата <a href="https://www.youtube.com/watch?v=eK32Uq2nIdI">Силвия Петкова</a>, като отдаден професионалист и родител, който често се разкъсва в забързаното си ежедневие.</p>
      <p> Прекрасен пример за промяната в начина на живот дава Митко Кърнев от една от найуспешните български групи Д2, а психотелесният терапевт Мадлен Алгафари разказва какво е влиянието на мислите върху здравето и защо е важна грижата за душевното и физическото състояние на човек. За финал дамите разговарят „Черно на бяло“ с чаровния парапланерист Веселин Овчаров, който зад дълбоките си сини очи крие много сериозна история, свързана с черния си дроб.</p>
      <p>Интервютата „Черно на бяло“ ни докосват до личния свят на тези обичани лица, за да ни накарат да се замислим какво иска да ни каже нашият черен дроб. Видеата, както и целите аудио интервюта ще бъдат споделени се споделят на tripleeye.bg, в подкаст, както и в каналите на Triple E.Y.E Project в YouTube и <a href="https://www.facebook.com/tripleeyeproject">Facebook</a>.</p>
    </article>
  </body>
</html>