<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793473/%D9%86%D9%82%D8%AF%DB%8C%D9%86%DA%AF%DB%8C-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D9%88%D8%A7%D8%AD%D8%AF%D9%87%D8%A7%DB%8C-%D8%AA%D9%88%D9%84%DB%8C%D8%AF%DB%8C-%D8%B5%D8%A7%D8%AF%D8%B1%D8%A7%D8%AA-%DA%AF%D8%B1%D8%A7-%D8%AA%D8%A7%D9%85%DB%8C%D9%86-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T14:34:23+00:00"/>
    <meta property="og:title" content="وزیر صنعت اعلام کرد: نقدینگی مورد نیاز واحدهای تولیدی صادرات‌گرا تامین شود"/>
    <meta property="og:description" content="وزیر صنعت اعلام کرد: برخی واحدهای صنعتی کشور، فرصت‌های صادراتی و بازارهای جدیدی برای تولید خود دارند که باید به لحاظ تامین نقدینگی مورد حمایت قرار گیرند."/>
  </head>
  <body>
    <article>
      <h1>وزیر صنعت اعلام کرد: نقدینگی مورد نیاز واحدهای تولیدی صادرات‌گرا تامین شود</h1>
      <address><time datetime="2019-12-09T14:34:23+00:00">09 Dec 2019, 14:34</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت صنعت، معدن و تجارت، رضا رحمانی، وزیر صنعت، معدن و تجارت در جلسه هماهنگی تامین مالی صنایع پیشران که با حضور مدیران عامل بانک‌ها برگزار شد؛ گفت: اولویت های استراتژیک توسعه صنعتی کشور شناسایی شده است و این واحد ها جهت تامین مالی و نقدینگی مورد نیاز خود به بانک های عامل معرفی می شوند. </p>
      <p>وی با اشاره به مصوبه و ابلاغیه بانک مرکزی مبنی بر اختصاص ۵۰ هزار میلیارد تومان از منابع بانکی به صنایع پیشران، افزود: امسال برای حفظ تولید و اشتغال کشور، تامین سرمایه در گردش واحدها و همچنین سرمایه ثابت مورد نیاز جهت راه اندازی طرح های جدید اهمیت بالایی دارد.</p>
      <p>رحمانی ادامه داد: در استراتژی تعریف شده برای تزریق منابع مالی به واحد صنعتی و همچنین طرح های در دست احداث، روی بخش‌هایی برنامه ریزی شده است که در صورت عملیاتی شدن برنامه تولیدشان، دارای بازار فروش مناسب هستند و همچنین می توانند به گردش مالی خود بانک‌ها نیز کمک نمایند.</p>
      <p>وی خاطرنشان کرد: مسائل و محدودیت های بانکها مورد توجه ما نیز هست و درصددیم با بهره گیری بهینه از ظرفیت های موجود و هم افزایی دوطرفه بهترین نتایج ممکن را در راستای رونق تولید رقم بزنیم.</p>
      <p>به گفته رحمانی، راهکارهای نوین تامین مالی نیز در دستور کار وزارت صنعت، معدن و تجارت است و با جدیت دنبال ابزارهای جدید نیز هستیم.</p>
      <p>
        <b>تکمیل ظرفیت خالی واحدهای فعال با تامین مالی مناسب</b>
      </p>
      <p>وزیر صنعت، معدن و تجارت با اشاره به ضرورت تامین سرمایه در گردش مورد نیاز برخی واحدهای صنعتی در سطح کشور گفت: در ۱۴ گروه کالایی شناسایی شده به طور متوسط ۵۰ درصد ظرفیت خالی تولید وجود دارد که بازار فروش لازم را نیز داشته و با تکمیل ظرفیت آنها می‌توانیم تولیدات داخلی را جایگزین واردات کنیم.</p>
      <p>رحمانی با اشاره به دیدار اخیر خود با تعدادی از هیات های تجاری- اقتصادی خارجی در کشورمان و برنامه سفر خود برای حضور در کمیسیون مشترک همکاری‌های ایران و ازبکستان افزود: تکمیل ظرفیت تولید این واحدها حتی روی حجم صادرات کالایی کشور تاثیر بسزایی دارد.</p>
      <p>وی اضافه کرد: محور اساسی دیگری که برای وزارت صنعت، معدن تجارت در تامین مالی واحدهای صنعتی دارای اهمیت است، توجه به تامین مالی واحدهایی است که با تولیدات خود می‌توانند کشور را در بخش های مهمی به خودکفایی برسانند، از جمله در صنایعی همچون تولید چادر مشکی، لاستیک سنگین، پودر آلومینا و الکترود گرافیتی؛ که امیدواریم با همراهی بانک‌ها در این خصوص گام‌های مناسب تری برداریم.</p>
      <p>وزیر صمت با اشاره به رویکرد جدید این وزارتخانه برای تامین نیاز صنعتی کشور از محل ساخت داخل، گفت: در این بخش نیز با توجه به برنامه طراحی شده در چارچوب داخلی سازی ۱۰ میلیارد دلاری واردات صنعتی کشور تا سال ۱۴۰۰، تامین منابع بانکی مورد نیاز واحدهای فعال در این حوزه دارای اهمیت بالایی است و حتماً باید مورد حمایت بانک ها قرار گیرد.</p>
      <p>رحمانی خاطرنشان کرد: این رویکرد مسلماً می‌تواند به رونق تولید، تثبیت اشتغال در کشور و اشتغال زایی جدید بیش از پیش کمک نماید و خوشبختانه مورد استقبال و حمایت مردم و حتی و سایر دستگاه‌های دولتی قرار گرفته است.</p>
      <p>وی تصریح کرد: اولویت‌های استراتژیک توسعه صنعتی کشور به طور کامل شناسایی شده است و همه موارد را به بانک‌های عامل معرفی خواهیم کرد و حتی حاضریم برای تحقق حداکثری نتایج این برنامه نظارت کاملی در روند تخصیص منابع از سوی بانک‌ها انجام گیرد.</p>
      <p>وزیر صمت در پایان تاکید کرد: برخی واحدهای صنعتی کشور فرصت های صادراتی و بازارهای جدیدی برای تولید خود دارند که باید به لحاظ تامین نقدینگی مورد حمایت قرار گرفته و انتظار داریم متناسب با شرایط موجود تصمیم‌گیری لازم انجام شود و البته ما در تخصیص بهینه منابع نیز حامی بانک ها خواهیم بود.</p>
    </article>
  </body>
</html>