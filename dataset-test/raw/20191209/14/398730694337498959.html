<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/brev-skrivet-i-sapos-forvar-bakom-beslutet-vetenskapsskolan-skulle-overga-till-islamisk-stiftelse/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:21:43+00:00"/>
    <meta property="og:title" content="Brev skrivet i Säpos förvar bakom beslutet – Vetenskapsskolan skulle övergå till ”islamisk stiftelse”"/>
    <meta property="og:description" content="Brev som Abdel Nasser El Nadi skrev i Säpos förvar bakom beslutet stänga Vetenskapsskolan"/>
  </head>
  <body>
    <article>
      <h1>Brev skrivet i Säpos förvar bakom beslutet – Vetenskapsskolan skulle övergå till ”islamisk stiftelse”</h1>
      <address><time datetime="2019-12-09T14:21:43+00:00">09 Dec 2019, 14:21</time> by <a rel="author" href="https://www.dn.se/av/lars-naslund/" target="_blank">Lars Näslund</a></address>
      <p>
        <b>Ett brev som den av regeringen utvisade förre ägaren av Vetenskapsskolan/Safirskolan Abdel-Nasser El Nadi skrev under tiden i Säkerhetspolisens förvar har legat till grund för Skolinspektionens stängningsbeslut.<br/>Det framgår av Skolinspektionens utredning, som på måndagen blev offentlig. </b>
      </p>
      <p>Skolinspektionens <a href="https://www.dn.se/nyheter/sverige/vetenskapsskolan-mister-tillstandet/">beslut att stänga den kritiserade skolan</a> i Göteborg bygger bland annat på tveksamheter som man anser sig ha belagt när det gäller kopplingen mellan skolans tidigare vd Abdel-Nasser El Nadi och skolans nya ägarföreträdare, nedan kallad NN. </p>
      <p>Skolinspektionen skriver att ”det finns en rad orimligheter” i vad som NN berättat om överlåtelsen, och att det ”istället framstår det som att denne alltjämt har koppling” till Abdel-Nasser El Nadi.</p>
      <p><b>Som ett belägg</b> för denna koppling hänvisar Skolinspektionen till ett brev som Abdel-Nasser El Nadi skrivit 2 augusti i år medan han satt i Säpos förvar. Brevet har Säpo överlämnat till Skolinspektionen.</p>
      <p>Myndigheten skriver att ”av brevet framgår att” Abdel Nasser El Nadis ”avsikt är att verksamheten vid skolorna ska övergå till en ”islamisk stiftelse i vilken NN ska sitta med”. </p>
      <p>Skolinspektionen skriver att det framgår av brevet att om detta inte går att göra direkt, ska det först göras en ”tillfällig övertagning” av verksamheten av NN, tills dess att ”man kan skriva över till stiftelsen”. Abdel-Nasser El Nadis beskriver vidare i brevet denna övergång till stiftelsen som en ”allmosa” från honom och hans barn, med syftet att ”bibehålla skolan som islamiskt lärarinstitut för befolkningen”.</p>
      <p>Enligt inspektionen skriver han också att NN inte har ”rätt att neka uppgörelsen” eftersom denne inte betalar någonting. </p>
      <p>Skolinspektionen har haft samtal med NN. Då ska hen ”varit införstådd med” avsikten att skolorna ska övergå i en stiftelse och att hen ”avsett att verka för detta” anser myndigheten framgår att samtalen: ”NN har visserligen inte angett exakt när detta är tänkt att äga rum, men den beskrivna visionen är svårförenlig med det som hon berättat om motivet bakom sitt köp av verksamheten, det vill säga en affärsmöjlighet.” </p>
      <p>
        <a href="https://www.dn.se/nyheter/sverige/dampad-stamning-pa-vetenskapsskolan-efter-beslut-om-stangning/">Läs mer: Dämpad stämning på skolan efter beskedet </a>
      </p>
    </article>
  </body>
</html>