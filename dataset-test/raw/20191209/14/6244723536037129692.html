<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/krakow-patryk-jaki-i-beata-kempa-na-upjpii-wymiana-zdan-z-dzialaczami-lgbt/bdrn7q4"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T14:16:56+00:00"/>
    <meta property="og:title" content="Debata z Jakim i Kempą na Uniwersytecie Papieskim. Ostra wymiana zdań z działaczami LGBT"/>
    <meta property="og:description" content="Do ostrej dyskusji między publicznością a działaczami broniącymi praw mniejszości seksualnych doszło podczas debaty &quot;Ideologia LGBT i gender. Doświadczenia państw UE i polityka UE&quot;. Spotkanie zorganizowane zostało przez europosłów Patryka Jakiego i Beatę Kempę na Uniwersytecie Papieskim. Przygotowania wydarzenia odmówił Uniwersytet Jagielloński."/>
  </head>
  <body>
    <article>
      <h1>Debata z Jakim i Kempą na Uniwersytecie Papieskim. Ostra wymiana zdań z działaczami LGBT</h1>
      <h2>Do ostrej dyskusji między publicznością a działaczami broniącymi praw mniejszości seksualnych doszło podczas debaty "Ideologia LGBT i gender. Doświadczenia państw UE i polityka UE". Spotkanie zorganizowane zostało przez europosłów Patryka Jakiego i Beatę Kempę na Uniwersytecie Papieskim. Przygotowania wydarzenia odmówił Uniwersytet Jagielloński.</h2>
      <address><time datetime="2019-12-09T14:16:56+00:00">09 Dec 2019, 14:16</time> by <a rel="author">PAP</a></address>
      <ul>
        <li>Osoby broniące praw mniejszości seksualnych trzymały w rękach plakaty z napisami "Człowiek to nie ideologia"</li>
        <li>Głos zabrała reprezentantka stowarzyszenia My Rodzice, która przywołała wydarzenia z Marszu Równości w Białymstoku. - Moim dzieciom i dzieciom moich znajomych życzono śmierci, i to było zatrważające – mówiła</li>
        <li>Z działaczką polemizowała małopolska kurator oświaty Barbara Nowak. - Nie pozwolę na to, żeby w polskich szkołach ideologia, która mówi, że seksualność człowieka jest najważniejsza, wchodziła do moich szkół – powiedziała kurator</li>
      </ul>
      <p>Tuż po rozpoczęciu debaty przed scenę, na której byli paneliści, wyszło kilka osób, broniących praw mniejszości seksualnych. Trzymały one w rękach plakaty z napisami "Człowiek to nie ideologia". Doszło do ostrej wymiany zdań z publicznością.</p>
      <p>Kontynuowano ją podczas części otwartej debaty, kiedy to uczestnicy wydarzenia mogli zabrać głos. Wśród działaczy był m.in. mężczyzna żyjący w długoletnim związku, który apelował o prawo do spokojnej egzystencji. - Mówienie o ideologii to kompletne, kolosalne nieporozumienie. Nie chcemy przywilejów, chcemy równości – niczego więcej, niczego mniej – podkreślił.</p>
      <p>Głos zabrała również reprezentantka stowarzyszenia My Rodzice, która przywołała wydarzenia z <a href="https://wiadomosci.onet.pl/swiat/marsz-rownosci-w-bialymstoku-swiatowe-media-komentuja-wydarzenia/w048vc2">Marszu Równości w Białymstoku</a>. - Moim dzieciom i dzieciom moich znajomych życzono śmierci, i to było zatrważające – mówiła. Podkreśliła, że wśród nastolatków o innej orientacji seksualnej często pojawiają się myśli samobójcze, a dzieci i młodzież są nieakceptowane, również przez swoich rodziców. - To co państwo mówią, również rozbija rodziny. Większość dzieci jest wyrzucana z domu, tylko dlatego, że mówią, jak się czują i jacy są naprawdę – zwracała się do zgromadzonych.</p>
      <p>Z działaczką polemizowała małopolska kurator oświaty Barbara Nowak, która podkreślała, że w polskich szkołach należy szanować godność każdego dziecka. - Szkoła ma dziecko wychowywać i uczyć. Natomiast sprawy własnej seksualności ten młody człowiek będzie mógł sobie odpowiednio identyfikować, kiedy szkołę skończy – bo to nie jest sprawa szkolna. Tak samo jak nie jest sprawą szkolną to, czy nauczyciel jest homoseksualistą czy też nie – podkreśliła.</p>
      <p>- Nie pozwolę na to, żeby w polskich szkołach – w Małopolsce na pewno – ideologia, która mówi, że seksualność człowieka jest najważniejsza, wchodziła do moich szkół – zaznaczyła kurator. Przypomniała, że w szkołach "jest nauczanie seksualne jako element wychowania do życia w rodzinie".</p>
      <p>- Wychowujemy, żeby dzieci mogły zakładać rodzinę; mężczyzna, kobieta, dzieci – to jest rodzina, według naszego pojęcia i według prawa polskiego. My działamy zgodnie z prawem polskim – oceniła Nowak.</p>
      <h3>UJ odmówił organizacji</h3>
      <p>Wydarzenie, zorganizowane przez europosłów Patryka Jakiego i Beatę Kempę, pierwotnie miało odbyć się na Uniwersytecie Jagiellońskim, jednak uczelnia nie wydała na to zgody. Na debatę zgodziły się za to władze <a href="https://wiadomosci.onet.pl/uniwersytet-papieski">Uniwersytetu Papieskiego</a>. Wśród panelistów znaleźli się m.in. ks. prof. Dariusz Oko i dziennikarz Jacek Karnowski.</p>
      <p><a href="https://wiadomosci.onet.pl/patryk-jaki">Jaki</a>, pytany przez dziennikarzy o to, dlaczego do debaty nie zaprosił osób, które pierwotnie miały brać w niej udział, podkreślił, że znaczenie miał właśnie fakt zorganizowania jej na uczelni papieskiej, odnoszącej się do nauki Jana Pawła II, który dziś "byłby poddany szerokiemu ostracyzmowi".</p>
      <p>Europoseł zaznaczył jednak, że – moderując dyskusję – starał się, aby "przeciwnicy mieli możliwość komfortowego – na ile jest to możliwe w tych warunkach – zabierania głosu".</p>
      <p>
        <a href="http://onet.tv/i/news/wanda-nowicka-w-onet-opinie-szymon-holownia-nie-ma-szans-odebrac-wyborcow-lewicy/gv9shy">Wanda Nowicka w "Onet Opinie": Szymon Hołownia nie ma szans odebrać wyborców Lewicy</a>
      </p>
      <p>(pmd)</p>
    </article>
  </body>
</html>