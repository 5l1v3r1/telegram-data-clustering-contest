<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/12/09/R%C3%B8dt-svarer-kommentator-Harry-Tiller-Han-fors%C3%B8ker-%C3%A5-tegne-et-bilde-av-oss-som-uansvarlige-og-useri%C3%B8se-20570798.ece"/>
    <meta property="og:site_name" content="adressa.no"/>
    <meta property="article:published_time" content="2019-12-09T14:46:30+00:00"/>
    <meta property="og:title" content="Rødt svarer kommentator Harry Tiller: Han forsøker å tegne et bilde av oss som uansvarlige og useriøse"/>
    <meta property="og:description" content="…"/>
  </head>
  <body>
    <article>
      <h1>Rødt svarer kommentator Harry Tiller: Han forsøker å tegne et bilde av oss som uansvarlige og useriøse</h1>
      <h2>Debatt:</h2>
      <address><time datetime="2019-12-09T14:46:30+00:00">09 Dec 2019, 14:46</time> by <a rel="author">Rødts bystyregruppe</a></address>
      <aside><a href="https://www.adressa.no/meninger/ordetfritt/2019/12/09/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/12/09/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/12/09/javascript:void(0);">Del denne artikkelen på e-post</a></aside>
      <p><b>Adressas kommentator </b>Harry Tiller blir <a href="https://www.adressa.no/pluss/meninger/2019/12/06/R%C3%B8dt-inviterer-til-hjemme-alene-fest-20548977.ece">kjedsommelig forutsigbar når han kritiserer Rødts budsjettforslag i fredagens avis</a>. Hans innvending synes å være at strategien er for enkel, og hevder at vårt alternative budsjettforslag er «langt utenfor virkelighetens verden». Tiller forsøker å tegne et bilde av Rødt som uansvarlige og useriøse. Det er grunn til å stusse over at samme Tiller tydeligvis ikke ser noen grunn til å reflektere over den manglende realismen i de borgerlige partienes sprikende budsjettforslag. Eksempelvis strekker Frps handlings- og økonomiplan for perioden 2020-2023 seg øyensynlig kun til 2021. Mer enn en tredel av inndekningen i deres forslag forutsettes gjennomført ved konkurranseutsetting og avbyråkratisering. Restborgerligheten i Høyre, Venstre og Pensjonistpartiet er like virkelighetsfjerne med samme korte tidshorisont, og i overkant av en femdel av inndekningen hentet fra fantasifull konkurranseutsetting. De forutsetter videre 53 millioner i besparelser på såkalte «innovative anskaffelser». Dette er altså referanserammen når Tiller skriver at seriøst budsjettarbeid handler om å finne virkelige penger som kan brukes til drift.</p>
      <p>
        <b>LES OGSÅ: <a href="https://www.adressa.no/pluss/meninger/2019/12/06/R%C3%B8dt-inviterer-til-hjemme-alene-fest-20548977.ece">Hjemme alene-fest for Rødt</a></b>
      </p>
      <p><b>Tiller synes å dele </b>makthaverne i Ap, SV, Sp og MDG sin oppfatning av at det å småflikke på kommunedirektørens kuttforslag er det eneste ansvarlige. Koalisjonens budsjettforslag flytter på bare en halv prosent av pengene, og skaffer inndekning for dette hovedsakelig ved å redusere nødvendige investeringer. Det er derfor på sin plass å snu på Tillers utsagn ved å påpeke at regningen for manglende investeringer vil måtte betales i årevis fremover. Rødt mener det er uansvarlig å spare seg til fant. Vi har i vårt budsjett vist hvor det finnes midler som kan omdisponeres. Og det er riktig som Tiller påpeker at vi ikke benytter hele dette mulighetsrommet, nettopp fordi vi tenker langsiktig.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <p>
        <b>LES KOMMENTAREN: <a href="https://www.adressa.no/pluss/meninger/2019/12/01/Opposisjonen-feilet-i-sitt-f%C3%B8rste-fors%C3%B8k-20508580.ece">Opposisjonen feilet i første forsøk</a></b>
      </p>
      <p><b>Rødt mener det </b>er mulig å bruke 1840 millioner mer enn kommunedirektørens budsjettforslag de neste fire årene, og fremdeles ha et budsjett i balanse. Vi har valgt å levere et forsvarlig budsjett med overskudd, som ikke benytter hele dette mulighetsrommet, men henter midlene fra å ikke betale ekstraordinære avdrag, samt noe fra netto avkastning av kraftfondet. Tiller insinuerer mot bedre vitende at Rødt bruker av kraftfondet, og ikke legger opp til å betale renter og avdrag på lån. Dette er i beste fall en svært unyansert fremstilling fra Midt-Norges såkalt frie stemme.</p>
      <p><b>LES KOMMENTAREN:</b> <a href="https://www.adressa.no/pluss/meninger/2019/12/02/Har-Ap-glemt-hva-de-lovte-20526289.ece"><b>Har Ap glemt hva de lovte?</b></a></p>
      <p>Det er krise i bo- og aktivitetstilbudet til de utviklingshemmede. Stort bedre er det ikke i barnevernet. Bemanningen innen både helse og oppvekst er kronisk lav. Rødt styrker barnevern, Familietiltak og PPT. Vi satser på kommunal vikarpool i barnehage og toppet bemanning i helse og velferdssenter, slik at de ansatte får en bedre arbeidshverdag, og brukerne et bedre tilbud. Tiller har rett i at Rødt har ambisjoner om å sikre et forsvarlig driftsnivå i årene som kommer. Da er det nødvendig å kvitte seg med koalisjonspartienes selvpålagte handlingsregler for å få en by som setter innbyggernes behov foran massive overskudd. Ap, SV, Sp og MDG har kun sine lenker å miste.</p>
      <p>
        <b>Følg <a href="https://www.facebook.com/Adressameninger/">Adresseavisen Debatt på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
      <p>
        <b>OPPTATT AV DEBATT? Lytt til en debatt-podkast, i regi av ungdommer på Saupstad og Kolstad: <a href="https://soundcloud.com/adressadebatt/skur-sesong-2-episode-3-ensomhet-sex-folelser-porno-og-mye-mer-helsesista-svarer">Helsesista svarer om ensomhet, sex, følelser og porno</a></b>
      </p>
    </article>
  </body>
</html>