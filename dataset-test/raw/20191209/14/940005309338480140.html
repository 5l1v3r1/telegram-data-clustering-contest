<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/financiar/ministrul-finantelor-intrebat-daca-iohannis-este-de-acord-sa-i-fie-inghetat-salariul-acceptam-toti.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T14:00:00+00:00"/>
    <meta property="og:title" content="Iohannis, de acord să i se înghețe indemnizaţia anul viitor: „Nu toată lumea poate să beneficieze tot timpul de creșteri”"/>
    <meta property="og:description" content="Preşedintele Klaus Iohannis a declarat luni că este nevoie de un mix de măsuri pentru reducerea deficitului bugetar şi a adăugat că a discutat pe tema bugetului cu premierul Ludovic Orban, precum şi cu ministrul Finanţelor, Florin Cîţu."/>
  </head>
  <body>
    <article>
      <h1>Iohannis, de acord să i se înghețe indemnizaţia anul viitor: „Nu toată lumea poate să beneficieze tot timpul de creșteri”</h1>
      <h2>Preşedintele Klaus Iohannis a declarat luni că este nevoie de un mix de măsuri pentru reducerea deficitului bugetar şi a adăugat că a discutat pe tema bugetului cu premierul Ludovic Orban, precum şi cu ministrul Finanţelor, Florin Cîţu.</h2>
      <address>
        <time datetime="2019-12-09T14:00:00+00:00">09 Dec 2019, 14:00</time>
      </address>
      <p>"Am avut o discuţie pentru pregătirea bugetului. Domnul premier şi domnul ministru al Finanţelor au dorit să mă informeze despre stadiul lucrurilor în această zonă extrem de importantă. Elaborarea şi aprobarea bugetului pentru anul viitor reprezintă cea mai importantă acţiune politică a Guvernului din acest an, din această lună decembrie", a precizat şeful statului înainte de şedinţa Adunării Generale a Asociaţiei Municipiilor din România.</p>
      <p>
        <b>Despre faptul că ministrul Finanţelor l-a informat că va avea o indemnizaţie 'îngheţată', Iohannis a spus: "Mi se pare un lucru potrivit".</b>
      </p>
      <p>"Dacă vrem să fim politicieni responsabili, trebuie - noi, care suntem în vârful piramidei - să fim primii care dăm semnalul că înţelegem că nu toată lumea poate să beneficieze tot timpul de creşteri salariale. Şi este un moment potrivit pentru a arăta că orice creştere salarială, oricât de mult dorită ar fi, trebuie să fie şi oportună. I-am încurajat să meargă mai departe cu această măsură propusă", a adăugat el.</p>
      <p>În 2018 președintele României a încasat, în total, o indemnizație de 165.100 de lei, respectiv 13.758 de lei pe lună. Salariul mediu net la nivelul întregii economii a fost, la finele anului trecut, de 2.957 de lei, conform Institutului Național de Statistică (INS). </p>
      <p>Întrebat dacă susţine măsuri precum cumulul de pensii şi salarii sau concedieri, Iohannis a reiterat că "este nevoie de un mix de măsuri pentru a permite, totuşi, reducerea deficitului până într-o zonă rezonabilă, spre 3%".</p>
      <p>"Este clar că acele guverne eşuate pesediste au exagerat cu măsuri care au fost luate pe picior, fără o analiză serioasă şi acum guvernul liberal trebuie să vină cu o atitudine foarte responsabilă. Evident, toată lumea îşi doreşte să crească salariile, să crească pensiile, dar în acelaşi timp trebuie să avem în vedere şi limitarea bugetului. Nu putem să pornim de la premisa că bugetul este oricât de mare dorim. Şi atunci i-am încurajat (pe premier şi pe ministrul de Finanţe - n.r.) să vină cu un mix de măsuri, pe de o parte, de încurajare a creşterii economice, care permite cheltuieli mai mari, dar în acelaşi timp, pentru anul 2020, care trebuie să fie anul reechilibrării bugetare, trebuie găsite metode pentru a reduce cheltuiala acolo unde poate fi redusă, fără a se apropia de buzunarul românului, care încă nu-şi permite cât îşi doreşte", a argumentat preşedintele.</p>
      <p> </p>
      <h3>Ministrul Finanţelor, întrebat dacă Iohannis este de acord să-i fie îngheţat salariul: Acceptăm toţi</h3>
      <p> </p>
      <p>Ministrul Finanţelor, Florin Cîţu, a declarat, luni, că a discutat cu preşedintele Klaus Iohannis despre situaţia actuală a economiei şi despre măsurile pe care le are în vedere pentru redresarea situaţiei.</p>
      <p>El a mai precizat că una dintre ele este îngheţarea salariilor demnitarilor, pe care o "acceptăm toţi", transmite Agerpres.</p>
      <p><i>"Am discutat despre situaţia economiei, despre ce s-a discutat la ECOFIN şi despre buget, măsurile pe care le anunţasem public"</i>, a spus Cîţu, într-o conferinţă de presă, răspunzând la întrebarea ce a discutat cu preşedintele Klaus Iohannis.</p>
      <p>Întrebat dacă i-a prezentat preşedintelui şi măsura îngheţării indemnizaţiei sale, şeful de la Finanţe a precizat: "Am discutat despre toate măsurile, iar aceasta era inclusă. Este o măsură pe care şi-o asumă Guvernul şi mergem mai departe".</p>
      <p>Jurnaliştii au insistat să afle dacă Iohannis acceptă să-i fie îngheţat salariul, iar ministrul a răspuns afirmativ: "Acceptăm toţi".</p>
      <p><i>"Toată filosofia bugetului este construită pe eliminarea risipei şi de alocare a banului public cu prioritate către sectoarele care creează valoare adăugată. (...) Nu reducem cheltuielile, doar că nu va mai fi acel dezmăţ"</i>, a adăugat Cîţu.</p>
      <p>Ministrul a menţionat şi faptul că Ministerul Muncii lucrează la elaborarea unui act normativ privind interzicerea acumulării pensiei cu salariul, însă nu a dat detalii.</p>
      <p>El a mai spus că proiectul de buget pentru anul viitor va fi gata în perioada 15-20 decembrie.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>