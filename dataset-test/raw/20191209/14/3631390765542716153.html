<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/troms/babcock-sjef-hans-skog-andersen-gar-over-i-en-ny-stilling-1.14815077"/>
    <meta property="og:site_name" content="NRK"/>
    <meta property="article:published_time" content="2019-12-09T14:37:13+00:00"/>
    <meta property="og:title" content="Babcock-sjef går over i en ny stilling"/>
    <meta property="og:description" content="Hans Skog-Andersen skal over i en ny lederstilling i Babcock Aviation. Asgeir Nyseth tar over for Skog-Andersen som sjef for flyoperasjoner, skriver Babcock i en pressemelding."/>
  </head>
  <body>
    <article>
      <h1>Babcock-sjef går over i en ny stilling</h1>
      <h2>Hans Skog-Andersen skal over i en ny lederstilling i Babcock Aviation. Asgeir Nyseth tar over for Skog-Andersen som sjef for flyoperasjoner, skriver Babcock i en pressemelding.</h2>
      <address><time datetime="2019-12-09T14:37:13+00:00">09 Dec 2019, 14:37</time> by <a rel="author">Sverre Holm-Nilsen</a></address>
      <p>Det har stormet rundt selskapet Babcock etter at <a href="https://www.nrk.no/finnmark/fem-fly-tatt-ut-av-tjeneste_-_-vi-vet-ikke-hva-feilen-er-1.14813848">fem av selskapets totalt 11 ambulansefly ble satt på bakken i helgen.</a></p>
      <p>Mandag morgen hadde fire av flyene fortsatt flyforbud, opplyste selskapet. Flyene ble satt på bakken på grunn av tekniske uregelmessigheter. Ledelsen i selskapet har uttalt at de ikke vet når flyene vil være tilbake på vingene.</p>
      <p>
        <b>Sjef for flyoperasjoner i Babcock, Hans Skog-Andersen, skal over i en ny lederstilling i Babcock Aviation. Der skal han bygge opp en ny organisasjon for helikopteroperasjoner, skriver Babcock i en pressemelding.</b>
      </p>
      <p>Det er Asgeir Nyseth som tar over som sjef for flyoperasjoner. Han har tidligere vært driftsdirektør i Norwegian.</p>
      <p>Nyseth som er fra Målselv i Troms, begynte i Babcock 1. november. Han har flere år med erfaring fra ambulanseflytjenesten og ser fram til å ta fatt på nye oppgaver i selskapet.</p>
      <p>
        <b>– Til tross for den krevende situasjonen Babcock står i når, ser jeg et stort potensial i selskapet. Jeg ser fram til å være med på å utvikle denne viktige tjenesten videre, sier Nyseth.</b>
      </p>
      <figure>
        <img src="https://gfx.nrk.no/4BnNRF16e9XEZc6Rs7jEmwxvbX57j7nME3uP3AfEQ8VA.jpg"/>
        <figcaption>Asgeir Nyseth tar over som sjef for flyoperasjoner i Babcock. <br/>Foto: Norwegian</figcaption>
      </figure>
      <h3>Ønsket i det nye forretningsområdet</h3>
      <p>Også Skog-Andersen ser frem til nye oppgaver i selskapet.</p>
      <p>– Jeg vil jobbe tett sammen med Asgeir Nyseth en tid fremover for å sørge for at overgangen gjennomføres på en sikker og smidig måte, sier han.</p>
      <p>
        <b>Daglig leder Marius Hansen i Babcock har de siste månedene jobbet for å kunne frigjøre Skog-Andersen til å jobbe med det nye forretningsområdet.</b>
      </p>
      <p>– Jeg har ønsket at Hans Skog-Andersen med sin bakgrunn, tar en ledelse i dette arbeidet. Asgeir Nyseth som har både teknisk og administrativ bakgrunn, har allerede tilført vårt selskap verdifull kompetanse siden han begynte, sier Hansen.</p>
      <figure>
        <img src="https://gfx.nrk.no/Ye-t6oG_QozDcVeqn5E1-A_yQnnswEsH2IC8HzLssiXg.jpg"/>
        <figcaption>Daglig leder, Marius Hansen, er fornøyd med at selskapet nå har fått en ny erfaren leder inn i organisasjonen. <br/>Foto: Jørn Inge Johansen / NRK</figcaption>
      </figure>
      <aside>
        <a href="https://www.nrk.no/nordland/dette-har-gatt-galt-etter-at-babcock-overtok-drift-av-luftambulanse-fra-lufttransport-1.14814962">Helse Nord har satt krisestab: – Det gjør vi ikke ofte</a>
      </aside>
      <h3>Ekspertgruppe skal se på framtidig drift</h3>
      <p>Flyproblemene har svekket ambulanseberedskapen i nord, mener kritikerne.</p>
      <p>Både Senterpartiet og Arbeiderpartiet tok i dag til ordet at <a href="https://www.nrk.no/norge/ap-ber-staten-overta-ansvaret-for-ambulanseflyene-1.14815157">staten skulle ta over driften av ambulanseflyene.</a></p>
      <p>Senterpartiet ber samtidig regjeringen om å heve kontrakten til Babcock, og at det gjennomføres en ekstern gransking operatørbyttet.</p>
      <p>– Spesielt må det granskes risikoen for at Babcock Scandinavian AirAmbulance ikke ville kunne levere nødvendig beredskap i henhold til kontrakt, står det i forslaget.</p>
      <p>
        <b>Helse og omsorgsdepartementet skriver at en uavhengig ekspertgruppe skal utrede framtidig drift av luftambulansetjenesten.</b>
      </p>
      <p>De skal vurdere dagens system opp mot andre driftsformer.</p>
      <p>
        <b>Jonas Gahr Støre er klar på at han vil lytte til hva utvalget har å si, men han er i utgangspunktet positiv til statsleggingen av tjenesten.</b>
      </p>
      <figure>
        <img src="https://gfx.nrk.no/qR65SOTql-f55qQErWLK7glidof-kl4c5SP_AGwr3bnA.jpg"/>
        <figcaption>Det svensk-britiske selskapet Babcock Scandinavian AirAmbulance AS tok over som leverandør av ambulansefly i juli i år. <br/>Foto: Pål Hansen / NRK</figcaption>
      </figure>
      <aside>
        <b>Les også: <a href="https://www.nrk.no/finnmark/pasient-ventet-over-11-timer-pa-ambulansefly_-_-alt-er-kaos-1.14812051">Pasient ventet over 11 timer på ambulansefly: – Alt er kaos</a></b>
      </aside>
      <h3>Problemer fra dag én</h3>
      <p>I juni 2017 kom nyheten om at det svenske luftambulanseselskapet Babcock Scandinavian Air Ambulance AB overtar anbudet på luftambulansetjenester med fly etter Lufttransport i Norge.</p>
      <p>To selskap leverte anbud til konkurransen, svenske Babcock og den daværende operatøren, Lufttransport.</p>
      <p>Etter leverandørbyttet i juli har flere ambulansefly vært ute av drift som følge av tekniske utfordringer, sykdom eller pålagt hviletid.</p>
      <p>Allerede dagen etter Babcock over, <a href="https://www.nrk.no/troms/svekket-ambulanseberedskap-i-nord_-_-na-ma-helseministeren-pa-banen-1.14611991">ble ambulanseberedskapen i nord svekket.</a></p>
      <aside>
        <b>Les mer: <a href="https://www.nrk.no/troms/svekket-ambulanseberedskap-i-nord_-_-na-ma-helseministeren-pa-banen-1.14611991">Svekket ambulanseberedskap i nord: – Nå må helseministeren på banen</a></b>
      </aside>
    </article>
  </body>
</html>