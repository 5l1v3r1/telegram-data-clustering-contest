<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/12/09/4003077_sivata_ikonomika_generira_23_mlrd_lv_oborod_izchisliha/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="Сивата икономика генерира 23 млрд. лв. оборот, изчислиха от КНСБ"/>
    <meta property="og:description" content="Министърът на финансите смята, че трябва да има по-голямо гражданско съзнание и нетърпимост към подобно поведение."/>
  </head>
  <body>
    <article>
      <h1>Сивата икономика генерира 23 млрд. лв. оборот, изчислиха от КНСБ</h1>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Сивият сектор в България генерира около 23 млрд. лева оборот, което е почти 21% от цялата икономика на страната, показват данните на КНСБ, съобщени на заключителния форум на проекта "Активно гражданско участие за превенция и ограничаване на недекларираната заетост в България", предаде БТА</p>
      <p>Като най-сериозен проблем синдикалистите виждат масовото осигуряване на минимална работна заплата. Секторите с най-висок процент на сива икономика пък от години са строителството и автосервизите.</p>
      <p>На форума министърът на финансите Владислав Горанов посочи, че от лятото на 2018 година правителството работи по проект на наредба, която ще позволи пълно обхващане на оборотите във всички сфери на икономиката. Той коментира, че трябва да има по-голямо гражданско съзнание и нетърпимост към подобно поведение. Министърът увери, че в средите на финансовото министерство, НАП и митниците денонощно се мисли по тази тема.</p>
      <p>Министърът на труда и социалната политика Деница Сачева добави, че в България делът на лицата с недекларирана заетост е 15.9 процента на фона на 16 на сто средно за Европа. По думите й една от причините е липсата на данъчен морал.</p>
      <p>Президентът на КНСБ Пламен Димитров изрази мнение, че сивата икономика води до изкривявания в икономическия, социалния и обществено-политическия живот и убива лоялната конкуренция.</p>
      <p>През лятото съставният индекс "Икономика на светло", чрез който Асоциацията на индустриалния капитал в България (АИКБ) измерва светлата част на българската икономика, <a href="https://www.dnevnik.bg/biznes/2019/07/01/3932334_ikonomikata_izsvetliava_rekordno_no_trudovite/">се е повишил с 4.55 пункта</a> и е достигнал рекордно ниво от 79.10 пункта. От организацията посочиха, че икономиката би изсветлявала още по-бързо, ако минималната работна заплата (МРЗ) не се повишаваше административно, подчертават авторите на изследването.</p>
    </article>
  </body>
</html>