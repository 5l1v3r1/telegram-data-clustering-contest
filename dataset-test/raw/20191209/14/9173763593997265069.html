<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/volodymyr_biely/444350_osvita_i_tam_pobachiti_golovne.html"/>
    <meta property="og:site_name" content="LB.ua"/>
    <meta property="article:published_time" content="2019-12-09T14:34:00+00:00"/>
    <meta property="og:title" content="Освіта у нас і «там» - побачити головне"/>
    <meta property="og:description" content="Наша освітянська (вчителі – учні – батьки – викладачі – посадовці) спільнота вже достатньо сильно просякла розумінням головної відмінності між освітою «там» і у «нас». При цьому заможні (з праведними чи неправомірними статками) батьки спрямовують на навчання не до «нас», а навпаки – наші до «них». Все тому, що «там» освіта спрямована на формування фунціонально-компетентісної грамотності, а у «нас» досі лишається орієнтованою лише на «всезнайство». Мова не про окремі виключення з цього сумного «правила» у вигляді вузько спеціалізованих деяких осередків. Мова про мільйони дітей кожної з країн «там» і мільйони школярів/студентів в Україні. "/>
  </head>
  <body>
    <article>
      <h1>Освіта у нас і «там» - побачити головне</h1>
      <address><time datetime="2019-12-09T14:34:00+00:00">09 Dec 2019, 14:34</time> by <a rel="author">Володимир Бєлий</a></address>
      <p>
        <b>Наша освітянська (вчителі – учні – батьки – викладачі – посадовці) спільнота вже достатньо сильно просякла розумінням головної відмінності між освітою «там» і у «нас».</b>
      </p>
      <p>
        <b>При цьому заможні (з праведними чи неправомірними статками) <a href="https://lb.ua/news/2018/05/18/398012_7_ukraintsev_sobirayutsya_uehat.html">батьки спрямовують на навчання не до «нас», а навпаки – наші до «них».</a></b>
      </p>
      <p>
        <b>Все тому, що «там» освіта спрямована на формування фунціонально-компетентісної грамотності, а у «нас» досі лишається орієнтованою лише на «всезнайство». Мова не про окремі виключення з цього сумного «правила» у вигляді вузько спеціалізованих деяких осередків. Мова про мільйони дітей кожної з країн «там» і мільйони школярів/студентів в Україні. </b>
      </p>
      <figure>
        <img src="https://i.lb.ua/007/44/5b7ead5066b1c.jpeg"/>
        <figcaption>
          <cite>Фото: mojaedukacja.com</cite>
        </figcaption>
      </figure>
      <p>Але, є одне важливе «Але», про яке у нас фактично ніде не заїкаються з тих рівнів, з яких тільки й могло б початися реальне реформування, щоб й у нас освіта стала дієвим засобом до добробуту як країни загалом, так і окремого громадянина зокрема.</p>
      <p>І без врахування цього «але» ніякі прогресивні за своїм формальним змістом, сегментні та секторальні зміни, до очікуваного загально значимого результату не приведуть. Знову буде абсолютно доречний черговий привід зауважити: «І у цих «реформаторів» маємо що маємо – хотіли як краще, а вийшло як завжди. Україні як пороблено не мати перспектив для реального осучаснення і вона скоріше так і зостанеться лише як назва території під чиїмось протекторатом».</p>
      <related>
        <a href="https://lb.ua/news/2019/01/29/418346_timoshenko_obrazovanie_prioritet.html"/>
      </related>
      <p>
        <b>Організація має значення</b>
      </p>
      <p>А оте важливе для успіху «але» складається з трьох елементів організації освітньої справи, які для організаторів освіти «там» як «двічі два – чотири», а для наших дослідників як і не має.</p>
      <p>Тамтешні експерти, яких українська сторона запрошує для навчання своїх, настільки звикли до отих своїх трьох азів організації освітньої діяльності, що про них і не згадують, адже не можуть уявити, що там, де прагнуть до покращення своїх справ може бути інакше. Знаю, про цю особливість зарубіжних гуру освітнього менеджменту наживо зі спілкування з ними у ході їхньої роботи у нас.</p>
      <p>Які саме речі ми фактично не бачимо як визначальні для успішного переходу від моделі освітнього «всезнайства» до моделі науково-практичної грамотності?</p>
      <p><b>По-перше,</b> «там» вже чи не півстоліття як повністю перейшли на оцінювання виключно вміння учнів застосовувати програмну теорію чи знання про явища, факти, події, видатних особистостей тощо.</p>
      <p>За знання як такі ніхто нікому не ставить ніяких оцінок. «Там» фундаментально-базові основи наукового знання є не більше ніж «тістом» з яким працюють вчителі/викладачі та їхні учні/студенти, використовуючи при цьому як доступ до всіх відкритих джерел інформації, так і можливостей для індивідуальних чи групових консультацій.</p>
      <p>Оцінюється лише і на підсумкових етапах освітньої діяльності лише «пиріг», який учень/студент є здатним «зліпити» без жодної сторонньої допомоги чи підказки.</p>
      <p><b>По-друге,</b> що витікає з першого та з принципу особистої відповідальності, як персональної відповідності до стандартизованих вимог справи, за яку учень/студент взявся – це системне блокування будь-якої спроби учня/студента до списування під час підсумкового оцінювання.</p>
      <p><b>По-третє,</b> що витікає з реальної, а не лише декларативної як у нас, державної політики сприяння особистісно орієнтованому змісту освіти здобувача – це національна система профільно-змістовної освіти старшокласників.</p>
      <p>Досягається ця мета завдяки державному фінансуванню навчання всіх без виключення старшокласників країни у національній мережі профільних ліцеїв, відокремлених від 9-річки і до яких потрібно вступати через конкурсний відбір на основі незалежного оцінювання.</p>
      <p>А вступний поріг до ліцеїв академічного спрямування при цьому є значно вище ніж примітивне оволодіння освітнім стандартом на момент завершення навчання у 9-річці. Ліцеї професійно-сервісного спрямування відкривають свої двері на аналогічних конкурсних принципах щодо всіх інших випускників 9-річки, але так, щоб надати місця для абсолютно всіх підлітків перехідного віку.</p>
      <p>
        <b>Прогностичне порівняння</b>
      </p>
      <p>Індикатором доречності практичних кроків до переходу на організацію освіти з опорою на зазначені вище три чинника ( одночасно системний перехід на оцінювання лише здатності застосовувати знання, блокування до списування, вже не кажучи про завищення оцінок причетним особам та профільну освіту старшокласників, відокремлену від 9-річки) опосередковано може бути порівняння результатів PISA (15-річні) з математики наших учнів з, наприклад, результатами французьких школярів.</p>
      <p>Відштовхуюсь від того, що вивчення математики як шкільного предмету на базовому рівні (9-річка) апріорі не має тих міждержавних відмінностей, що родом з різного рівня матеріального забезпечення, як те є суттєвим для природничої освіти, та й то у помітній мірі вже етапі старшої ланки.</p>
      <p>На PISA-2019 з математики у Франції 495 балів (Фінляндія – 507), а у нас – 453 бали. На перший погляд різниця у 42 бали є суттєвою і якби тягне на більше ніж рік відставання у навчанні як такому.</p>
      <related>
        <a href="https://lb.ua/society/2019/12/03/443771_ukrainskie_ucheniki_otstayut.html"/>
      </related>
      <p>Я ж бачу так, що це не є фактором навчально-змістовного відставання, а лише наслідком ігнорування отих трьох складових «але», про які написано вище.</p>
      <p>Якби й у нас існувала така дисципліна у навчальній роботі та організація переходу від 9-річки до старшої ланки як у «них», то ніякої різниці у математичній підготовці й не було би. Пишу так, бо наживо знаю потенціал не лише наших учнів та вчителів математики, а й тих же французьких як учнів, так і їхніх вчителів.</p>
      <p>До речі, на цю лінію причини у різниці навчальної підготовки опосередковано вказують як результати сінгапурських учнів (569 балів - це 74 пункти різниці з французькими), так і те, що азійські школярі витрачають у рази більше часу на навчання з причини системно-повальної практики додаткової самостійної/з репетиторами/на курсах роботи ніж їхні ровесники з Європи. Азіатам потрібно пробиватися на вершини світової системи розподілу праці, а жителі Західної Європи пожинають лаври успішної політики сталого (скажемо еволюційно неспішного) розвитку попередніх часів і не поспішають напружуватись надмірно.</p>
      <p>Апріорі у нас оті 36% носіїв примітивної математичної підготовки, що показала PISA в умовах впровадження підходів до дисципліни освітньої діяльності та спрямованості її змісту на науково-прикладну грамотність (компетентність) у сегменті профільних особистісних пріоритетів здобувачів освіти вже на рівні випускників 9-річки перетворилися б на середньо статистичний показник для країн OECD, а то й нижче.</p>
      <p>Варто це зробити поки у нашій системі освіти ще лишається помітна кількість представників старшої когорти національної математичної школи, які ще забезпечують той зв’язок поколінь між професіоналами, який визнавався і ще визнається світом у залученні наших спеціалістів до навчання закордонних учнів та студентів і який ще забезпечує успіхи окремих українських учнів на міжнародній арені.</p>
      <related>
        <a href="https://lb.ua/society/2013/11/14/240906_inostrantsi_nedovolni_kachestvom.html"/>
      </related>
    </article>
  </body>
</html>