<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813670/%D8%A7%D8%B1%D8%AF%D9%88%D8%BA%D8%A7%D9%86-%DA%A9%D8%B4%D9%88%D8%B1%D9%87%D8%A7%DB%8C-%D8%BA%D8%B1%D8%A8%DB%8C-%D9%88-%D8%B9%D8%B1%D8%A8%DB%8C-%D8%A8%D9%87-%D8%AE%D8%B4%D9%88%D9%86%D8%AA-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%A7%D9%85%D9%86-%D8%B2%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:53:30+00:00"/>
    <meta property="og:title" content="اردوغان: کشورهای غربی و عربی به خشونت اسرائیل دامن زده‌اند"/>
    <meta property="og:description" content="رییس جمهور ترکیه امروز (دوشنبه) تاکید کرد، کشورهای غربی و برخی از کشورهای عربی به موضع تند اسرائیل دامن زده‌اند."/>
  </head>
  <body>
    <article>
      <h1>اردوغان: کشورهای غربی و عربی به خشونت اسرائیل دامن زده‌اند</h1>
      <address>
        <time datetime="2019-12-09T14:53:30+00:00">09 Dec 2019, 14:53</time>
      </address>
      <p>رییس جمهور ترکیه امروز (دوشنبه) تاکید کرد، کشورهای غربی و برخی از کشورهای عربی به موضع تند اسرائیل دامن زده‌اند.</p>
      <p>به گزارش ایسنا، به نقل از خبرگزاری آناتولی، رجب طیب اردوغان، رییس جمهور ترکیه در جریان سخنرانی در نشست سازمان همکاری اسلامی در استانبول گفت: من احساس می‌کنم که ترکیه تنها کشوری است که علیه ظلم در قدس و فلسطین به صدا درآمده است.</p>
      <p>وی افزود: ما مطلع هستیم که یکی از دلایل حملات تروریستی و خرابکاری‌های اقتصادی که در سال‌های اخیر متحمل آنها شده‌ایم، موضع اصولی ماست. ترکیه به حمایت خود از حقیقت و مردم مظلوم ادامه خواهد داد.</p>
      <p>اردوغان ضمن خاطر نشان کردن این مساله که موضوع قدس جزو اساسی مسائل سازمان همکاری اسلامی است، گفت: وضعیت در قدس و فلسطین هر روز بدتر می‌شود.</p>
      <p>وی افزود: رفتار اسرائیل که حقوق، قوانین، عدالت و انسان‌دوستی را به رسمیت نمی‌شناسد دائما بحران در این منطقه علیه مسلمانان را عمیق‌تر می‌سازد.</p>
      <p>رییس جمهور ترکیه تصریح کرد: ما هرگز دست از دفاع از حقوق فلسطینی‌ها برنخواهیم داشت و همبستگی خود را با تمامی مردم مظلوم حفظ خواهیم کرد.</p>
      <p>اردوغان گفت: رویکرد امپریالیستی "تفرقه بیانداز و حکومت کن" علیه کشورهای اسلامی ادامه دارد.</p>
      <p>وی افزود: هرچه بهتر از کودکان، زنان، افراد مسن و افراد ناتوان در برابر تهدیدهای کشورهای غربی حفاظت کنیم، بیشتر از ساختار خانوادگی‌مان حفاظت کرده‌ایم.</p>
      <p>رییس جمهور ترکیه افزود: کشورهای اسلامی در حال حاضر منزوی شده‌اند و فرصت‌ها و پتانسیل‌های خود را از دست می‌دهند.</p>
      <p>وی تصریح کرد: مسلمانان که در حال حاضر یک چهارم از جمعیت کل جهان را تشکیل می‌دهند، متاسفانه نفوذ سیاسی یا قدرت اقتصادی، اجتماعی و فرهنگی لازم را ندارند.</p>
      <p>اردوغان تاکید کرد: غیرممکن است که تنها با شکایت کردن یا حرف زدن به جایی برسیم. در حال حاضر این نیاز وجود دارد که با دقت بیاندیشیم، تحلیل کنیم و به راه‌حل‌هایی برای مشکلات امروز مسلمانان دست یابیم. این مسئولیت همه ما مسلمانان است تا تمدن اسلامی را در جایگاه درستش قرار دهیم.</p>
      <p>انتهای پیام</p>
    </article>
  </body>
</html>