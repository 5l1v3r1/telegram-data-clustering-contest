<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555568/"/>
    <meta property="og:site_name" content="חרדים10"/>
    <meta property="article:published_time" content="2019-12-09T14:42:00+00:00"/>
    <meta property="og:title" content="פרץ: הבחירות בגלל ליברמן. איך שנאת חרדים היא תכנית פוליטית?"/>
    <meta property="og:description" content="יו&quot;ר העבודה-גשר: &quot;פסילת הערבים ופסילת החרדים בתחפושת של 'שאיפה לאחדות' - היא אחד השקרים הגדולים שהיו מעולם במערכת הפוליטית הישראלית&quot; • &quot;נוביל אלטרנטיבה גדולה ומרגשת. היום כולם יודעים שמה שקובע זה גודל הגוש&quot;"/>
  </head>
  <body>
    <article>
      <h1>פרץ: הבחירות בגלל ליברמן. איך שנאת חרדים היא תכנית פוליטית?</h1>
      <address><time datetime="2019-12-09T14:42:00+00:00">09 Dec 2019, 14:42</time> by <a rel="author">אריה ריבקינד</a></address>
      <p>
        <b>יו"ר העבודה-גשר: "פסילת הערבים ופסילת החרדים בתחפושת של 'שאיפה לאחדות' - היא אחד השקרים הגדולים שהיו מעולם במערכת הפוליטית הישראלית" • "נוביל אלטרנטיבה גדולה ומרגשת. היום כולם יודעים שמה שקובע זה גודל הגוש"</b>
      </p>
      <p>יו”ר העבודה-גשר, ח”כ עמיר פרץ, פתח בצהריים (שני) את ישיבת הסיעה במתקפה חריפה על יו”ר מפלגת ישראל ביתנו.</p>
      <p>“מערכת הבחירות השלישית שמתרגשת אלינו היא בגלל איש אחד: אביגדור ליברמן. השנאה והגזענות שהכניס אביגדור למערכת הפוליטית, פסילת הערבים ופסילת החרדים בתחפושת של ‘שאיפה לאחדות’ – היא אחד השקרים הגדולים שהיו מעולם במערכת הפוליטית הישראלית”.</p>
      <p>לדבריו, “לא יעלה על הדעת שבשנת 2020 גזענות פוליטית כלפי ערבים וחרדים תהיה תכנית פוליטית, וכן, לליברמן אין כל תכנית אחרת. אם לא נתנער מהדברים האלה, נמצא עצמנו נגררים אחרי ביבי וליברמן גם לבחירות רביעיות”.</p>
      <p>על מערכת הבחירות אמר פרץ: “אנחנו, העבודה גשר, נוביל אלטרנטיבה גדולה ומרגשת. היום כולם יודעים שמה שקובע זה גודל הגוש ולא המפלגה הגדולה. רק אם העבודה גשר תהיה גדולה וחזקה, תהיה בישראל ממשלת שינוי.</p>
      <p>“הצלחנו בחיבור הראשון, של העבודה עם גשר, עם אורלי לוי אבקסיס. יש היום בישראל מנהיגות חברתית מוכחת, והיא המנהיגות המשותפת שלנו. אני מתכוון להגדיל ולהרחיב את החיבור הזה. אנחנו צריכים להבטיח שיהיה גוש של 61 מנדטים לממשלת שינוי. נבחן הכול בבוא העת”.</p>
      <p>יו”ר גשר, ח”כ אורלי לוי אבקסיס, אמרה: “היום נחשפנו לנתונים המזעזעים של דו”ח העוני האלטרנטיבי של ‘לתת’. להזנחה פושעת זו יהיה מחיר כבד על החברה בישראל שכבר נותן את אותותיו – ורק בשבוע שעבר ראינו איך העוני משפיע על השיגי החינוך, על ויתור לטיפול רפואי. הילדים הרעבים של היום הם דור העתיד שלנו – חייבים לעשות מעשה.</p>
      <p>“למענם, למען עצמנו ולמען המדינה. אני קוראת לכל המפלגות לדרוש תכנית חירום לאומית לטיפול בעוני. אני מקווה שבכל קונסטלציה פוליטית שלא תהיה נקבל את הכוח מהציבור על מנת לשמור על הנושאים הללו בראש סדר העדיפויות”.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555617/"/>
        <a href="https://www.ch10.co.il/news/555497/"/>
        <a href="https://www.ch10.co.il/news/555456/"/>
        <a href="https://www.ch10.co.il/news/555451/"/>
        <a href="https://www.ch10.co.il/news/555343/"/>
        <a href="https://www.ch10.co.il/news/555330/"/>
      </related>
    </article>
  </body>
</html>