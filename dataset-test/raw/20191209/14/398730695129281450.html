<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/skrikande-man-leddes-ut-fran-riksrattsutfragning/"/>
    <meta property="og:site_name" content="DN.SE"/>
    <meta property="article:published_time" content="2019-12-09T14:34:36+00:00"/>
    <meta property="og:title" content="Skrikande man leddes ut från riksrättsutfrågning"/>
    <meta property="og:description" content="På måndagen presenterade båda sidorna sina bästa bevis när det gäller riksrättsutredningen mot USA:s president Donald Trump."/>
  </head>
  <body>
    <article>
      <h1>Skrikande man leddes ut från riksrättsutfrågning</h1>
      <address><time datetime="2019-12-09T14:34:36+00:00">09 Dec 2019, 14:34</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>På måndagen presenterade båda sidorna sina bästa bevis när det gäller riksrättsutredningen mot USA:s president Donald Trump. Detta inför representanthusets rättsliga kommitté som inleddes med en skrikande man och upprepade försök från republikanerna att störa utfrågningen.</b>
      </p>
      <p>Måndagens utfrågning inleddes som en match mellan republikanska kongressledamöter och den demokratiske ordföranden där republikanerna gjorde allt för att störa utfrågningen och få den att inte starta. En efter en ropade republikanska ledamöter på ordningsfrågor innan ordförande Jerry Nadler (D) lyckades få utfrågningen att starta.</p>
      <p><b>Men bråket fortsatte</b> inför öppen ridå efter varje vittnesmål eller paus och flera gånger avbröts kommittémedlemmar av ”protester” från den republikanska minoriteten.</p>
      <p>Demokraterna vill se ett riksrättsåtal väckt mot president Trump och man gör det genom advokaten Barry Berke som företräder demokraterna i representanthusets rättsliga kommitté. Republikanerna företräds av Stephen Castor.</p>
      <p><b>Dagens utfrågning grunda</b>r sig på det <a href="https://www.dn.se/nyheter/varlden/just-nu-samtalet-mellan-trump-och-zelenskyj-har-offentliggjorts/">samtal som president Trump hade med Ukrainas president Volodomyr Zelenskyj</a> den 25 juli i år.</p>
      <p>– Om presidenten sätter sina egna intressen före landets så förråder han landet, sa ordförande Jerry Nadler (D) i sitt öppningsanförande strax efter det att en skrikande man förts ut ur salen av polis.</p>
      <p>Mannen anklagade kommittén för att försöka störta presidenten. Enligt <a href="https://thehill.com/homenews/house/473638-pro-trump-protestor-disrupts-impeachment-hearing-accusing-nadler-of-treason">The Hill</a> ska mannen ha anknytning till den konspirationsinriktade sajten Infowars.</p>
      <p><b>Nadler som är ordförande</b> i representanthusets rättsliga kommitté var tydlig med vad missbruk av presidentmakten betyder. I det här fallet att president Trump skulle ha försökt förmå Ukraina att utföra en granskning av Trumps politiska motståndare och i samband med detta ha innehållet en stor summa i militärt bistånd som utpressning:</p>
      <p>– Då bryter han den ed som han avgett till det amerikanska folket. Och president Trump har satt sig själv före sitt land.</p>
      <p><b>Jerry Nadler konstaterade</b> också att ”alla fakta som visselblåsaren har lämnat har styrkts av andra vittnen”. </p>
      <p>När ordföranden var klar med sitt inledningsanförande försökte republikanerna att få dagens utfrågning uppskjuten.</p>
      <p>Republikanernas Doug Collins konstaterade att ”det inte finns något brott att åtala”.</p>
      <p>– Varför är vi här? Jo, för att om ”vi” inte åtalar honom så kommer han att vinna nästa år igen. Detta handlar bara om en president demokraterna inte gillar, sa Collins.</p>
      <p><b>När Barry Berke till slut</b> kunde inleda sitt öppningsanförande konstaterade han att bevisen ”är överväldigande” för att presidenten missbrukat sin makt under sitt samtal med president Zeleneskyj.</p>
      <p>– Och detta är styrkt av dokument och vittnesmål avgivna under ed. Detta är viktigt. President Trump gjorde det ingen president får göra. Ingen står över lagen, inte ens presidenten. Om inte detta är åtalbart, då är inget åtalbart.</p>
      <p>Grundbulten är att genom att hålla inne den militära hjälpen till Ukraina, som demokraterna menar gjordes som en påtryckning på den nyvalde ukrainske presidenten, så skulle president Trump få hjälp med en personlig tjänst som skulle gynna honom inför nästa års presidentval.</p>
      <p><b>Berke pekade på att</b> president Trump under samtalet den 25 april aldrig tog upp korruptionen i Ukraina, som republikanerna hävdar var presidentens viktigaste punkt och det som fick honom att inte omedelbart godta Zelenskyj.</p>
      <p>Barry Berke citerade också president Trump som i ett tal har sagt: ”Jag får göra vad jag vill som president.” </p>
      <p>– Det är fel. Lika fel som när president Nixon sa att när han gjort något som president så kunde det inte vara olagligt. Så är det inte.</p>
      <p>Efter Berkes anförande försökte republikanerna att få Berkes beskrivning av presidenten som klandervärd att strykas och det uppstod ännu ett ordkrig mellan demokrater och republikaner. Till slut gick det till votering och republikanernas försök röstades ned och Stephen Castor kunde inleda sitt inledningsanförande.</p>
      <p>– Det president Trump gjort är inget brott. Han har inte missbrukat sin makt. Det är bara struntprat, sa Castro som anklagade demokraterna för att ha försökt åtal presidenten sedan den dag han blev vald.</p>
      <p>– Det handlar om hörsägen, antydningar och lösa påståenden.</p>
      <p><b>Efter öppningsanförandena </b>framträdde Stephen Castor, som vittnade för republikanerna, och Daniel Goldman, som vittnade för demokraterna, som vittnen.</p>
      <p>Daniel Goldman konstaterade att president Zelenskyj ännu inte fått möta president Trump i Vita huset. Ett möte, som enligt andra vittnen, var knutet till att Ukraina skulle inleda en utredning kring Joe Biden och hans son Hunter Biden.</p>
      <p>Goldman tryckte också på att Donald Trump pekade ut Ukraina som det land som legat bakom försöken att påverka det amerikanska presidentvalet, något som inget vittne styrkt. Tvärtom har samtliga som haft insyn pekat ut Ryssland.</p>
      <p><b>Den flera timmar långa </b>utfrågningen visade hur olika de båda partierna ser på det som hände under samtalet mellan Trump och Zelenskyj. Medan Demokraterna pekade på att president Trump vid flera tillfällen visat sig tro på den sedan länge avfärdade konspirationsteorin att Ukraina skulle ha försökt påverka presidentvalet i USA kallade republikanska vittnen Hunter Bidens roll i Ukraina för en konspiration.</p>
      <p>– Jag säger inte att det var Ukraina och inte Ryssland som försökte påverka valet men båda länderna kan ha verkat tillsammans. Några ukrainska politiker kan ha arbetat för att Donald Trump inte skulle bli vald till president, sa Stephen Castor.</p>
      <p>När Barry Berke efter att ha vittnat fick sätta sig bland kommittémedlemmarna och börja fråga ut Stephen Castor bröt bråket ut igen med en rad avbrott och ifrågasättanden av att Berke över huvud taget fick ställa några frågor.</p>
      <p>
        <a href="https://www.dn.se/nyheter/varlden/bjorn-af-kleen-sannolikt-riksrattsatal-fore-jul/">Björn af Kleen: Sannolikt riksrättsåtal före jul</a>
      </p>
    </article>
  </body>
</html>