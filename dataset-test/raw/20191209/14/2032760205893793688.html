<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91741"/>
    <meta property="og:site_name" content="Denník politika"/>
    <meta property="article:published_time" content="2019-12-09T14:35:24+00:00"/>
    <meta property="og:title" content="Sporitelia v druhom pilieri budú dostávať vyššie dôchodky, Sociálna poisťovňa mení vzorec"/>
    <meta property="og:description" content="9.12.2019 (Webnoviny.sk) – Od nového roku sa budú sporiteľom v druhom dôchodkovom pilieri po novom vypočítavať dôchodky zo Sociálnej poisťovne. Ako informoval hovorca poisťovne Peter Višváder, podľa parlamentom schválenej novely zákona o sociálnom poistení sa totiž zmení vzorec na výpočet dôchodku z prvého piliera pre ľudí, ktorí si na penziu sporia v kapitalizačnom pilieri."/>
  </head>
  <body>
    <article>
      <h1>Sporitelia v druhom pilieri budú dostávať vyššie dôchodky, Sociálna poisťovňa mení vzorec</h1>
      <address><time datetime="2019-12-09T14:35:24+00:00">09 Dec 2019, 14:35</time> by <a rel="author">Webnoviny</a></address>
      <p>9.12.2019 (Webnoviny.sk) – Od nového roku sa budú sporiteľom v druhom dôchodkovom pilieri po novom vypočítavať dôchodky zo Sociálnej poisťovne. Ako informoval hovorca poisťovne Peter Višváder, podľa parlamentom schválenej novely zákona o sociálnom poistení sa totiž zmení vzorec na výpočet dôchodku z prvého piliera pre ľudí, ktorí si na penziu sporia v kapitalizačnom pilieri.</p>
      <h3>Čas na prepočet</h3>
      <p><i>„Sporiteľom sa bude pri výpočte dôchodku z prvého piliera krátiť nižšia pomerná časť starobného dôchodku a predčasného starobného dôchodku za ich účasť v druhom pilieri,“</i> povedal. Sporitelia tak podľa Višvádera dostanú zo Sociálnej poisťovne vyšší dôchodok, keďže sa im budú uznávať aj odvody, ktoré počas svojho pracovného života odviedli do tzv. rezervného fondu.</p>
      <p>Na prepočty už vydaných rozhodnutí o dôchodkoch z prvého piliera pre sporiteľov v druhom pilieri bude mať pritom Sociálna poisťovňa čas do 30. marca 2021.</p>
      <p><i>„O novej výške dôchodku Sociálna poisťovňa rozhodne z úradnej povinnosti, nie je teda potrebná osobitná žiadosť poberateľa dôchodku,“</i> upozornil hovorca poisťovne.</p>
      <p>Ako dodal, o novej výške dôchodku dostanú poberatelia dôchodkov písomné rozhodnutie a zvýšená suma dôchodku im bude doplatená spätne od 1. januára 2020.</p>
      <h3>Ukrátení o desiatky eur ročne</h3>
      <p>Novelu zákona o sociálnom poistení od poslancov za Most-Híd, ktorá prinesie sporiteľom vyššie penzie zo Sociálnej poisťovne, schválil parlament koncom novembra tohto roka.</p>
      <p>Dôchodky zo Sociálnej poisťovne sa pre účastníkov druhého piliera krátia vzhľadom na to, že časť ich penzijných odvodov smeruje na ich osobné účty v dôchodkových správcovských spoločnostiach.</p>
      <p><i>„Sporiteľ, ktorý zarábal počas kariéry priemernú mzdu a odpracoval 42 rokov, je pri výpočte dôchodku ukrátený o približne 13 eur mesačne, teda viac ako 150 eur ročne,“</i> tvrdia poslanci za Most-Híd.</p>
      <p>Sociálna poisťovňa podľa strany Most-Híd v súčasnosti sporiteľom priznáva nižšie dôchodky, ako by im mali patriť, pre nesprávne nastavený vzorec.</p>
      <p>Ako v parlamentnej rozprave uviedla poslankyňa za Most-Híd Irén Sárközy, v tomto roku sa to negatívne dotýka približne 10 tisíc sporiteľov, avšak postupne by to postihlo všetkých 1,5 milióna účastníkov druhého piliera.</p>
      <h3>Nižšie krátenie</h3>
      <p><i>„Spôsobené je to tým, že pri výpočte dôchodku sa nezohľadňujú odvody do rezervného fondu solidarity, ktoré v praxi slúžili na vykrytie deficitu základného fondu starobného poistenia, teda predovšetkým na výplatu starobných dôchodkov a predčasných starobných dôchodkov,“</i> uviedli poslanci za Most-Híd.</p>
      <p>Napríklad v tomto roku sa dôchodok zo Sociálnej poisťovne pre sporiteľa v druhom pilieri kráti o pomer 4,75/18, teda o 26,39 %. Tento pomer je daný tým, že sadzba do druhého piliera v tomto roku predstavuje 4,75 % a celková sadzba na starobné poistenie je 18 %.</p>
      <p>Ak sa podľa novely zákona od poslancov za Most-Híd v celkovej sadzbe zohľadní aj sadzba na poistné do rezervného fondu solidarity vo výške 4,75 %, pomer krátenia by v tomto roku predstavoval 4,75/22,75.</p>
      <p>Dôchodky zo štátneho, priebežného piliera by sa tak pre sporiteľov krátili už len o 20,88 % namiesto terajších 26,39 %. Znamenalo by to, že penzie sporiteľov v druhom pilieri, ktoré vypláca alebo bude vyplácať Sociálna poisťovňa, by boli vyššie.</p>
      <p>Viac k témam: <a href="https://www.webnoviny.sk/tag/2-pilier/"><u>2.pilier</u></a>, <a href="https://www.webnoviny.sk/tag/starobny-dochodok/"><u>starobný dôchodok</u></a><br/>Zdroj: Webnoviny.sk – <a href="https://www.webnoviny.sk/dochodcovia-sporiaci-v-druhom-pilieri-budu-dostavat-vyssie-penzie-socialna-poistovna-meni-vzorec/"><u>Sporitelia v druhom pilieri budú dostávať vyššie dôchodky, Sociálna poisťovňa mení vzorec</u></a> © SITA Všetky práva vyhradené.</p>
    </article>
  </body>
</html>