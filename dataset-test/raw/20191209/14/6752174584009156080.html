<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-ronaldinho-is-tapsolt-a-teqball-vb-magyar-aranyermeseinek/"/>
    <meta property="og:site_name" content="lokál"/>
    <meta property="article:published_time" content="2019-12-09T14:22:58+00:00"/>
    <meta property="og:title" content="Ronaldinho is tapsolt a teqball-vb magyar aranyérmeseinek"/>
    <meta property="og:description" content="Kettős magyar győzelemmel született a budapesti teqball vb-n. Az egyéniben Blázsovics Ádám, párosban a Blázsovics, Bányik Csaba duó nyert. A torna sztárvendégei - Ronaldinho, Puyol, Nuno Gomes, Simao Sabrosa és William Gallas - az új Teqball asztalt is népszerűsítették."/>
  </head>
  <body>
    <article>
      <h1>Ronaldinho is tapsolt a teqball-vb magyar aranyérmeseinek</h1>
      <address><time datetime="2019-12-09T14:22:58+00:00">09 Dec 2019, 14:22</time> by <a rel="author">Jánosy Károly</a></address>
      <p>
        <b>Kettős magyar győzelemmel született a budapesti teqball vb-n. Az egyéniben Blázsovics Ádám, párosban a Blázsovics, Bányik Csaba duó nyert. A torna sztárvendégei – Ronaldinho, Puyol, Nuno Gomes, Simao Sabrosa és William Gallas – az új Teqball asztalt is népszerűsítették.</b>
      </p>
      <p>Telt ház fogadta vasárnap a Vasas új Fáy utcai sportcsarnokában a vb-re kilátogatókat. Rosszmájú megjegyzések szerint az egyre népszerűbb teqballra többen voltak kíváncsiak, mint a szomszédos Illovszky-stadionban a Vasas-Dorog labdarúgómérkőzésre. Igaz, az csak NB II-es meccs volt, míg az előbbi mégiscsak egy vb.</p>
      <figure>
        <img src="https://www.lokal.hu/wp-content/uploads/2019/12/tequball-vb-donto-csd025_-1280x852.jpg"/>
      </figure>
      <p>Az új sportág növekvő népszerűségét jelzi, hogy a budapesti világbajnokságon 58 ország 161 teqball játékosa mérte össze tudását. A 150.000 dollár (45 millió forint)  összdíjazású versenyt a torna díszvendége, a világhírű futball legenda, Ronaldinho nyitotta meg, aki nemcsak személyes jelenlétével emelte az esemény rangját, de a Vasas Fáy utcai új sportcsarnokában rendezett finálék között az új Teqball LITE asztalt is bemutatta. A brazil csillag egyébként megadóan tűrte, hogy mindenki vele akart szelfit készíteni, de nagy sikert arattak az esemény rangját emelő világcsillagok is. Ronaldinho mellett a teqball nagykövete, Barcelona korábbi ásza, Carles Puyol, és egykori csapattársa, a portugál Simao Sabrosa, a Benfica volt csatára, Nuno Gomes és William Gallas, a Chelsea és az Arsenal korábbi francia hátvédje.</p>
      <p>Egyébként a vb-t nyitó sajtótájékoztatón Ronaldinho a Lokál munkatársának a kérdésére elárulta, hogy azért állt a teqball mögé, mert “szinte  az első pillanatban lenyűgözött a játék. Imádom a labdával kapcsolatos játékokat, otthon is sokat vagyok teqball asztalomnál. S persze közeli, jó barátság köt a teqball családjához, és én is a család tagjának érzem magam”.</p>
      <figure>
        <img src="https://www.lokal.hu/wp-content/uploads/2019/12/ronaldinho-teqball-csd-15-1280x852.jpg"/>
        <figcaption>Fotó: Cser Dániel</figcaption>
      </figure>
      <p>A vb férfi egyes döntőjében Blázsovics Ádám nagy csatában 2-0-ra verte a lengyel Adrien Duszakot. A párosok versenyében Bányik Csaba Blázsovics Ádám oldalán szerezte meg a vb-aranyat. A vegyes párosok fináléjában is volt magyar egység, ám a Janicsek Zsanett, Bányik Csaba kettőst 2-1-re verte a brazil Natalia Guitler, Marcos Viera brazil kettős. A mezőny sokszínűségét mutatja, hogy a vb legfiatalabb játékosa az izraeli vegyes páros férfi tagja, a 9 éves Maor Ankona, a legidősebb pedig az 50 esztendős, olasz színekben szereplő Indrit Bejtaga volt.</p>
      <figure>
        <img src="https://www.lokal.hu/wp-content/uploads/2019/12/tequball-vb-donto-Puyol-Ronaldinho-csd004_-1280x852.jpg"/>
      </figure>
      <p><i>„</i><i>A versenyzők száma is nőtt az idén, ráadásul a teqballra kíváncsi sportdiplomaták és sportvezetők közül százan érkeztek fővárosunkba”</i><i>– </i>nyilatkozta Borsányi Gábor, a FITEQ (Nemzetközi Teqball Szövetség) elnöke.</p>
      <figure>
        <img src="https://www.lokal.hu/wp-content/uploads/2019/12/tequball-vb-donto-Puyol-Ronaldinho-csd003_-1280x852.jpg"/>
      </figure>
      <p>A minden tekintetében sikeres világbajnokság látványos, egyedülálló záróünnepség keretében megtartott izgalmas döntőit Gulyás Gergely, a Miniszterelnökséget vezető miniszter nyitotta meg. <i>„Magyarország a teqball szülőföldje. Büszkén mondhatjuk, hogy ez ismét valami, amit a magyarok tettek hozzá az egyetemes sportkultúrához. A magyar kormány elkötelezett a sport, s az általa elérhető életminőség javítása mellett” –<b> </b></i>jelentette ki a miniszter.</p>
    </article>
  </body>
</html>