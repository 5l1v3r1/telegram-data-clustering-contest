<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elle.ua/ludi/novosty/za-mnoyu-gori-yake-tam-gore-alyona-alyona-ta-kalush-znyali-klp-v-karpatah/"/>
    <meta property="og:site_name" content="Elle"/>
    <meta property="article:published_time" content="2019-12-09T14:52:00+00:00"/>
    <meta property="og:title" content="«За мною гори, яке там горе»: alyona alyona та Kalush зняли кліп в Карпатах"/>
    <meta property="og:description" content="Прем'єра спільної відеороботи"/>
  </head>
  <body>
    <article>
      <h1>«За мною гори, яке там горе»: alyona alyona та Kalush зняли кліп в Карпатах</h1>
      <h2>Прем'єра спільної відеороботи</h2>
      <address>
        <time datetime="2019-12-09T14:52:00+00:00">09 Dec 2019, 14:52</time>
      </address>
      <p>Історія амбітного супер-тріо Kalush почалася <a href="https://elle.ua/stil-zhizni/novosty/klip-alyona-alyona-na-pesnyu-bulng/">з активної підтримки від alyona alyona</a> в її особистому Instagram. Тоді ж стало зрозуміло, що хлопцям допомагає все та ж команда, яка рівно рік тому займалася запуском самої Альони. А вже з виходом наступного відео калуські репери повідомили сенсаційну новину про підписання їх культовим хіп-хоп лейблом Def Jam. Колаборація з Альоною, здається, була неминучою. І ось цей день настав. Alyona alyona і Kalush представляють нову спільну пісню «Гори» і кліп на неї — щиру і красиву присвяту українській природі.</p>
      <figure>
        <img src="https://elle.ua/upload/image/img_5989.jpg"/>
      </figure>
      <blockquote>«Я пишаюся Україною, величчю її природи і тим, що народилася на цій землі», — зізнається Альона Савраненко.</blockquote>
      <p>Режисером відео став Антон Шинкаренко, який зняв попередній кліп Kalush «Ти гониш» з трюками з вогнем і стрибками з парашутом.</p>
      <figure>
        <img src="https://elle.ua/upload/image/1_(374).jpg"/>
      </figure>
      <p>У своїй новій роботі «Гори» він знову піддав небезпеці життя музикантів.</p>
      <p>«Зйомки тривали два дні по більше ніж 20 годин, в дуже щільному графіку. Альоні доводилося бороти свій страх висоти. Для того, щоб дістатися на одну з локацій, потрібно було переступати через значні тріщини та розломи у скелі. Дерево, на якому сидять хлопці з Kalush, розташоване над урвищем, на ньому було дуже небезпечно перебувати, але хлопці вкотре пішли на ризик, за що їм величезний респект!» — коментує автор кліпу.</p>
      <figure>
        <img src="https://elle.ua/upload/image/17_(17).jpg"/>
      </figure>
      <figure>
        <img src="https://elle.ua/upload/image/35_(5).jpg"/>
      </figure>
      <p>Рішення про зйомки було прийнято у другій половині жовтня, щоб потрапити на найкрасивіший час в Карпатах — золоту осінь. За півтора тижні до наміченої дати режисер Антон Шинкаренко та його команда проводили скаутинг локацій і успішно впоралися з цим завданням. Але вже наступного дня після їхнього повернення до Києва в горах випав сніг, що поставило під загрозу весь знімальний процес. Річ у тому, що якщо на висоті дві тисячі метрів випадає сніг, він може не розтанути до весни. На щастя, гори були на боці артистів. За пару днів до старту зйомок почалося потепління, і майже весь сніг розтанув.</p>
      <figure>
        <img src="https://elle.ua/upload/image/9_(71).jpg"/>
      </figure>
      <p>За словами режисера, вибір локації був очевидним для всіх.</p>
      <figure>
        <img src="https://elle.ua/upload/image/27_(6).jpg"/>
      </figure>
      <p>«Гори займають особливе місце в моєму серці, я часто вибираюся в Карпати, ця атмосфера безумовно близька мені.</p>
      <blockquote>У кліпі хотілося показати широту, самотність і тяжкість Карпатських гір. Перед написанням сценарію я подивився фільм «Тіні забутих предків» Параджанова. Крім того, надихався культурними особливостями цієї місцевості і, звісно, самою піснею», — говорить Антон.</blockquote>
      <figure>
        <iframe src="https://www.youtube.com/embed/tXJ2-PgeLVg" width="560" height="315" data-service="Youtube" scrolling="no"/>
      </figure>
    </article>
  </body>
</html>