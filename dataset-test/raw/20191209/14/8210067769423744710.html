<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054904"/>
    <meta property="og:site_name" content="TV 2"/>
    <meta property="article:published_time" content="2019-12-09T14:57:44+00:00"/>
    <meta property="og:title" content="Putin og Zelenskyj møttes ansikt til ansikt i Paris"/>
    <meta property="og:description" content="Volodymyr Zelenskyj og Vladimir Putin møttes mandag for første gang i et forsøk på å gjenopplive fredsprosessen om Øst-Ukraina."/>
  </head>
  <body>
    <article>
      <h1>Putin og Zelenskyj møttes ansikt til ansikt i Paris</h1>
      <h2>Volodymyr Zelenskyj og Vladimir Putin møttes mandag for første gang i et forsøk på å gjenopplive fredsprosessen om Øst-Ukraina.</h2>
      <address>
        <time datetime="2019-12-09T14:57:44+00:00">09 Dec 2019, 14:57</time>
      </address>
      <p>Utgangspunktet for mandagens toppmøte i Paris var den såkalte Minsk-avtalen fra 2015, da Russland og Ukraina ble enige om våpenhvile, tilbaketrekning av tunge våpen fra fronten og om å holde lokalvalg i den separatistkontrollerte Donbass-regionen.</p>
      <p>Avtalen ble brutt kort tid etter, og Tysklands daværende utenriksminister, nåværende president Frank -Walter Steinmeier lanserte da en noe forenklet versjon.</p>
      <p>Heller ikke den avtalen er etterlevd, og partene skal nå gjøre et nytt forsøk på å løse konflikten som har krevd over 13.000 menneskeliv de siste fem årene.</p>
      <h3>Motstand på hjemmebane</h3>
      <p>Zelenskyj har sluttet opp om Steinmeier-planen og åpnet for utvidet selvstyre i de separatistkontrollerte og Moskva-vennlige områdene i Øst-Ukraina. Meningsmålinger tyder imidlertid på at han langt fra har støtte fra et flertall av ukrainerne i dette.</p>
      <p>Zelenskyj er også svekket politisk som følge av Ukrainas rolle i forbindelse med riksrettssaken som er underveis mot president Donald Trump i USA.</p>
      <p>USA har vært en trofast støttespiller for Ukraina, men Zelenskyj må nå trå varsomt både overfor Det hvite hus og republikanere og demokrater i Kongressen.</p>
      <h3>Macron og Merkel</h3>
      <p>Frankrikes president Emmanuel Macron, som ikke legger skjul på sin ambisjon om å bli Europas fremste leder, var vert for mandagens toppmøte i Elysee-palasset.</p>
      <p>Tysklands statsminister Angela Merkel deltok også og hadde trolig en kopi av Steinmeier-planen med seg i vesken, i håp om også å få Putin til å slutte opp om denne.</p>
      <p>Zelenskyj, Putin og Merkel ankom palasset i 15-tiden, og ingen av dem ga noen kommentarer til pressen før møtet.</p>
      <p>(©NTB)</p>
    </article>
  </body>
</html>