<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/w-sofii-powstala-eparchia-greckokatolicka/"/>
    <meta property="og:site_name" content="eKAI"/>
    <meta property="article:published_time" content="2019-12-09T14:57:00+00:00"/>
    <meta property="og:title" content="W Sofii powstała eparchia greckokatolicka"/>
    <meta property="og:description" content="W Sofii, stolicy Bułgarii, została utworzona eparchia greckokatolicka (odpowiednik diecezji w obrządku łacińskim). Bullę papieską o utworzeniu Eparchii Św. Jana XXIII odczytał podczas Boskiej Liturgii"/>
  </head>
  <body>
    <article>
      <h1>W Sofii powstała eparchia greckokatolicka</h1>
      <address><time datetime="2019-12-09T14:57:00+00:00">09 Dec 2019, 14:57</time> by <a rel="author">ts (KAI) / hsz</a></address>
      <p>
        <b>W Sofii, stolicy Bułgarii, została utworzona eparchia greckokatolicka (odpowiednik diecezji w obrządku łacińskim). Bullę papieską o utworzeniu Eparchii Św. Jana XXIII odczytał podczas Boskiej Liturgii 7 grudnia prefekt watykańskiej Kongregacji Kościołów Wschodnich, kard. Leonardo Sandri, który też wprowadził w urząd nowo mianowanego biskupa Christo Projkowa, dotychczasowego egzarchę apostolskiego.</b>
      </p>
      <p>Bullę podpisał papież <a href="https://ekai.pl/search/Franciszek/">Franciszek</a> 11 października, w liturgiczne wspomnienie św. Jana XXIII. Informując o tej uroczystości ekumeniczna fundacja Pro Oriente w Wiedniu przypomniała, że w podobny sposób zostały podniesione do rangi eparchii dotychczasowe katolickie egzarchaty obrządku bizantyjskiego w Serbii i Macedonii Północnej.</p>
      <p>W Boskiej Liturgii 7 grudnia w Sofii uczestniczył prezydent Bułgarii Rumen Radew, przewodnicząca parlamentu Zweta Karajanczewa, a także delegacja Patriarchatu Bułgarskiego Kościoła Prawosławnego. W godzinach popołudniowych <a href="https://ekai.pl/search/kard.+Sandri/">kard. Sandri</a> odwiedził kilka klasztorów katolickich w Sofii i okolicach.</p>
      <p>W Bułgarii do dziś jest żywa pamięć o Janie XXIII, który był wizytatorem apostolskim w Sofii w latach 1925- 1934. W czasach, gdy arcybiskup Angelo Roncalli, późniejszy papież, był w Sofii, Bułgaria nie utrzymywała jeszcze stosunków dyplomatycznych ze Stolicą Apostolską. Abp Roncalli nie tylko wspierał mniejszość katolicką, ale też musiał podejmować trudne kwestie dyplomatyczne. Jedną z nich były konflikty międzywyznaniowe, jakie pojawiły się zwłaszcza w kontekście zawarcia małżeństwa przez prawosławnego cara Borysa III i włoską księżniczką katolicką Giovanną (Joanną Sabaudzką) w 1930 roku.</p>
      <p>W 1934 <a href="https://ekai.pl/search/abp+Roncalli/">abp Roncalli</a> został mianowany delegatem apostolskim dla Turcji i Grecji. Wtedy obiecał, że w jego oknie będzie się zawsze paliła świeca za Bułgarię i przyjmie każdego z Bułgarii, kto zechce go odwiedzić – bez względu na to, czy będzie to katolik, prawosławny czy muzułmanin. O jego wielkiej miłości do Bułgarii świadczy też fakt, że zdołał przekonać papieża Piusa XI, by przydzielił mu tytularną diecezję Neseber/Mesembria na bułgarskim wybrzeżu Morza Czarnego. „Za każdym razem, gdy będę musiał coś podpisać, podpiszę jako Giuseppe, arcybiskup Mesembrii i wspomnę ten piękny kraj”, powiedział w swoim ostatnim kazaniu przed wyjazdem z Bułgarii w styczniu 1935.</p>
      <p>W Bułgarii nadal wiele miejsc nawiązuje do abp. Roncalliego. Na przykład ośrodek im. „Papieża Roncalliego” w Sofii ma swoją siedzibę w domu, w którym przez siedem lat mieszkał późniejszy papież <a href="https://ekai.pl/search/Jan+XXIII/">Jan XXIII</a>. Jest to miejsce spotkań katolików i prawosławnych, jego celem jest rozwijanie relacji ekumenicznych. Także nowy budynek nuncjatury apostolskiej nazwano „Villa Roncalli”. W Sofii imię świętego papieża nosi kościół stojący na gruncie, który abp Roncalii podczas swej działalności w Bułgarii nabył pod budowę seminarium duchownego.</p>
      <p>Na uroczystości beatyfikacji Jana XXIII, której 3 września 2000 roku na Placu św. Piotra w Watykanie dokonał Jan Paweł II, była obecna także oficjalna delegacja z Bułgarii, w jej skład której weszli przedstawiciele rządu i Kościoła prawosławnego. Jana XXIII (1881-1963) kanonizował 27 kwietnia 2014 papież Franciszek. ‎</p>
      <footer>Sofia Ⓒ Ⓟ</footer>
      <related>
        <a href="https://ekai.pl/oskarzony-o-naduzycia-seksualne-biskup-zglosil-sie-do-sadu/"/>
      </related>
    </article>
  </body>
</html>