<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/23007/sv-miklavz-obdaril-otroke-v-radoslavcih.html"/>
    <meta property="og:site_name" content="Prlekija on net"/>
    <meta property="article:published_time" content="2019-12-09T14:10:00+00:00"/>
    <meta property="og:title" content="Sv. Miklavž obdaril otroke v Radoslavcih"/>
    <meta property="og:description" content="Množica otrok v spremstvu staršev je v nedeljo, 8. decembra popoldne, v gasilskem domu v Radoslavcih nestrpno in z velikim pričakovanjem, pričakovalo sv. Miklavža. Čas pričakovanja so jim z glasbenimi nastopi krajšali Nejc in Nuša Cimerman, Eva Zmazek in Hana Filipič. Ob spremljanju programa so se radovedne ..."/>
  </head>
  <body>
    <article>
      <h1>Sv. Miklavž obdaril otroke v Radoslavcih</h1>
      <h2>Obisk Miklavža in obdaritev otrok je pripravila KORK Radoslavci</h2>
      <address><time datetime="2019-12-09T14:10:00+00:00">09 Dec 2019, 14:10</time> by <a rel="author">Branko Košti</a></address>
      <figure>
        <img src="https://www.prlekija-on.net/uploaded/2019_12/sv-miklavz-obdaril-otroke-v-radoslavcih_26790249561.jpg"/>
        <figcaption>Miklavž v Radoslavcih</figcaption>
      </figure>
      <p>Množica otrok v spremstvu staršev je v nedeljo, 8. decembra popoldne, v gasilskem domu v Radoslavcih nestrpno in z velikim pričakovanjem, pričakovalo sv. Miklavža. Čas pričakovanja so jim z glasbenimi nastopi krajšali <b>Nejc in Nuša Cimerman</b>, <b>Eva Zmazek</b> in <b>Hana Filipič</b>. Ob spremljanju programa so se radovedne otroške oči nenehno ozirale proti vhodnim vratom. Ker težko pričakovanega obiskovalca po končanem programu še vedno ni bilo, so ga poskušali privabiti z glasnim klicanjem. Otrokom se je trud obrestoval, saj se je med vrati kmalu prikazal sv. Miklavž v sijoči škofovski opravi.</p>
      <p>Za Miklavžem si je želel prihod v dvorano izboriti še parkelj, kar mu je po daljšem času tudi uspelo, vendar ne za dolgo in Miklavž je lahko v miru opravil nalogo, zaradi katere je prišel. Obdaril je kar dvainsedemdeset otrok iz vseh štirih vasi krajevne skupnosti: Precetincev, Sitarovcev, Godemarcev in Radoslavcev. Za obisk sv. Miklavža in obdaritev otrok iz celotne krajevne skupnosti si zaslužijo pohvalo in zahvalo prizadevni člani in članice Krajevne organizacije RK Radoslavci.</p>
    </article>
  </body>
</html>