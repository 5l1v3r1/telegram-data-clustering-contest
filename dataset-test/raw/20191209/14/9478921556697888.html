<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/kozani/ptolema%ce%90da-archizoyn-oi-christoygenniatikes-ekdiloseis-leyki-nychta/"/>
    <meta property="og:site_name" content="ert.gr"/>
    <meta property="article:published_time" content="2019-12-09T14:15:27+00:00"/>
    <meta property="og:title" content="Πτολεμαΐδα: Αρχίζουν οι Χριστουγεννιάτικες εκδηλώσεις – «Λευκή Νύχτα»"/>
    <meta property="og:description" content="ΕΡΤ ΚΟΖΑΝΗΣ- ΣΥΝΤΑΞΗ: Mαίρη Κεσκιλίδου"/>
  </head>
  <body>
    <article>
      <h1>Πτολεμαΐδα: Αρχίζουν οι Χριστουγεννιάτικες εκδηλώσεις – «Λευκή Νύχτα»</h1>
      <address><time datetime="2019-12-09T14:15:27+00:00">09 Dec 2019, 14:15</time> by <a rel="author">Δέσποινα Αμαραντίδου</a></address>
      <figure>
        <img src="https://www.ert.gr/wp-content/uploads/2019/12/20191209_121635.jpg"/>
      </figure>
      <p>Στις 100 χιλιάδες Ευρώ, συν ΦΠΑ, ανέρχεται ο προϋπολογισμός του Δήμου Εορδαίας για τις Χριστουγεννιάτικες εκδηλώσεις συνυπολογίζοντας και τη  δαπάνη της ανανέωσης του εορταστικού διάκοσμου της πόλης, που δεν μπορούσε να χρησιμοποιηθεί, ενώ, το συνολικό κόστος καλύφθηκε από τις εισπράξεις της φετινής Εμποροπανήγυρης. Τα παραπάνω τόνισε ο Δήμαρχος Εορδαίας Παναγιώτης Πλακεντάς,</p>
      <figure>
        <img src="https://www.ert.gr/wp-content/uploads/2019/12/20191209_1215450.jpg"/>
      </figure>
      <p>κατά τη διάρκεια της σημερινής συνέντευξης για το πρόγραμμα των εκδηλώσεων, στις οποίες αναφέρθηκαν και οι Αντιδήμαρχοι καθώς και οι Πρόεδροι Νομικών προσώπων , υπογραμμίζοντας πως « Δεν γίνονται εκδηλώσεις χωρίς να ξοδευτούν χρήματα» διαφορετικά η πόλη θα είχε την εικόνα των προηγούμενων ετών, και πρόσθεσε ότι τα ποσά που θα δαπανηθούν θα επιστρέψουν στον τόπο αφού χρησιμοποιήθηκαν επιχειρήσεις της περιοχής – εκτός από την Εταιρεία που ανέλαβε την εγκατάσταση διάφορων κατασκευών- για τις διάφορες δραστηριότητες.</p>
      <figure>
        <img src="https://www.ert.gr/wp-content/uploads/2019/12/%CE%A4%CE%9F-%CE%9A%CE%91%CE%A1%CE%91%CE%92%CE%99-2.jpg"/>
      </figure>
      <p>Από την πλευρά του ο Πρόεδρος του Εμπορικού Συλλόγου Πτολεμαΐδας- Εορδαίας Μιχάλης Δεληκώστας κάλεσε τον κόσμο να βγεί απόψε έξω να παρακολουθήσει την φωταγώγηση του Χριστουγεννιάτικου Καραβιού – 7 μ μ-  τη συναυλία και να κάνει τις Χριστουγεννιάτικα ψώνια  του από τα  καταστήματα, η λειτουργία των οποίων, λόγω της «Λευκής Νύχτας» παρατείνεται μέχρι τα μεσάνυχτα, προσφέροντας στο καταναλωτικό κοινό, τιμές εκπτώσεων, με σκοπό τη στήριξη της τοπικής Αγοράς.</p>
      <figure>
        <img src="https://www.ert.gr/wp-content/uploads/2019/12/af-2.jpg"/>
      </figure>
      <p>Τα καταστήματα αναψυχής θα κερνούν τον κόσμο που θα προσέλθει στην πλατεία ζεστό κρασί, διάφορα κοκτέιλ, εδέσματα.</p>
      <figure>
        <img src="https://www.ert.gr/wp-content/uploads/2019/12/%CE%A4%CE%BF-%CE%A5%CF%80%CE%BF%CE%B4%CE%B7%CE%BC%CE%B1%CF%84%CE%BF%CF%80%CE%BF%CE%B9%CE%B5%CE%B9%CE%BF-%CF%84%CF%89%CE%BD-%CE%BE%CF%89%CF%84%CE%B9%CE%BA%CF%8E%CE%BD.jpg"/>
      </figure>
      <p> Οι εκδηλώσεις του δωδεκαημέρου θα αναπτυχθούν σε τρία σημεία, στην κεντρική πλατεία όπου βρίσκεται το Χριστουγεννιάτικο καράβι και εκεί έχει προγραμματιστεί πληθώρα δραστηριοτήτων, στο Παλαιό Πάρκο- Δημοτική Βιβλιοθήκη, όπου έχει το «Τσαγκαράδικο των Ξωτικών», τα σπιτάκια στον πεζόδρομο για τις δράσεις των παιδιών που θα γίνουν στη Βιβλιοθήκη, ενώ, εντός του Πάρκου θα λειτουργεί καρουζέλ, και τραμπολίνο. Το τρίτο σημείο των εκδηλώσεων θα είναι το Ιστορικό- Παλαιοντολογικό Μουσείο Πτολεμαΐδας όπου έχουν προγραμματιστεί, μεταξύ άλλων, βιωματικές δραστηριότητες Αρχαιολογίας για τα παιδιά, θα «υποδυθούν» τους Αρχαιολόγους και θα επιχειρήσουν ανασκαφές, θα περιεργαστούν το Δένδρο της Γνώσης που θα «αφηγείται παραμύθια» , θα απολαύσουν χριστουγεννιάτικες μελωδικές συναυλίες από τη Φιλαρμονική και το Ωδείο της πόλης, θα ρίξουν ένα χαρτάκι με τα στοιχεία τους σε ένα κουτί και στο τέλος, εφόσον κληρωθούν θα παραλάβουν ένα μαμούθ.</p>
      <figure>
        <img src="https://www.ert.gr/wp-content/uploads/2019/12/%CE%A4%CE%A1%CE%91%CE%99%CE%9D%CE%91%CE%9A%CE%99.jpg"/>
      </figure>
      <p>Το τουριστικό τραινάκι θα ξεκινήσει τα δρομολόγια του στην πόλη, πιθανότατα από την Κυριακή 15 Δεκεμβρίου μέχρι το τέλος των Εορτών, και η περιήγηση στην Πτολεμαΐδα θα είναι δωρεάν. Πέραν τούτων, και σε συνεργασία με τους  Πολιτιστικούς Συλλόγους της πόλης και των Κοινοτήτων θα αναδειχθούν παραδοσιακά έθιμα των ημερών, εικαστικοί Σύλλογοι θα βάλουν τις δικές τους πινελιές στην εορταστική ατμόσφαιρα, ανοιχτές θα παραμείνουν οι Δομές του Δήμου- ΚΕΔΕ ΚΟΙΠΠΑ Π, ενώ, θα εξελιχθούν δράσεις για τα Δημοτικά Σχολεία. Καθοριστικός ο ρόλος των Εθελοντών  στην επιτυχία των Χριστουγεννιάτικων εκδηλώσεων</p>
      <p>
        <b>ΕΡΤ ΚΟΖΑΝΗΣ- ΣΥΝΤΑΞΗ: </b>
        <b>M</b>
        <b>αίρη Κεσκιλίδου</b>
      </p>
    </article>
  </body>
</html>