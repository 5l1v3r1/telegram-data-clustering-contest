<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918121.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T14:37:00+00:00"/>
    <meta property="og:title" content="افزایش ۳۶ درصدی سهم زنان در بودجه سال ۹۹"/>
    <meta property="og:description" content="معصومه ابتکار دوشنبه در ابتدای سومین سفر خود به خوزستان در فرودگاه اهواز در گفت وگو با ایرنا اظهار داشت: مهمترین هدف این سفر تصویب سند ارتقای وضعیت زنان و خانواده خوزستان در شورای برنامه ریزی استان است."/>
  </head>
  <body>
    <article>
      <h1>افزایش ۳۶ درصدی سهم زنان در بودجه سال ۹۹</h1>
      <address>
        <time datetime="2019-12-09T14:37:00+00:00">09 Dec 2019, 14:37</time>
      </address>
      <p>معاون رییس جمهوری در امور زنان با اشاره به تصویب سند ارتقای وضعیت زنان خوزستان، از افزایش ۳۶ درصدی سهم زنان در لایحه بودجه سال ۹۹ خبر داد.</p>
      <p>معصومه ابتکار دوشنبه در ابتدای سومین سفر خود به خوزستان در فرودگاه اهواز در گفت وگو با ایرنا اظهار داشت: مهمترین هدف این سفر تصویب سند ارتقای وضعیت زنان و خانواده خوزستان در شورای برنامه ریزی استان است.</p>
      <p>وی افزود: دیدار با زنان کارآفرین و فعالان اجتماعی و سازمان های مردم نهاد و گفت وگو درباره برنامه های کارافرینی به ویژه برای زنان سرپرست خانوار، زنان روستایی و دختران جوان از دیگر برنامه های امروز است.</p>
      <p>ابتکار اضافه کرد: سازمانهای مردم نهاد یکی از مسایل مورد توجه دولت هستند و در این نشست فعالیتهای مختلف برای توان افزایی این سازمانها مورد بحث قرار می‌گیرد.</p>
      <p>وی ادامه داد: در ارتباط با موضوع کارافرینی طرح هایی با وزارت کار و وزارت کشور آغاز شده که امیدواریم این طرح ها امسال تقویت شود.</p>
      <p>معاون رییس جمهوری با اشاره به پیش بینی سهم زنان در بودجه سال آینده، گفت: زنان در بودجه همه دستگاه ها سهم دارند و این بودجه در یک دستگاه متمرکز نیست اما بودجه خاص برای عدالت جنسیتی و کاهش عقب ماندگی ها در حوزه زنان و خانواده امسال رشد ۳۶ درصدی داشته است که یکی از بیشترین رشدها در بودجه سال ۹۹ است.</p>
      <p>وی با اشاره به توجه ویژه رییس جمهوری به زنان و خانواده افزود: همچنین بودجه ای برای اجرای سند توسعه زنان در هر استان پیش بینی شده که نحوه توزیع آن اعلام خواهد شد.</p>
      <p>ابتکار با بیان اینکه سند توسعه زنان در خوزستان هیجدهمین سند استانی کشور در این زمینه است، گفت: هر دستگاهی تکالیفی در این سند دارد و بودجه آن باید اختصاص داده شود.</p>
      <p>وی درباره ویژگی های سند توسعه وضعیت زنان توضیح داد: این سند به عدالت جنسیتی اختصاص دارد، به طور مثال در زمینه کودکان بازمانده از تحصیل که در برخی نقاط کشور به ویژه در مناطق مرزی هنوز کودکان بازمانده از تحصیل وجود دارد و این مشکل در دختران سه تا چهار برابر بیش از پسران است که باید آموزش و پرورش توجه ویژه کند.</p>
      <p>ابتکار با اشاره به ارتقای شاخصهای بهداشتی در کشور اضافه کرد: با این وجود هنوز عقب ماندگی‌هایی در حوزه بهداشت، بهداشت باروری، ورزش و اختصاص اماکن ورزشی برای زنان، توجه به پارکهای بانوان و توزیع عادلانه فضاهای ورزشی وجود دارد که این مسائل از جهت‌گیری‌های سند است.</p>
      <p>به گفته وی آسیب‌های حوزه زنان همچون اعتیاد و کودک همسری، خشونت برعلیه زنان و مسائلی که حقوق زنان را نادیده میگیرد نیز در این سند دیده شده است.</p>
      <p>ابتکار اظهار امیدواری کرد: با توجه به ظرفیت بالای زنان در خوزستان، تصویب سند به ارتقای این حوزه کمک کند.</p>
    </article>
  </body>
</html>