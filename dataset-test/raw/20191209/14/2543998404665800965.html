<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/173968/bora-ljudina-radnik-parking-sevrisa-pronasao-funti-njegove-reci-dobro-zapamtite-kad-pozelite-nesto-tudje"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T14:25:00+00:00"/>
    <meta property="og:title" content="BORA LJUDINA! Radnik parking sevrisa pronašao 10.000 funti, njegove reči dobro zapamtite kad poželite nešto tuđe!"/>
    <meta property="og:description" content="Zamenik gradonačelnika Beograda Goran Vesić primio je danas u Starom dvoru Boru Rujevića, radnika JKP &quot;Parking servis&quot;, koji je pronašao veću sumu novca i vratio ga vlasniku i istakao da je on ovim činom u ime svih radnika pokazao koliko pošteno rade za Beograd."/>
  </head>
  <body>
    <article>
      <h1>BORA LJUDINA! Radnik parking sevrisa pronašao 10.000 funti, njegove reči dobro zapamtite kad poželite nešto tuđe!</h1>
      <h2>Zamenik gradonačelnika Beograda Goran Vesić primio je danas u Starom dvoru Boru Rujevića, radnika JKP "Parking servis", koji je pronašao veću sumu novca i vratio ga vlasniku i istakao da je on ovim činom u ime svih radnika pokazao koliko pošteno rade za Beograd.</h2>
      <address><time datetime="2019-12-09T14:25:00+00:00">09 Dec 2019, 14:25</time> by <a rel="author">Republika</a></address>
      <p>Naime, Rujević je 5. decembra ove godine na placu "Parking servisa" na Međunarodnom terminalu u Bloku 43 na Novom Beogradu pronašao 10.000 britanskih funti i to prijavio svom rukovodiocu.</p>
      <p>U roku od petnaestak minuta od prijave Službi obezbeđenja Međunarodnog terminala obratio se Zoran Petrović, vozač kamiona koji je izgubio novac i koji je zahvalio nalazaču i rekao da je pozitivno iznenađen što i dalje ima tako poštenih ljudi.</p>
      <slideshow>
        <figure>
          <img src="https://www.republika.rs/data/images/2019-12-09/126764_bora-i-vesa-1_orig.jpg"/>
          <figcaption>
            <cite>
              <i>Foto: beoinfo.rs</i>
            </cite>
          </figcaption>
        </figure>
        <figure>
          <img src="https://www.republika.rs/data/images/2019-12-09/126765_bora-i-vesa-2_orig.jpg"/>
          <figcaption>
            <cite>
              <i>Foto: beoinfo.rs</i>
            </cite>
          </figcaption>
        </figure>
        <figure>
          <img src="https://www.republika.rs/data/images/2019-12-09/126767_bora-i-vesa-4_orig.jpg"/>
          <figcaption>
            <cite>
              <i>Foto: beoinfo.rs</i>
            </cite>
          </figcaption>
        </figure>
        <figure>
          <img src="https://www.republika.rs/data/images/2019-12-09/126766_bora-i-vesa-3_orig.jpg"/>
          <figcaption>
            <cite>
              <i>Foto: beoinfo.rs</i>
            </cite>
          </figcaption>
        </figure>
      </slideshow>
      <p>Vesić je zahvalio Bori Rujeviću navodeći da je on time jasno pokazao kakav Beograd želimo - Beograd koji je solidaran, koji ima poštene i ljude punog srca.</p>
      <p>- Rujević je na ovaj način učinio ne samo ono što je normalno za svakog čoveka, već i pokazao da u gradskim preduzećima ima puno poštenih ljudi koji nesebično rade svoj posao za građane Beograda", rekao je Vesić.</p>
      <figure>
        <iframe src="https://www.youtube.com/embed/BAyQvT8LZ88" width="660" height="400" data-service="Youtube" scrolling="no"/>
      </figure>
      <p>U ime svih zaposlenih u Gradskoj upravi i gradskim preduzećima Vesić je zahvalio Rujeviću, koji je, kako je rekao, jedan od onih radnika u javnim preduzećima koji tu rade decenijama, ponosni su na svoje preduzeće i doživljavaju ga kao svoju kuću.</p>
      <p>Zamenik gradonačelnika je rekao da Rujeviću ovo nije prvi put da je ovako postupio i naveo da je 2001. godine našao 10.000 tadašnjih nemačkih maraka koje je takođe vratio vlasniku, a tokom poplava našao je i novac koji je izgubio jedan od vatrogasaca i odneo ga u policijsku stanicu na Čukarici gde je vraćen vlasniku.</p>
      <related>
        <h4>Pročitajte još:</h4>
        <a href="http://republika.rs/vesti/beograd/173371/Vesic-januara-jos-mera-protiv-bahatih-vozaca-Jedna-vec-primenjuje-evo-koja"/>
        <a href="http://republika.rs/vesti/beograd/173894/FOTO-Beograd-nikad-lepsi-Trg-otvorenog-srca-okupio-dobre-ljude"/>
        <a href="http://republika.rs/vesti/beograd/173756/FOTO-Vesic-otvorio-obnovljeni-parkic-naselju-Miljakovac"/>
        <a href="http://republika.rs/vesti/srbija/173537/Vesic-Izbori-martu-sudbonosni-Srbiju"/>
        <a href="http://republika.rs/vesti/ekonomija/173419/gradjana-velikom-problemu-januara-duznicima-Infostan-sledi-pakao-zemlji"/>
      </related>
      <p>Vesić je Rujeviću poklonio orginalnu grafiku Mome Kapora koju, kako je rekao, dobijaju samo posebni gosti Skupštine grada Beograda.</p>
      <p>"Neka vas ovaj poklon seća na dobri Beograd kakav ste vi svojim delom učinili", dodao je Vesić.</p>
      <p>Rujević u "Parking servisu" radi na poslovima skladištenja carinske robe već 25 godina, a kako je rečeno, za ovo dobro delo će, kao primeran radnik koji služi za uzor drugima, biti nagrađen od strane tog preduzeća.</p>
      <p>- Osećam se poštenim čovekom. Vaspitan sam da budem takav, što kažu ''oteto je prokleto''..." - rekao je on i dodao da su mu na poštenom činu čestitali rodbina, ali i kolege u firmi.</p>
      <p>Prijemu u Starom dvoru prisustvovali su direktor JKP "Parking servisa" Andrija Čupković i rukovodilac Međunarodnog teretnog terminala Predrag Marković.</p>
    </article>
  </body>
</html>