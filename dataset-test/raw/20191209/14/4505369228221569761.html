<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/atac-sangeros-sunt-zeci-de-morti-si-raniti-a-fost-baie-de-sange-luni-seara_500921.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T14:39:18+00:00"/>
    <meta property="og:title" content="Atac sângeros, sunt zeci de morţi şi răniţi, a fost baie de sânge în Afganistan luni seară"/>
    <meta property="og:description" content="Aceste atacuri survin după ce preşedintele american Donald Trump, &amp;icirc;n cursul unei vizite surpriză &amp;icirc;n Afganistan la sf&amp;acirc;rşitul lunii noiembrie, a anunţat reluarea negocierilor de pace cu talibanii."/>
  </head>
  <body>
    <article>
      <h1>Atac sângeros, sunt zeci de morţi şi răniţi, a fost baie de sânge în Afganistan luni seară</h1>
      <address><time datetime="2019-12-09T14:39:18+00:00">09 Dec 2019, 14:39</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Aceste atacuri survin după ce preşedintele american Donald Trump, în cursul unei vizite surpriză în Afganistan la sfârşitul lunii noiembrie, a anunţat reluarea negocierilor de pace cu talibanii.</p>
      <p>Cel puţin zece persoane au fost ucise luni în explozia unui camion al talibanilor care a lovit un post de control militar în provincia Helmand din sudul Afganistanului, transmite dpa, citând surse oficiale.</p>
      <p>Atacul a avut loc în jurul orei locale 10.00 (05.30 GMT) în districtul Nad Ali. Un atacator taliban a detonat camionul încărcat cu explozivi în apropierea unui post militar, a declarat guvernatorul districtual Baryalai Nazari.</p>
      <p>Deşi au existat informaţii anterioare, forţele afgane nu au putut împiedica producerea incidentului, a adăugat el. Explozia puternică a distrus şi câteva case ale civililor, a mai spus guvernatorul.</p>
      <p>Printre cei ucişi se află cel puţin opt soldaţi, au declarat consilierii provinciali Hayatullah Mayar şi Ataullah Afghan. Guvernatorul din Helmand a scris pe Facebook că un copil şi un bărbat în vârstă şi-au pierdut viaţa în atac.</p>
      <p>Conform unui purtător de cuvânt al talibanilor, atacul a provocat un mare număr de victime în rândul forţelor guvernamentale. Într-un incident separat produs duminică, nouă poliţişti au fost ucişi în timp ce încercau să dezamorseze o bombă plasată pe şoseaua dintre Lashkargah, capitala provinciei, şi districtul Sangin, a indicat consilierul Ataullah Afghan.</p>
      <p>Suhail Shaheen, un purtător de cuvânt al biroului politic al talibanilor şi membru al grupului de negociere, a transmis duminică seara pe Twitter că discuţiile urmau să continue luni.</p>
      <p>La începutul lui septembrie, spre surpriza generală, preşedintele american Donald Trump a anunţat că a pus capăt negocierilor desfăşurate de peste un an cu talibanii şi care păreau să se îndrepte spre un acord istoric după 18 ani de conflict în Afganistan.</p>
      <p>Trump şi-a explicat decizia prin moartea unui militar american într-un atac sinucigaş al insurgenţilor la Kabul - soldat cu încă 11 victime -, cu două zile înaintea întâlnirii secrete prevăzute să aibă loc cu talibanii la Camp David.</p>
    </article>
  </body>
</html>