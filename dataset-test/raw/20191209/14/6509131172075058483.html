<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/322635/Tweede-verdachte-aangehouden-voor-betrokkenheid-bij-groot-drugslab-Oldenzaal"/>
    <meta property="og:site_name" content="RTV Oost"/>
    <meta property="article:published_time" content="2019-12-09T14:56:24+00:00"/>
    <meta property="og:title" content="Tweede verdachte aangehouden voor betrokkenheid bij groot drugslab Oldenzaal"/>
    <meta property="og:description" content="Een 38-jarige Oldenzaler is vorige week opgepakt voor betrokkenheid bij het grote drugslab in zijn woonplaats. Eerder werd een man (33) uit Soest aangehouden."/>
  </head>
  <body>
    <article>
      <h1>Tweede verdachte aangehouden voor betrokkenheid bij groot drugslab Oldenzaal</h1>
      <address>
        <time datetime="2019-12-09T14:56:24+00:00">09 Dec 2019, 14:56</time>
      </address>
      <slideshow>
        <figure>
          <img src="https://imgo.rgcdn.nl/1c038e844e2d4d57a94381771fbb54a3/opener/De-man-is-vorige-week-aangehouden-Foto-112Oldenzaal.jpg?v=duFk22ocFUK4PgA9DTmXlw2"/>
        </figure>
        <figure>
          <img src="https://imgo.rgcdn.nl/1c038e844e2d4d57a94381771fbb54a3/opener/De-man-is-vorige-week-aangehouden-Foto-112Oldenzaal.jpg?v=duFk22ocFUK4PgA9DTmXlw2"/>
        </figure>
        <figcaption>De man is vorige week aangehouden (Foto: 112Oldenzaal)</figcaption>
      </slideshow>
      <p>Een 38-jarige Oldenzaler is vorige week opgepakt voor betrokkenheid bij het grote drugslab in zijn woonplaats. Eerder werd een man (33) uit Soest aangehouden.</p>
      <p>Het lab is begin november aan de Kleibultweg opgerold. In het laboratorium werden synthetische drugs gemaakt. Tijdens het onderzoek is gebleken dat het laboratorium al een tijdje in productie was. Hoe lang precies, is nog niet duidelijk. </p>
      <p>Volgens de politie ging het om een groot laboratorium dat professioneel van opzet was. Over de exacte grootte van het lab en welke drugs er werden geproduceerd, worden geen uitspraken gedaan. </p>
      <p>
        <b>Ontmanteling</b>
      </p>
      <p>Twee grote vrachtwagens waren nodig om alle chemicaliën en apparatuur uit een bedrijfspand in Oldenzaal te vervoeren. Uit het pand kwamen onder meer grote IBC-containers met chemicaliën, gasflessen, blauwe vaten, filtersystemen, ketels en afzuiginstallaties. De ontmanteling duurde twee dagen.</p>
      <p>
        <b>Verder onderzoek</b>
      </p>
      <p>De man is donderdag 5 december voor de rechter-commissaris geleid. De politie zet het onderzoek voort. Meerdere aanhoudingen worden niet uitgesloten.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Tweede+verdachte+aangehouden+voor+betrokkenheid+bij+groot+drugslab+Oldenzaal">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/320876/Man-uit-Soest-aangehouden-voor-betrokkenheid-bij-groot-drugslab-in-Oldenzaal"/>
        <a href="https://www.rtvoost.nl/nieuws/320842/Ketels-vaten-en-veel-chemicali-235-n-dit-ontdekte-de-politie-in-het-Oldenzaalse-bedrijfspand"/>
      </related>
    </article>
  </body>
</html>