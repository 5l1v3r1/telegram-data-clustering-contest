<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1170994-pet-bodu-za-plzni-a-dal-druhe-misto-musi-byt-jednoznacne-cil-sparty-ujistuje-jilek.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T14:50:00+00:00"/>
    <meta property="og:title" content="Pět bodů za Plzní. A dál? Druhé místo musí být jednoznačně cíl Sparty, ujišťuje Jílek"/>
    <meta property="og:description" content="Sice jen díky lepšímu skóre, ale přece. Fotbalisté pražské Sparty se divokou výhrou 5:2 nad Mladou Boleslaví posunuli v ligové tabulce na třetí místo před svého soupeře, stejně bodů má i pátý Jablonec. Letenští jsou zvyklí koukat se výš, ale před sebou reálně vidí jen Plzeň, na niž ztrácejí pět bodů. Na vedoucí Slavii má kolo před koncem podzimu Sparta obří manko 19 bodů..."/>
  </head>
  <body>
    <article>
      <h1>Pět bodů za Plzní. A dál? Druhé místo musí být jednoznačně cíl Sparty, ujišťuje Jílek</h1>
      <address><time datetime="2019-12-09T14:50:00+00:00">09 Dec 2019, 14:50</time> by <a rel="author">dos, Sport.cz</a></address>
      <p>Sice jen díky lepšímu skóre, ale přece. Fotbalisté pražské Sparty se divokou výhrou 5:2 nad Mladou Boleslaví posunuli v ligové tabulce na třetí místo před svého soupeře, stejně bodů má i pátý Jablonec. Letenští jsou zvyklí koukat se výš, ale před sebou reálně vidí jen Plzeň, na niž ztrácejí pět bodů. Na vedoucí Slavii má kolo před koncem podzimu Sparta obří manko 19 bodů...</p>
      <p>Žádné oslavy nejsou na místě. Bodů už poztráceli až běda.</p>
      <p>„Posun v tabulce pro nás byl velkou motivací. Máme třetí místo, ale s takovým odstupem na Slavii a stále s poměrně velkým na Plzeň. Tím pádem spokojenost není," potvrzuje trenér Václav Jílek.</p>
      <figure>
        <iframe data-src="https://twitter.com/ACSparta_CZ/status/1203776457572380673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Sezonu musíme hodnotit komplexně. Taková světlejší chvilka v jejím průběhu. Pomalu se zlepšujeme a šplháme nahoru," dodává kouč.</p>
      <p>Mužstvo si pochopitelně nechtělo nechat třetí příčku v přímém souboji ujít.</p>
      <p>„Měli jsme v hlavách a před zápasem si zmiňovali, že když zápas zvládneme, budeme třetí. Šli jsme si za tím," líčí obránce Michal Sáček, který s bilancí jednoho krásného gólu a jedné asistence patřil k hrdinům duelu.</p>
      <h3>Liga je obrovsky vyrovnaná</h3>
      <p>Kouč je s ním zajedno. „Moc nám záleželo, abychom utkání zvládli. Tentokrát se hrálo poměrně o dost. Měli jsme zápas postavený jako boj o třetí místo. Myslím, že i kluci k němu tak přistoupili. Liga je obrovsky vyrovnaná až do osmého místa," uvědomuje si Jílek.</p>
      <p>Do kompletního hodnocení podzimu zbývá už jen další prestižní duel na Baníku.</p>
      <figure>
        <img src="https://media.sport.cz/images/top_foto1/0084001307150404/qKFO5Gm-Cp9CjKqMzb_pzQ/5ded8b0030b48ada573d0100-290143.jpg"/>
      </figure>
      <p>
        <a href="https://www.sport.cz/1170831-tri-nadherne-branky-tri-body-a-posun-na-treti-misto-poradime-si-i-kdyz-ztratime-vedeni-tesi-haska.html">
          <b>Tři nádherné branky, tři body a posun na třetí místo. Poradíme si, i když ztratíme vedení, těší Haška</b>
        </a>
      </p>
      <p>„Výhra nad Boleslaví nám pomůže psychicky. Teď pojedeme do Ostravy s dobrým výsledkem. A taky tam pojedeme vyhrát," slibuje Sáček.</p>
      <p>Podstatnější je, že Sparta zase může aspoň pošilhávat po Viktorii, která padla na Slovácku.</p>
      <h3>Náskok Viktorie ještě není rozhodující</h3>
      <p>„Já bych neřekl pošilhávat. Druhé místo musí být jednoznačně náš cíl!" zdůrazňuje Jílek.</p>
      <p>Uvědomuje si, že pětibodová ztráta je stále poměrně velká. Porce zápasů do konce ligy je však na druhou stranu také slušná.</p>
      <figure>
        <img src="https://media.sport.cz/images/top_foto1/0240000004280241/BYD5NAjf_X7H-QamORo9qA/5ded30c36682207999000100-290107.jpg"/>
      </figure>
      <p>
        <a href="https://www.sport.cz/1170786-egoista-kanga-dohonil-komlicenka-s-krmencikem-necha-si-ho-sparta.html">
          <b>Egoista Kanga dohonil Komličenka s Krmenčíkem. Nechá si ho Sparta?</b>
        </a>
      </p>
      <p>„Plzeň máme doma, bude hrát těžký zápas na Slavii, stejně jako my. Zápasů je hodně a pět bodů neberu jako rozhodující náskok. Jsem rád, že jsme momentálně její náskok zmenšili, ale všichni víme, že Plzeň bude hrát doma (s Teplicemi), my jedeme na Baník. Jestli chceme mít na jaře slušnou výchozí pozici, tak by bylo potřeba, abychom minimálně stejný bodový rozestup udrželi," má trenér Sparty jasno.</p>
    </article>
  </body>
</html>