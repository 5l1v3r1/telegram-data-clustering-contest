<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4003083_filip_dimitrov_stana_zam-predsedatel_na_venecianskata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T14:23:00+00:00"/>
    <meta property="og:title" content="Филип Димитров стана зам.-председател на Венецианската комисия"/>
    <meta property="og:description" content="Филип Димитров е представител на България в комисията от началото на 2017 година."/>
  </head>
  <body>
    <article>
      <h1>Филип Димитров стана зам.-председател на Венецианската комисия</h1>
      <address><time datetime="2019-12-09T14:23:00+00:00">09 Dec 2019, 14:23</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Конституционният съдия и бивш премиер (1991-1992 г.) Филип Димитров е избран за заместник-председател на Комисията за демокрация чрез право към Съвета на Европа, известна като Венецианската комисия, предаде <a href="https://news.lex.bg/%D1%84%D0%B8%D0%BB%D0%B8%D0%BF-%D0%B4%D0%B8%D0%BC%D0%B8%D1%82%D1%80%D0%BE%D0%B2-%D0%B2%D0%B5%D1%87%D0%B5-%D0%B5-%D0%B7%D0%B0%D0%BC-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB/">Lex.bg.</a></p>
      <p>На 6 и 7 декември са се провели избори на ръководство на структурата, като за председател е преизбран италианецът Джани Букикио. Филип Димитров е представител на България в комисията от началото на 2017 година, когато зае мястото на проф. Евгени Танчев.</p>
      <p>Ролята на комисията е да дава правни съвети на държавите членки и да им помага да приведат своите правни и институционални структури в съответствие с европейските стандарти. В това си качество наскоро <a href="https://www.dnevnik.bg/bulgaria/2019/12/06/4002251_pulen_krah_na_zakona_na_danail_kirilov_v_suveta_na/">Венецианската комисия препоръча</a> да се промени законодателството на България така, че да се осигури възможност за ефективно и независимо разследване срещу главния прокурор, в случай че той извърши престъпление.</p>
      <p>В събота Министерският съвет прие на извънредно заседания<a href="https://www.dnevnik.bg/bulgaria/2019/12/07/4002432_nezavisim_prokuror_da_moje_da_razsledva_glavniia_reshi/"> промени в Наказателно-процесуалният кодекс</a>, за които се твърди, че гарантират това. Те предвиждат шефът на отдел "Инспекторат" към Върховната касационна прокуратура да разследва главния прокурор и заместниците му.</p>
      <p>Проектът за промени в НПК вече е внесен в Народното събрание, въпреки че от предложените текстове се вижда, че на практика управляващите не предлагат работещо решение и са прочели препоръките избирателно.</p>
    </article>
  </body>
</html>