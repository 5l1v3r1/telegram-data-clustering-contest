<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/zastavte-putinovu-valku-na-summitu-v-parizi-protestovaly-akt/r~b6c46eec1a9111ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T14:40:44+00:00"/>
    <meta property="og:title" content="&quot;Zastavte Putinovu válku.&quot; Na summitu v Paříži protestovaly aktivistky z hnutí Femen"/>
    <meta property="og:description" content="Odhalené ženy s nápisy na těle vtrhly před novináře čekající u Elysejského paláce a křičely &quot;Zastavte Putinovu válku!&quot;."/>
  </head>
  <body>
    <article>
      <h1>"Zastavte Putinovu válku." Na summitu v Paříži protestovaly aktivistky z hnutí Femen</h1>
      <address>
        <time datetime="2019-12-09T14:40:44+00:00">09 Dec 2019, 14:40</time>
      </address>
      <p>Odhalené ženy s nápisy na těle <a href="https://twitter.com/JonahFisherBBC/status/1204016453965488129">vtrhly</a> před <a href="https://twitter.com/herszenhorn/status/1204017082800758784">novináře</a> čekající u Elysejského paláce a křičely "Zastavte Putinovu válku!". K incidentu se přihlásilo hnutí Femen, jehož členky stejným způsobem protestují již řadu let.</p>
      <p>"(<a href="https://www.aktualne.cz/wiki/zahranici/rusko/r~i:wiki:1888/">Ruského</a> prezidenta Vladimira) <a href="https://www.aktualne.cz/wiki/zahranici/putin-vladimir/r~i:wiki:1106/">Putina</a>, který vede dvě války, je homofob a sexistický diktátor, v Elysejském paláci přijmou hlavní bránou. U poklidně protestujících aktivistek Femenu je to jiný příběh," <a href="https://twitter.com/Femen_France/status/1204034846819000320">uvedla</a> skupina na svém francouzském twitterovém účtu. Ke sdělení připojila fotografie z momentu, kdy jednu z protestujících před desítkami přihlížejících lidí povalil na zem člen ostrahy.</p>
      <p>Související</p>
      <h3>Chapadla zločinu sahají až k Putinovi. Rozkrýváme tajné zprávy o válce na Ukrajině</h3>
      <figure>
        <img src="https://cdn.xsd.cz/resize/b3fcab535da63d5d87ff0b3de0ae66a0_extract=404,397,1082,609_resize=240,135_.png?hash=e7e0948cb46ce2cb080506d0cefb7a45"/>
      </figure>
      <p>Infografika</p>
      <p>Podle zpravodaje BBC Jonaha Fishera byly ženy z místa rychle odvedeny. K incidentu podle všeho došlo krátce před 14:00, přičemž na třetí hodinu odpoledne byl plánován začátek summitu.</p>
      <p>V Elysejském paláci dnes s Macronem a Putinem jedná ještě ukrajinský prezident Volodymyr Zelenský a německá kancléřka Angela Merkelová. Schůzka tzv. normandské skupiny byla svolána poprvé po třech letech ve snaze hledat řešení pokračujícího konfliktu mezi ukrajinskou armádou a donbaskými separatisty podporovanými Moskvou.</p>
      <p>"Femen podporuje veškeré mírové procesy, a proto nemůže mlčet, když Francie hostí tak vlivného diktátora, jako je Putin," uvedla na twitteru zástupkyně Femen Inna Ševčenková. "Máme povinnost poukázat na jeho roli ve dvou aktuálních válkách, jakož i jeho sexistickou, homofobní a represivní politiku," dodala. Podle Femen je ruský prezident kromě konfliktu na Ukrajině zodpovědný také za situaci v Sýrii.</p>
    </article>
  </body>
</html>