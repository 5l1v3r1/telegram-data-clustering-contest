<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.funx.nl/news/up-2-date/44531-lachgas-wordt-verboden-voor-recreatief-gebruik"/>
    <meta property="og:site_name" content="FunX"/>
    <meta property="article:published_time" content="2019-12-09T14:38:00+00:00"/>
    <meta property="og:title" content="Lachgas wordt verboden voor recreatief gebruik"/>
    <meta property="og:description" content="Door:"/>
  </head>
  <body>
    <article>
      <h1>Lachgas wordt verboden voor recreatief gebruik</h1>
      <address>
        <time datetime="2019-12-09T14:38:00+00:00">09 Dec 2019, 14:38</time>
      </address>
      <p>|</p>
      <p>Door:</p>
      <p>Burç</p>
      <p>
        <b>Even een ballonnetje lachgas gebruiken wordt binnenkort moeilijker gemaakt. Staatssecretaris Paul Blokhuis van Volksgezondheid werkt aan een verbod op lachgas voor recreatief gebruik. Dat doet hij naar aanleiding van het advies van drugsbeoordelingscommissie Coördinatiepunt Assessment en Monitoring nieuwe drugs (CAM). Zij zeggen dat het risico van lachgas <i><a href="https://www.rijksoverheid.nl/actueel/nieuws/2019/12/09/blokhuis-verbiedt-lachgas-door-plaatsing-onder-opiumwet">"matig tot groot"</a></i> is voor de volksgezondheid en daarom grijpt de politiek in.</b>
      </p>
      <h3>Ballonnetje is niet zo onschuldig</h3>
      <p><i>"We kunnen de risico's voor de gezondheid van met name jongeren niet langer accepteren"</i>, zegt Blokhuis.<i> "De beoordeling van het CAM laat zien dat het recreatief gebruik van lachgas ontzettend schadelijk kan zijn. Een ballonnetje is echt niet zo onschuldig als het lijkt."</i></p>
      <figure>
        <iframe src="https://www.youtube.com/embed/o5vupQitThc" width="640" height="360" data-service="Youtube" scrolling="no"/>
      </figure>
      <h3>Dwarslaesie</h3>
      <p>Lachgas wordt vaak in ballonnen gespoten en vervolgens ingeademd. Het zorgt voor een korte kick en is daarom enorm populair onder jongeren. Het kan echter leiden tot hoofdpijn, duizeligheid en tintelingen. Er zijn zelfs gevallen waarbij overmatig gebruik heeft geleid tot een dwarslaesie.</p>
      <related>
        <h4>Lees ook:</h4>
        <a href="https://www.funx.nl/news/funx/41911-kayla-zit-door-lachgas-in-een-rolstoel-van-de-ene-op-de-andere-dag-kon-ik-niet-meer-lopen"/>
      </related>
      <h3>Uitzonderingen</h3>
      <p>De staatssecretaris wil bij het verboden een uitzondering maken voor slagroomspuiten en het gebruik van lachgas als verdovingsmiddel in het ziekenhuis. Lachgas moet op Lijst II van de Opiumwet geplaatst worden. Dat is de lijst waar ook cannabis op staat. Hierdoor wordt bezit, handel, productie en invoer/uitvoer van lachgas verboden. Gebruikers van lachgas worden echter niet vervolgd.</p>
      <h3>FunX waarschuwde voor lachgas in 2016</h3>
      <p>FunX waarschuwde de politiek in 2016 al voor de groeiende populariteit van lachgas onder jongeren tijdens een FunX Special over lachgas. Uit ons eigen onderzoek bleek in 2016 dat ruim 70% van de jongeren wel eens lachgas had gebruikt. Naar aanleiding daarvan sprak FunX-reporter Laila tijdens de bijbehorende themashow met <a href="https://www.funx.nl/news/up-2-date/28514-overheid-moet-industrieel-lachgas-onderzoeken-in-plaats-van-medische">toxicoloog Martin van den Berg</a>. Hij adviseerde de overheid destijds dat niet alleen medisch lachgas onderzocht moest worden, maar ook industrieel lachgas, aangezien jongeren dat ook gebruiken. In dezelfde show confronteerde Laila de vorige <a href="https://www.funx.nl/news/up-2-date/28516-antwoorden-staatssecretaris-van-rijn-op-kamervragen-over-lachgas-waren-onvolledig">staatssecretaris Martin van Rijn</a> keihard met de resultaten van het FunX-onderzoek. En natuurlijk kwam ook een <a href="https://www.funx.nl/news/up-2-date/28519-lachgasdealer-ik-verkoop-slagroompatronen-zodat-mensen-taarten-kunnen-bakken">lachgasdealer</a> aan het woord. Tot slot kroop FunX-dj Jaimy destijds met lachgas achter het stuur en dat liep niet helemaal goed af, zoals we dat de laatste tijd wel vaker kunnen <a href="https://www.funx.nl/news/up-2-date/43144-dit-jaar-al-bijna-1000-verkeersincidenten-door-lachgas">lezen in het nieuws</a>.</p>
      <figure>
        <iframe src="https://www.youtube.com/embed/xPzz66vI_YA" width="640" height="360" data-service="Youtube" scrolling="no"/>
      </figure>
      <related>
        <h4>Gerelateerd nieuws</h4>
        <a href="https://www.funx.nl/news/up-2-date/43999-gemeente-arnhem-verbiedt-verkoop-van-lachgas"/>
        <a href="https://www.funx.nl/news/up-2-date/43144-dit-jaar-al-bijna-1000-verkeersincidenten-door-lachgas"/>
        <a href="https://www.funx.nl/videos/42793-lachgas-toestaan-of-verbieden"/>
        <a href="https://www.funx.nl/news/up-2-date/39669-dit-is-de-wereld-achter-je-lachgasballon"/>
      </related>
    </article>
  </body>
</html>