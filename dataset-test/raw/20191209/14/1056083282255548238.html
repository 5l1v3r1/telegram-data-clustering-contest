<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813643/%D8%B9%D8%B1%D8%A7%D9%82%DA%86%DB%8C-%D8%A7%D8%AC%D8%B1%D8%A7%DB%8C-%D9%85%DA%A9%D8%A7%D9%86%DB%8C%D8%B2%D9%85-%D9%85%D8%A7%D8%B4%D9%87-%D9%81%D8%B9%D9%84%D8%A7-%D9%85%D9%86%D8%AA%D9%81%DB%8C-%D8%A7%D8%B3%D8%AA-%D8%A8%D8%B1%D8%A7%DB%8C-%DA%AF%D8%A7%D9%85-%D9%BE%D9%86%D8%AC%D9%85-%D8%A7%DB%8C%D8%AF%D9%87-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:18:07+00:00"/>
    <meta property="og:title" content="عراقچی: اجرای &quot;مکانیزم ماشه&quot; فعلا منتفی است/ برای گام پنجم ایده‌های مختلفی وجود دارد"/>
    <meta property="og:description" content="معاون سیاسی وزیر امور خارجه گفت: در نشست اخیر با گروه ۱+۴، موضوع اجرای مکانیزم ماشه به هیچ وجه مورد بحث و بررسی قرار نگرفت، از این رو این اظهارات و ایده‌ها که در راستای فضاسازی علیه کشورمان مطرح می‌شود، فعلا کنار گذاشته شده است."/>
  </head>
  <body>
    <article>
      <h1>عراقچی: اجرای "مکانیزم ماشه" فعلا منتفی است/ برای گام پنجم ایده‌های مختلفی وجود دارد</h1>
      <address>
        <time datetime="2019-12-09T14:18:07+00:00">09 Dec 2019, 14:18</time>
      </address>
      <p>معاون سیاسی وزیر امور خارجه گفت: در نشست اخیر با گروه ۱+۴، موضوع اجرای مکانیزم ماشه به هیچ وجه مورد بحث و بررسی قرار نگرفت، از این رو این اظهارات و ایده‌ها که در راستای فضاسازی علیه کشورمان مطرح می‌شود، فعلا کنار گذاشته شده است.</p>
      <p>به گزارش ایسنا، سید عباس عراقچی معاون وزیر امور خارجه در حاشیه نشست کمیسیون عمران مجلس در جمع خبرنگاران، با اشاره به برنامه ایران برای اجرای گام پنجم کاهش تعهدات برجامی، گفت: در شرایط کنونی حدود یک ماه تا رسیدن به نقطه مورد نظر برای اجرای گام پنجم فاصله داریم، از این رو درباره چگونگی اجرای این گام ایده‌های مختلفی وجود دارد.<br/>وی ادامه داد: در روزهای آخر تصمیم گیری می‌شود که جمهوری اسلامی چه گامی را با چه کیفیتی بردارد، البته در نشست اخیر ایران با ۱+۴، بر این مسئله تأکید شد که در صورت عدم انتفاع ایران از برجام، کشورمان گام‌های جدیدی برای کاهش تعهدات برخواهد داشت.<br/>به گزارش خانه ملت، معاون وزیر امور خارجه با اشاره به اظهارات مقامات اروپایی درباره اجرای "مکانیزم ماشه" به علت کاهش تعهدات برجامی ایران، افزود: در نشست اخیر با گروه ۱+۴، این موضوع به هیچ وجه مورد بحث و بررسی قرار نگرفت، از این رو این اظهارات و ایده‌ها که در راستای فضاسازی علیه کشورمان مطرح می‌شود، فعلا کنار گذاشته شده است.<br/>آقای عراقچی در تشریح نشست امروز کمیسیون عمران مجلس، گفت: در نشست امروز کمیسیون، موضوع تحریم‌های اخیر آمریکا علیه حوزه عمرانی کشورمان مورد بحث و بررسی قرار گرفت، در این جلسه مسئولان مرتبط گزارش‌های جامعی را درباره ابعاد این مسئله ارائه کردند.<br/>معاون وزیر امور خارجه ادامه داد: در شرایط کنونی حرکت کشور به سمت خودکفایی و استفاده از ظرفیت‌های داخلی در تمام حوزه از جمله بخش عمران است، از این رو بسیار خوشحالیم که مجموعه کشور در مقابل سیاست‌های تحریمی و سیاست فشار حداکثری آمریکا ایستاده اند.</p>
      <p>انتهای پیام</p>
    </article>
  </body>
</html>