<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/nauwelijks-straf-voor-poging-afspersing-haagse-vastgoedmiljonair/"/>
    <meta property="og:site_name" content="Crimesite"/>
    <meta property="article:published_time" content="2019-12-09T14:54:38+00:00"/>
    <meta property="og:title" content="Lage straf voor poging afspersing Haagse vastgoedmiljonair"/>
    <meta property="og:description" content="In de zaak over de poging tot afpersing van een rijke Haagse vastgoedhandelaar zijn twee personen veroordeeld tot vrij lichte straffen. De man werd gefilmd na prostituée-bezoek en de bedoeling was de man daarmee af te persen door te dreigen het filmpje openbaar te maken. 50.000 euro Ze eisten aanvankelijk een bedrag van 50.000 euro, later […]"/>
  </head>
  <body>
    <article>
      <h1>Lage straf voor poging afspersing Haagse vastgoedmiljonair</h1>
      <address>
        <time datetime="2019-12-09T14:54:38+00:00">09 Dec 2019, 14:54</time>
      </address>
      <p>In de zaak over de poging tot afpersing van een rijke Haagse vastgoedhandelaar zijn twee personen veroordeeld tot vrij lichte straffen. De man werd gefilmd na prostituée-bezoek en de bedoeling was de man daarmee af te persen door te dreigen het filmpje openbaar te maken.</p>
      <h3>50.000 euro</h3>
      <p>Ze eisten aanvankelijk een bedrag van 50.000 euro, later 10.000 euro. De rechtbank vindt de bedoeling van de prostituee en de hoofdverdachte bewezen: ze krijgen vier maanden cel en vier maanden voorwaardelijk plus een taakstraf van 120 uur. Twee anderen werden vrijgesproken. De eis tegen de hoofdverdachten (een 23-jarige man en de 27-jarige prostituee) was 15 maanden cel.</p>
      <h3>Seksafspraak</h3>
      <p>Het slachtoffer had op 20 augustus 2019 een seksafspraak tegen betaling gehad in een hotel in Rotterdam. Na die afspraak werd hij door de mannelijke verdachte geconfronteerd met de seksbeelden. Het slachtoffer deed hierna meteen aangifte. Volgens de rechtbank is door snelle actie van de politie de poging tot afdreiging en de openbaarmaking van het filmpje niet voltooid. Daarmee is de periode van afdreiging, hoewel beangstigend, beperkt gebleven tot nog geen 24 uur. Mede hierom legt de rechtbank een lagere gevangenisstraf op dan de 15 maanden die door de officier van justitie was geëist.</p>
      <h3>Impulsieve daad</h3>
      <p>De rechtbank spreekt twee andere mannen vrij. Er zijn onvoldoende directe aanknopingspunten om aan te nemen dat zij betrokken waren bij de poging tot afdreiging.</p>
      <p>Advocaat Michel van Stratum, van de mannelijke hoofdverdachte, <a href="https://www.crimesite.nl/haagse-vastgoedmiljonair-gechanteerd-na-prostitueebezoek/">had bestreden</a> dat er sprake was van een vooropgezet plan en sprak van een impulsieve daad. Volgens hem had de vastgoedmiljonair de vrouw zeer veelvuldig benaderd en uitgenodigd en daarmee misbruik gemaakt van de kwetsbare positie van de vrouw, van wie hij wist dat ze geldschulden had.</p>
    </article>
  </body>
</html>