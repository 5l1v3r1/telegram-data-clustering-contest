<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://incont.stirileprotv.ro/retail/burger-king-deschide-al-doilea-restaurant-in-romania-si-face-recrutari-masive-ce-salarii-ofera.html"/>
    <meta property="og:site_name" content="incont.stirileprotv.ro"/>
    <meta property="article:published_time" content="2019-12-09T14:24:00+00:00"/>
    <meta property="og:title" content="Burger King deschide al doilea restaurant în România și face recrutări masive. Ce salarii oferă"/>
    <meta property="og:description" content="Cel de-al doilea restaurant Burger King din România va fi deschis în AFI Cotroceni București, a anunțat AmRest, compania care operează franciza în Europa."/>
  </head>
  <body>
    <article>
      <h1>Burger King deschide al doilea restaurant în România și face recrutări masive. Ce salarii oferă</h1>
      <address><time datetime="2019-12-09T14:24:00+00:00">09 Dec 2019, 14:24</time> by <a rel="author">InCont.ro</a></address>
      <p>Cel de-al doilea restaurant Burger King din România va fi deschis în AFI Cotroceni București, a anunțat AmRest, compania care operează franciza în Europa.</p>
      <p>Potrivit sursei citate, cel de-al doilea restaurant Burger King în România va fi deschis în data de 13 decembrie în incinta AFI Cotroceni și va avea o echipă de 40 de angajați. <i><br/></i><i>“Cu ocazia deschiderii celui de-al doilea restaurant, Burger King a pregătit surprize pentru toți fanii, printre care vouchere și bilete la film, în parteneriat cu Cinema City. 100 de fani Whopper vor avea ocazia de a primi un bilet gratuit la orice film ce rulează în Cinema City AFI Cotroceni în perioada 13 decembrie 2019 – 8 martie 2020”</i>, a anunțat AmRest, într-un comunicat.</p>
      <p>Noul restaurant Burger King din București se va afla în zona dedicată restaurantelor din AFI Cotroceni și va avea două grătare, un spațiu de servire generos, opțiunea de refill a băuturilor răcoritoare și va fi deschis de luni până duminică în intervalul orar 09:00 – 23:00.</p>
      <p>AmRest și Burger King continuă campania de recrutare în București, cu oferte salariale ce pornesc de la 1.750 lei net (2.950 lei brut), pentru lucrătorii din restaurant, și 2.500 – 3.800 lei net (4.250 – 6.500 lei brut), pentru manageri. Printre beneficiile pe care le obțin toți angajații Burger King se numără tichetele de masă, asigurarea medicală și bonusurile adiționale atractive. </p>
      <p>AmRest Holdings, SE este cel mai mare operator de restaurante multi-brand tip franciză din Europa, cu un portofoliu ce cuprinde 10 branduri în 25 de țări. AmRest operează francize pentru branduri precum KFC, Pizza Hut, Starbucks și Burger King, pentru mărcile proprii Sushi Shop, Pokai, La Tagliatella, Bacoa, Blue Frog și KABB. În România, AmRest operează rețeaua de cafenele Starbucks și, începând de anul acesta, lanțul de restaurant Burger King.</p>
      <p>Înființat în 1954, Burger King este al doilea cel mai mare lanț de restaurante cu servire rapidă din lume. În prezent, peste 11 milioane de clienți intră zilnic în restaurantele din toată lumea.</p>
      <p>Lanțul de fast-food Burger King a intrat prima dată pe piața din România în 2008, în sistem de franciză. În 2012, operatorul francizei locale a intrat în insolvență și a închis toate restaurantele. Până în 2019, un singur restauranat sub brandul Burger King mai funcționa în România, respectiv cel din Aeroportul Otopeni.</p>
    </article>
  </body>
</html>