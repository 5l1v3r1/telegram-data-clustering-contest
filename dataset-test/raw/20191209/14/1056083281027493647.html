<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813644/%D9%88%D8%B1%D8%B2%D8%B4-%D8%A8%D8%B1%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D8%AE%D8%A7%D8%B5-%D9%85%D9%85%D9%86%D9%88%D8%B9-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T14:18:08+00:00"/>
    <meta property="og:title" content="ورزش برای بیماران خاص ممنوع نیست"/>
    <meta property="og:description" content="ایسنا/گیلان رئیس هیات ورزش های بیماران خاص گیلان گفت: ورزش برای بیماران خاص ممنوع نیست بلکه به عنوان یکی از گزینه های مهم در درمان و پیشگیری از بیماری ها موثر است."/>
  </head>
  <body>
    <article>
      <h1>ورزش برای بیماران خاص ممنوع نیست</h1>
      <address><time datetime="2019-12-09T14:18:08+00:00">09 Dec 2019, 14:18</time> by <a rel="author">محدثه مهدوی</a></address>
      <p>ایسنا/گیلان رئیس هیات ورزش های بیماران خاص گیلان گفت: ورزش برای بیماران خاص ممنوع نیست بلکه به عنوان یکی از گزینه های مهم در درمان و پیشگیری از بیماری ها موثر است.</p>
      <p>طاهره حق پرست در جمع خبرنگاران اظهار کرد: ورزش برای بیماران خاص ممنوع نیست بلکه با آگاهی دادن و استفاده از روش های صحیح می تواند بسیار اثر بخش باشد.</p>
      <p>وی افزود: با توجه به این نکته ما نیز در گیلان این بیماران را تحت پوشش ورزشی قرار داده ایم که خوشبختانه استقبال این بیماران نیز بسیار چشمگیر است به طوری که تعداد بیماران سازمان یافته به امر ورزش مشغولند و بیمه ورزشی بیماران خاص از ۱۵ به ۷۵ نفر افزایش یافته است.</p>
      <p>رئیس هیات ورزش های بیماران خاص گیلان ادامه داد: در همین راستا نیز ما کارگاهی را تشکیل داده تا بیماران با فواید ورزش و نحوه پرداختن به ورزش آشنا شوند و همچنین آنان بتوانند در رشته های مورد نظر و با توجه به نوع بیماری به ورزش بپردازند که این کارگاه با استقبال بسیار خوبی نیز همراه شد که پس از پایان کارگاه، بیماران درخواست دارند که برای هر نوع بیماری، یک کارگاه خاص برگزار کنیم.</p>
      <p>رئیس هیات ورزش های بیماران خاص در ادامه به وضعیت گیلان در این بخش اشاره و بیان کرد: هم اینک بیماران MS، تالاسمی، دیالیز و پیوند کلیه و دیابت در گیلان فعال هستند که در رقابت های قهرمانی کشور در منطقه آزاد انزلی گیلان برگزار شده بود، تیم گیلان در بخش تالاسمی مقام قهرمانی را کسب کرد.</p>
      <p>حق پرست خاطرنشان کرد: این در حالی است که گیلان تاکنون در ورزش های بیماران خاص عنوان قهرمانی تیمی را نداشت ولی در این دوره از رقابت ها با حضور ۴۵۰ ورزشکار، گیلان در مجموع دو مدال طلا، دو مدال نقره و دو مدال برنز کسب و در بخش بیماران تالاسمی که در رشته های دارت، تنیس روی میز، پتانک و شطرنج برگزار شد، عنوان نخست را تصاحب کرد.</p>
      <p>وی به سایر برنامه های این هیات نیز اشاره و اظهار کرد: هم اینک تیم بیماران دیابتی گیلان آماده اعزام به رقابت های قهرمانی کشور هستند که تیم گیلان با چهار ورزشکار عازم کیش خواهد شد تا در این رقابت ها و در رشته های شطرنج، تنیس روی میز و دارت حضور یابد.</p>
      <p>رئیس هیات ورزش های بیماران خاص گیلان گفت: همچنین قرار است تیم MS گیلان نیز به مسابقات کشوری در استان گلستان اعزام شود و هم اینک نیز برای فوتسال آقایان برنامه ریزی انجام داده ایم که این تیم با ۱۲ نفر در گیلان مشغول به تمرین هستند و امیدواریم که با قدرت کار خود را ادامه دهد و در مسابقات کشوری حضور یابد.</p>
      <p>وی افزود: به هرحال تمام هدف ما این است که این بیماران با رعایت و شرایط خاص در امر ورزش مشغول شوند چون ورزش نه تنها باعث بهبودی و همچنین جلوگیری از بیماری ها می شود، بلکه خود بیماران نیز با پرداختن به ورزش انرژی مثبتی را دریافت که این امر باعث بهبودی آنان خواهد شد.</p>
      <p>انتهای پیام</p>
    </article>
  </body>
</html>