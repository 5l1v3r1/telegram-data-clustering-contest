<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-ekdilosi-afieromeni-ston-agio-romano-ton-melodo/"/>
    <meta property="og:site_name" content="ert.gr"/>
    <meta property="article:published_time" content="2019-12-09T14:10:54+00:00"/>
    <meta property="og:title" content="Κομοτηνή: Εκδήλωση αφιερωμένη στον Άγιο Ρωμανό τον Μελωδό"/>
    <meta property="og:description" content="Εκδήλωση αφιερωμένη στον Άγιο Ρωμανό τον Μελωδό πραγματοποιήθηκε χθες στο αμφιθέατρο του ιδρύματος Παπανικολάου υπό την αιγίδα του μητροπολίτου Μαρωνείας και Κομοτηνής, του κου Παντελεήμονος με την συμπαράσταση της Δημοτικής Κοινωφελούς Επιχειρήσεως Πολιτισμού Παιδείας και Αθλητισμού Κομοτηνής. Την εκδήλωση διοργάνωσε το διοικητικό συμβούλιο του Συλλόγου Φίλων Βυζαντινής Μουσικής Μητρόπολης Μαρωνείας και Κομοτηνής."/>
  </head>
  <body>
    <article>
      <h1>Κομοτηνή: Εκδήλωση αφιερωμένη στον Άγιο Ρωμανό τον Μελωδό</h1>
      <address><time datetime="2019-12-09T14:10:54+00:00">09 Dec 2019, 14:10</time> by <a rel="author">Μαρία Νικολάου</a></address>
      <p>Εκδήλωση αφιερωμένη στον <b>Άγιο Ρωμανό τον Μελωδό</b> πραγματοποιήθηκε χθες στο αμφιθέατρο του ιδρύματος Παπανικολάου υπό την αιγίδα του μητροπολίτου Μαρωνείας και Κομοτηνής, του κου Παντελεήμονος με την συμπαράσταση της Δημοτικής Κοινωφελούς Επιχειρήσεως Πολιτισμού Παιδείας και Αθλητισμού Κομοτηνής. Την εκδήλωση διοργάνωσε το διοικητικό συμβούλιο του Συλλόγου Φίλων Βυζαντινής Μουσικής Μητρόπολης Μαρωνείας και Κομοτηνής.</p>
      <figure>
        <img src="https://www.ert.gr/wp-content/uploads/2019/12/IMG_9363.jpg"/>
      </figure>
      <p>Ομιλητής ήταν ο <b>Γρηγόριος Παπαγιάννης</b>, καθηγητής Βυζαντινής Φιλολογίας του Τμήματος Ελληνικής Φιλολογίας του ΔΠΘ με την χορωδία του συλλόγου να αποδίδει επίκαιρους ύμνους. Σύμφωνα με τον κο Παπαγιάννη ο Άγιος Ρωμανός ο Μελωδός ή ο Υμνογράφος ήταν ένας από τους μεγαλύτερους υμνογράφους της Ελληνικής γλώσσας, ονομαζόμενος και «ο Πίνδαρος της ρυθμικής ποίησης».</p>
      <figure>
        <iframe src="https://www.youtube.com/embed/LS_UQ-Dyggc" width="640" height="480" data-service="Youtube" scrolling="no"/>
      </figure>
      <figure>
        <img src="https://www.ert.gr/wp-content/uploads/2019/12/IMG_9360.jpg"/>
      </figure>
      <p>Λέγεται πως υπό την επίδραση ενός ονείρου ο Ρωμανός συνέθεσε για την γέννηση τού Χριστού το τροπάριο <b>«Ἡ Παρθένος σήμερον τὸν ὑπερούσιον τίκτει καὶ ἡ γῆ τὸ σπήλαιον τῷ ἀπροσίτω προσάγει..»</b> ξεκινώντας μια σημαντική δημιουργική πορεία. Ο κος <b>Παπαγιάννης</b> έκανε λόγο για τον μεγαλύτερο μελωδό της Ορθόδοξης Εκκλησίας. Μιλώντας δε για τον τρόπο γραφής και σύνθεσης τόνισε πως προηγούνταν το προοίμιο και κατέληγε στο ευφήμιο, ο λαός ή ο χορός επαναλάμβανε το ευφήμιο, ο προεξάρχων απήγγειλε την κάθε στροφή του ύμνου και στο τέλος της κάθε στροφής, όλοι μαζί με την καθοδήγηση του χοράρχη επαναλάμβαναν το ευφήμιο. Και στο ευφήμιο και στην απαγγελία της στροφής οι προσκεκλημένοι είχαν την ευκαιρία να διαπιστώσουν τα ρυθμικά και υφολογικά χαρακτηριστικά που κάνουν τις μελωδίες του να ξεχωρίζουν .</p>
      <p>Παρόν στην εκδήλωση ήταν ο Σεβασμιώτατος Μητροπολίτης Μαρωνείας και Κομοτηνής ο κος Παντελεήμων και δεκάδες κάτοικοι της πόλης , λάτρεις της βυζαντινής ψαλμωδίας, που απόλαυσαν μια ξεχωριστή βραδιά, προσέχοντας «Όχι τι λέει, αλλά το πώς το λέει ο δημιουργός, το πρώτο είναι σημαντικό για τον πιστό, το δεύτερο για τον ποιητή» όπως χαρακτηριστικά ανέφερε ο κος <b>Παπαγιάννης</b>.<br/>Φώτο: ρεπορτάζ-κείμενο-φωτογραφίες-video:Μαρία Νικολάου</p>
      <figure>
        <iframe src="https://www.youtube.com/embed/U9i-9domlbA" width="640" height="480" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/tripoli/levidi-arkadias-stin-eorti-toy-tsipoyroy-o-g-papailioy/"/>
        <a href="https://www.ert.gr/perifereiakoi-stathmoi/seres/serres-enimerotiki-ekdilosi-tis-e-a-d-e-g/"/>
        <a href="https://www.ert.gr/perifereiakoi-stathmoi/iraklio/ekdilosi-me-andrea-xantho-sto-irakleio/"/>
        <a href="https://www.ert.gr/perifereiakoi-stathmoi/kalamata/kalamata-enimerotiki-ekdilosi-gia-ofeiles-daneia-kai-prostasia-kyrias-katoikias/"/>
        <a href="https://www.ert.gr/perifereiakoi-stathmoi/tripoli/ekdilosi-toy-kke-stin-tripoli/"/>
        <a href="https://www.ert.gr/perifereiakoi-stathmoi/florina/ekdilosi-afieromeni-sto-gianni-ritso/"/>
      </related>
    </article>
  </body>
</html>