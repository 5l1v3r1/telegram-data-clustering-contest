<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191209_04758292"/>
    <meta property="og:site_name" content="De Standaard"/>
    <meta property="article:published_time" content="2019-12-09T14:35:00+00:00"/>
    <meta property="og:title" content="Sultan parkeert wagenvloot op Grote Markt, maar een boete krijgt hij wellicht niet"/>
    <meta property="og:description" content="Sultan Qaboos uit Oman voelt zich al helemaal thuis in de Leuvense binnenstad. Omdat de randparking toch net iets te ver lopen is, hebben de sjeik en zijn ..."/>
  </head>
  <body>
    <article>
      <h1>Sultan parkeert wagenvloot op Grote Markt, maar een boete krijgt hij wellicht niet</h1>
      <address>
        <time datetime="2019-12-09T14:35:00+00:00">09 Dec 2019, 14:35</time>
      </address>
      <p>Sultan Qaboos uit Oman voelt zich al helemaal thuis in de Leuvense binnenstad. Omdat de randparking toch net iets te ver lopen is, hebben de sjeik en zijn gevolg zich geparkeerd op Grote Markt van Leuven. Dat mag evenwel niet meer.</p>
      <p>De Leuvense politie heeft deze ochtend meerdere meldingen ontvangen omtrent sultan Qaboos. De sultan en zijn gevolg hebben hun wagens geparkeerd op de Grote Markt, vlak voor het sterrenhotel waar hij verblijft. Op die plek mag je normaal niet parkeren, maar of de sultan voor deze inbreuk ook een boete krijgt? 'Daar ga ik zelfs niet op reageren', zegt eerste commisaris Marc Vranckx van de lokale politie.</p>
      <p>
        <b>Andere oplossing</b>
      </p>
      <p>'We zijn met alle betrokken diensten - inclusief die van de sultan - aan het bekijken of we een andere oplossing vinden voor de voertuigen', aldus korpschef Vranckx. 'Zijn wagens moeten ter beschikking staan, maar graag op een manier waarbij ze de anderen niet hinderen. Ik heb alle begrip voor de klachten, we willen de Grote Markt dan ook maximaal vrijhouden. De komst van de sultan is erg snel verlopen, daarom konden we deze zaken niet eerder regelen.'</p>
      <p>Later op de dag communiceerde Leuven dat de sultan en zijn gevolg niet langer mogen parkeren op de Grote Markt. Het stadsbestuur wil evenwel een uitzondering maken voor de aanwezigheid van voertuigen in het kader van beschermende, protocollaire verplichtingen van een staatshoofd.</p>
      <p>Tot eind januari verblijft sultan Qaboos in sterrenhotel The Fourth. Er zijn geen andere gasten welkom in het gebouw. Alle andere boekingen zijn geannuleerd.</p>
      <figure>
        <iframe data-src="https://twitter.com/darlingGeert/status/1203762161153138692?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>