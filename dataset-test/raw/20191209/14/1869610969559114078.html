<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/turcan-pnl-sustine-anularea-pensiilor-speciale-cu-exceptia-celor-ale-militarilor-si-magistratilor-ciolacu-eliminarea-pensiilor-speciale-un-discurs-electoral-psd-propune-impozitarea-progresiva-18660207"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T14:28:00+00:00"/>
    <meta property="og:title" content="Turcan: PNL susţine anularea pensiilor speciale, cu excepţia celor ale militarilor şi magistraţilor / Ciolacu: Eliminarea pensiilor speciale, un discurs electoral. PSD propune impozitarea progresivă"/>
    <meta property="og:description" content="Raluca Turcan a anunţat că PNL a decis, în şedinţa BEX de luni, ca partidul să susţină anularea pensiilor speciale, cu excepţia celor militarilor şi magistraţilor. Vicepremierul a precizat că în paralel..."/>
  </head>
  <body>
    <article>
      <h1>Turcan: PNL susţine anularea pensiilor speciale, cu excepţia celor ale militarilor şi magistraţilor / Ciolacu: Eliminarea pensiilor speciale, un discurs electoral. PSD propune impozitarea progresivă</h1>
      <h2>Raluca Turcan a anunţat că PNL a decis, în şedinţa BEX de luni, ca partidul să susţină anularea pensiilor speciale, cu excepţia celor militarilor şi magistraţilor. Vicepremierul a precizat că în paralel Guvernul vrea să vină cu o Lege a pensiilor care să elimine inechităţile în calcularea pensiilor. Totodată, preşedintele interimar al PSD, Marcel Ciolacu, a declarat, luni, după şedinţa conducerii partidului, că desfiinţarea pensiilor speciale reprezintă doar un discurs electoral şi că social-democraţii au propus un proiect de lege pentru impozitarea progresivă a veniturilor.</h2>
      <address><time datetime="2019-12-09T14:28:00+00:00">09 Dec 2019, 14:28</time> by <a rel="author" href="https://www.mediafax.ro/autor/elena-crangasu" target="_blank">Elena Crangasu</a></address>
      <p>„Am luat decizia ca PNL să susţină anularea pensiilor speciale, cu excepţia pensiilor militarilor şi magistraţilor care deja au o decizie a CCR. În felul acesta se elimină o inechitate crasă în sistem. Sunt aproape 9 miliarde de euro pe an care sunt cheltuite de statul român cu pensiile speciale”, a afirmat Raluca Turcan, luni, la finalul BEX al PNL.</p>
      <p>Prim-vicepreşedintele PNL a adăugat că Executivul vrea să elimine inechităţile în calcularea pensiilor, iar aceasta să se facă pe principiul contributivităţii.</p>
      <p>„Dorim ca în paralel cu anularea unor privilegii care sunt date pe criterii discriminatorii, să venim cu o Lege a pensiilor care să elimine inechităţile din sistem prin stabilirea, ca punct de plecare în calcularea pensiilor a principiului contributivităţii. O ţară întreagă aşteaptă ca pensiille în România să fie calculate pe principiul contributivităţii şi tot ceea ce înseamnă privilegiu stabilit la discreţia politicienilor să fie eliminat”, a conchis Turcan.</p>
      <p>Comisia pentru muncă a Camerei Deputaţilor are pe ordinea de zi a şedinţei de marţi, care începe la ora 11.00, proiectul de lege al PNL pentru eliminarea pensiilor speciale.</p>
      <p>Iniţiativa PNL se numeşte „propunere legislativă privind eliminarea pensiilor de serviciu pentru deputaţi şi senatori şi senatori, judecători şi procurori, personalul auxiliar de specialitare al instanţelor judecătoreşti şi al parchetelor, poliţişti, funcţionari publici cu statul special, funcţionari publici parlamentari, membrilor corpului diplomatic şi consular al României, membrilor Curţii Constituţionale şi a personalului aeronautic civil navigant profesionist din aviaţia civilă din România”.</p>
      <p>
        <b>Ciolacu: Eliminarea pensiilor speciale, un discurs electoral. PSD propune impozitarea progresivă</b>
      </p>
      <p>„Tot aud acest discurs electoral - desfiinţarea tuturor pensiilor speicale cu excepţii. Ori e desfiinţatare la toata lumea, ori există excepţii. Trebuie o abordare mai serioasă. PSD a venit cu un proiect de lege privind impozitarea progresivă a veniturilor astfel încât evitam să atacăm un drept deja câştigat. Am fi făcut o impozitare corectă, ar fi fost o singură lege şi nu ar fi trebuit deschisă toată cutia Pandorei. Înţeleg abordarea actualului guvern, cu eliminarea totală, dar numai puţin de... Cu certitudine, este exclus să considerăm că pensiile militarilor sunt pensii speciale”, a declarat Marcel Ciolacu.</p>
      <p>El a mai spus că îşi menţine punctul de vedere potrivit căruia parlamentarii nu trebuie să aibă niciun fel de indemnizaţie.</p>
      <p>„Punctul nostru de vedere este de a introduce o impozitare progresivă a veniturilor. E aproape incorect să discuţi despre un drept deja câştigat, dar nu vrea să intru nici în logica electorală cu eliminarea... cu excepţie. Ori le eliminăm pe toate, ori nu. Aşteptăm să vedem la votul final la Camera Deputaţilor. Chiar dacă PSD nu e la guvernare e posibil să facem pe cheltuiala noastră un studiu de impact şi venim cu amendamentele necesare”, a mai spus liderul interimar al social-democraţilor.</p>
      <p>Ciolacu a precizat că o poziţie a partidului va fi stabilită în şedinţa grupurilor parlamentare de luni după amiază.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>