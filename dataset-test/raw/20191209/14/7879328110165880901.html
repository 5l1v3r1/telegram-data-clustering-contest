<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3998551853670113092/%DA%86%D9%87%D8%A7%D8%B1-%D8%B9%D9%84%D8%AA-%D8%A7%D8%B5%D9%84%DB%8C-%D8%AA%D8%B5%D8%A7%D8%AF%D9%81%D8%A7%D8%AA-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T14:06:27+00:00"/>
    <meta property="og:title" content="چهار علت اصلی تصادفات در کشور"/>
    <meta property="og:description" content="معاون اجتماعی راهور ناجا گفت: سرعت و سبقت غیر مجاز عامل ۲۲ درصد تصادفات به ویژه تصادفات جرحی و فوتی در کشور است."/>
  </head>
  <body>
    <article>
      <h1>چهار علت اصلی تصادفات در کشور</h1>
      <address>
        <time datetime="2019-12-09T14:06:27+00:00">09 Dec 2019, 14:06</time>
      </address>
      <pre> معاون اجتماعی راهور ناجا گفت: سرعت و سبقت غیر مجاز عامل ۲۲ درصد تصادفات به ویژه تصادفات جرحی و فوتی در کشور است. </pre>
      <p>به گزارش <a href="http://jamejamonline.ir/">جام جم آنلاین</a> از باشگاه خبرنگاران جوان، سرهنگ عین الله جهانی معاون اجتماعی راهور ناجا در سومین جشنواره پیشگیری از سوانح و حوادث ترافیکی که صبح امروز در سالن شهدای رادیو برگزار شد، درباره موضوع این جشنواره اظهار کرد: مدیریت سرعت موضوع اصلی جشنواره سوم را تشکیل می‌دهد و ما در این جشنواره قصد نداریم که سرعت را کاهش بدهیم بلکه هدف مدیریت سرعت است.<br/><br/>او بیان کرد: امروزه برخی رانندگان از سرعت‌های مجاز در معابر بی اطلاع هستند آمار‌ها نشان می‌دهند که سرعت و سبقت غیر مجاز عامل ۲۲ درصد تصادفات به ویژه تصادفات جرحی و فوتی بوده است.</p>
      <p>
        <b>چهار علت اصلی تصادفات در کشور</b>
      </p>
      <p>معاون اجتماعی راهور ناجا افزود: چهار علت اصلی تصادفات را به خود اختصاص می‌دهند که این چهار علت ۸۲ دصد تصادفات را شامل می‌شود سرعت غیر مجاز، سبقت غیر مجاز، خستگی و خواب آلودگی و توجه نکردن به جلو در هنگام رانندگی این چهار عامل هستند اگر در ۳۰ کیلومتری شهر‌ها، راننده به خستگی و خواب آلودگی دچار شود و علاوه بر این موضوع سرعت غیر مجاز هم داشته باشد، تصادفات به میزان چشمگیری افزایش پیدا می‌کنند.<br/><br/>جهانی تا کید کرد: طبق ماده‌ی ۷۱۸ قانون مجازات اسلامی کسانی که با سرعت‌های غیر مجاز تصادف می‌کنند به تشدید مجازات محکوم می‌شوند، سرعت غیر مجاز علاوه بر جریمه راننده پیامد‌هایی همچون نمره منفی در رانندگی، سلب، ضبط و ابطال گواهینامه را به همراه دارد اگر در تصادفات راننده به طور غیر عمد فردی را به قتل برساند؛ این قتل علاوه بر جزای نقدی مجازات سه سال زندان را دارد حتی اگر اولیای دم قاتل را ببخشند.<br/><br/>وی تصریح کرد: در یک تا دوسال اخیر با توقف و حتی در برخی موارد افزایش میزان تصادفات مواجه بودیم. به ازای ۱۰ هزار وسیله نقلیه در آسیا ۱۰.۹ نفر، جان خود را از دست می‌دهند که در ایران این رقم به ۵.۷ نفر می‌رسد حدود ۳۴ تا ۳۵ میلیون وسیله نقلیه در کشور وجود دارند، همچنین در سال گذشته ۱۷ هزار و ۱۸۳ نفر در ایران جان خود را از دست دادند و ۳۶۵ هزار نفر مجروح شدند.<br/><br/>جهانی یادآوری کرد: راننده‌ای که مسیر معینی را با سرعت ۱۲۰ کیلومتر بر ساعت طی کند و در ۶۰ دقیقه به مقصد برسد اگر همان مسیر را با سرعت ۱۴۰ کیلومتر بر ساعت طی کند، تنها هشت دقیقه زودتر به مقصد می‌رسد، اما این احتمال وجود دارد که جریمه شود، تصادف کند یا حتی خودرویش واژگون شود.</p>
      <p>
        <b>نقش سرعت در شدت حادثه</b>
      </p>
      <p>همچنین در ادامه همایون صادقی رئیس دانشگاه علوم پزشکی تبریز و رئیس مرکز تحقیقات و قطب توسعه دانش و ترافیک در باره نقش سرعت در شدت حادثه اظهار کرد: سرعت علاوه بر افزایش امکان بروز حادثه، شدت حادثه را هم افزایش می‌دهد. مداخله در موضوع مدیریت سرعت بسیار موثر است.<br/><br/>وی بیان کرد: مدیریت سرعت تنها به معنای کاهش سرعت و جریمه کردن راننده نیست، امروزه ما باید به موضوع مدیریت سرعت شهری نسبت به گذشته بیشتر توجه کنیم، علاوه بر اورژانس باید بخش‌های دیگر وزارت بهداشت هم در موضوع مدیریت سرعت دخیل شوند.<br/><br/>معاون اجتماعی راهور ناجا یادآوری کرد: در بحث مدیریت سرعت تنها موارد محدودی مانند آمبولانس‌ها و پلیس‌ها استثنا دارند، بنابراین بقیه افراد باید مدیریت سرعت را رعایت کنند.</p>
    </article>
  </body>
</html>