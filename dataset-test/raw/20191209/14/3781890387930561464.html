<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/royalnews/746074"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T14:40:00+00:00"/>
    <meta property="og:title" content="'สมเด็จพระราชินี'เสด็จฯทอดพระเนตร 'ราชวัลลภเริงระบำ'"/>
    <meta property="og:description" content="สมเด็จพระนางเจ้าฯ พระบรมราชินี เสด็จพระราชดำเนินแทนพระองค์ไปทอดพระเนตรการแสดงการฝึกทางทหารประกอบดนตรี ราชวัลลภเริงระบำ และกองทหารเกียรติยศ ประจำปี 2562"/>
  </head>
  <body>
    <article>
      <h1>'สมเด็จพระราชินี'เสด็จฯทอดพระเนตร 'ราชวัลลภเริงระบำ'</h1>
      <address>
        <time datetime="2019-12-09T14:40:00+00:00">09 Dec 2019, 14:40</time>
      </address>
      <figure>
        <img src="https://www.dailynews.co.th/admin/upload/20191209/news_vIZqlXbtDM221727_533.jpg?v=20191211228"/>
      </figure>
      <p>
        <b>สมเด็จพระนางเจ้าฯ พระบรมราชินี เสด็จพระราชดำเนินแทนพระองค์ไปทอดพระเนตรการแสดงการฝึกทางทหารประกอบดนตรี ราชวัลลภเริงระบำ และกองทหารเกียรติยศ ประจำปี 2562</b>
      </p>
      <p>เมื่อเวลา 17.30 น. วันที่ 9 ธ.ค. 62 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ สมเด็จพระนางเจ้าสุทิดา พัชรสุธาพิมลลักษณ พระบรมราชินี ประทับเฮลิคอปเตอร์พระที่นั่ง เสด็จพระราชดำเนินแทนพระองค์ ทอดพระเนตรการแสดงการฝึกทางทหารประกอบดนตรี "ราชวัลลภเริงระบำ" และกองทหารเกียรติยศ ประจำปี 2562 ที่โรงเรียนเตรียมทหาร สถาบันวิชาการป้องกันประเทศ ต.ศรีกะอาง อ.บ้านนา จ.นครนายก <br/> <br/>ในการนี้ทรงรับการถวายความเคารพจากกองทหารเกียรติยศ หน่วยชนะเลิศ ต่อจากนั้นทรงวางพานพุ่มดอกไม้ ถวายราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ทรงจุดธูปเทียนเครื่องทองน้อยถวายราชสักการะ แล้วเสด็จพระราชดำเนินไปยังพลับพลาที่ประทับ ลานการแสดงทางทหารประกอบดนตรีฯ ทอดพระเนตรการแสดงการฝึกทางทหารประกอบดนตรี “ราชวัลลภเริงระบำ” (Hop to the bodies slams) และกองทหารเกียรติยศประจำปี 2562 ซึ่งผู้แสดงจัดจากหน่วยที่ได้รับคัดเลือกและจัดการแสดงสาธิตการฝึกของกองทัพไทย จำนวน 3 กรม ประกอบด้วย กรมฮอป (HOP) หน่วยบัญชาการต่อสู้อากาศยานและรักษาฝั่ง, กรมฮอป ( HOP) หน่วยบัญชาการนาวิกโยธิน, กรมทหารราบที่ 9 กองพลทหารราบที่ 9 จำนวน 837 นาย</p>
      <figure>
        <img src="https://www.dailynews.co.th/admin/upload/20191209/news_gMErgBtHyw215455_533.jpg?v=20191211228?v=3091"/>
      </figure>
      <p> <br/>ตามที่พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานคู่มือฝึกทางทหารประกอบดนตรี “ราชวัลลภเริงระบำ” พุทธศักราช 2559 และแบบฝึกทางทหารประกอบดนตรี “ราชวัลลภเริงระบำ” ให้นำไปดำเนินการฝึกกำลังพลของกองทัพไทย ซึ่งนับเป็นพระมหากรุณาธิคุณอย่างหาที่สุดมิได้ โดยกองทัพไทยได้ดำเนินการฝึกตามพระบรมราโชบายและนำไปขยายผลให้กับทหารทุกหน่วยจนถึงระดับกองพัน เพื่อให้กำลังพลมีการปฏิบัติที่เข้มแข็งพร้อมเพรียง มีวินัย ตลอดจนเพิ่มขีดความสามารถในการใช้อาวุธของกำลังพลทั้งนี้ กองทัพไทย ได้ดำเนินการฝึกกำลังพลอย่างเข็มแข็ง และจัดการแข่งขันการฝึกทางทหารประกอบดนตรี “ราชวัลลภเริงระบำ” โดยมีหน่วยเข้าร่วมการแข่งขันจากทุกเหล่าทัพ จำนวนทั้งสิ้น 17 กรม 51 กองพัน ใช้เวลาในการคัดเลือกเป็นระยะเวลา 3 เดือน จนได้หน่วยที่ดีที่สุด 3 ลำดับ</p>
      <figure>
        <img src="https://www.dailynews.co.th/admin/upload/20191209/news_hGZyKwIpXk215455_533.jpg?v=20191211228?v=8327"/>
      </figure>
      <p> <br/>นอกจากนี้ ยังพระราชทานพระบรมราโชบาย ให้กองทัพไทย ดำเนินการจัดการแข่งขันกองทหารเกียรติยศ เพื่อให้การปฏิบัติของกองทหารเกียรติยศมีความเป็นมาตรฐาน เกิดความสง่างาม และเป็นการแสดงถึงความจงรักภักดีโดยมีหน่วยเข้าร่วมการแข่งขันจากทุกเหล่าทัพ จำนวน 108 กองพันใช้เวลาในการคัดเลือก เป็นระยะเวลา 3  เดือน จนได้หน่วยที่ดีที่สุด 2 ลำดับ <br/> <br/>จากนั้นพระราชทานรางวัลชนะเลิศ และรางวัลรองชนะเลิศการแข่งขันกองทหารเกียรติยศและการแสดงการฝึกทางทหารประกอบดนตรี “ราชวัลลภเริงระบำ” ซึ่งรางวัลชนะเลิศ ได้แก่ พ.ท.ที เพิ่มผล ผู้บังคับกองพันทหารราบที่ 3 กรมทหารราบที่ 23 รางวัลรองชนะเลิศ ได้แก่ พ.ท.บุญวัฒน์ จันทรมานนท์ ผู้บังคับกองพันทหารราบที่ 2 กรมทหารราบที่ 17  </p>
      <figure>
        <img src="https://www.dailynews.co.th/admin/upload/20191209/news_XXsesTWQno215455_533.jpg?v=20191211228?v=3218"/>
      </figure>
      <p> <br/>การแข่งขันการแสดงการฝึกทางทหารประกอบดนตรี “ราชวัลลภเริงระบำ” ระดับกรม รางวัลชนะเลิศ ได้แก่ นาวาเอก พูนศักดิ์ บัวแก้ว ผู้บังคับการกรมต่อสู้อากาศยานที่ 2 หน่วยบัญชาการต่อสู้อากาศยานและรักษาฝั่ง รางวัลรองชนะเลิศอันดับ 1 ได้แก่ นาวาเอก เผดิมชัย สุคนธมัต ผู้บังคับการกรมทหารปืนใหญ่ กองพลนาวิกโยธิน หน่วยบัญชาการนาวิกโยธิน รางวัลรองชนะเลิศอันดับ 2 ได้แก่ พันเอก วุทธยา จันทมาศ ผู้บังคับการกรมทหารราบที่ 9 กองพลทหารราบที่ 9</p>
      <figure>
        <img src="https://www.dailynews.co.th/admin/upload/20191209/news_QHKhsPmbBm215456_533.jpg?v=20191211228?v=4984"/>
      </figure>
      <p> <br/>การแข่งขันการแสดงการฝึกทางทหารประกอบดนตรี “ราชวัลลภเริงระบำ” (Hoptothe bodies slams) ระดับกองพันรางวัลชนะเลิศ ได้แก่ พันโท พิจักษณ์ บุปผาพันธุ์ ผู้บังคับกองพันทหารราบที่ 1 กรมทหารราบที่ 9 รางวัลรองชนะเลิศอันดับ 1 ได้แก่ นาวาโท สุทธิ ทิพย์สุขผู้บังคับกองพันรักษาฝั่งที่ 11 กรมรักษาฝั่งที่ 1 หน่วยบัญชาการต่อสู้อากาศยานและรักษาฝั่ง และรางวัลรองชนะเลิศอันดับ 2 ได้แก่ นาวาโท สุรศักดิ์  กิ่มบางยาง ผู้บังคับกองพันต่อสู้อากาศยานที่ 11 กรมต่อสู้อากาศยานที่ 1 หน่วยบัญชาการต่อสู้อากาศยานและรักษาฝั่ง.</p>
      <figure>
        <img src="https://www.dailynews.co.th/admin/upload/20191209/news_LMJigmIlkk221727_533.jpg?v=20191211228?v=1767"/>
      </figure>
    </article>
  </body>
</html>