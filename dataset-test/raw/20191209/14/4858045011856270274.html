<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/klaus-iohannis-l-a-decorat-pe-hans-klemm-cu-cea-mai-inalta-distinctie-a-statului-roman_1411251.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T14:50:23+00:00"/>
    <meta property="og:title" content="Klaus Iohannis l-a decorat pe Hans Klemm cu cea mai înaltă distincție a României"/>
    <meta property="og:description" content="Ambasadorul SUA în România, Hans Klemm, a fost decorat de președintele Klaus Iohannis cu Ordinul Național Steaua României, cel mai înalt..."/>
  </head>
  <body>
    <article>
      <h1>Klaus Iohannis l-a decorat pe Hans Klemm cu cea mai înaltă distincție a României</h1>
      <address><time datetime="2019-12-09T14:50:23+00:00">09 Dec 2019, 14:50</time> by <a rel="author">Ionel Dancu, Reporter</a></address>
      <p>
        <b>Ambasadorul SUA în România, Hans Klemm, a fost decorat de președintele Klaus Iohannis cu Ordinul Național Steaua României, cel mai înalt ordin național românesc.</b>
      </p>
      <ul>
        <li>„<i>În semn de înaltă recunoaștere și apreciere pentru implicarea personală la dezvoltarea relațiilor dintre țara noastră și Statele Unite ale Americii, pentru consolidarea Parteneriatului Strategic România - SUA, se conferă Ordinul Național Steaua Româneii în grad de Mare Cruce Excelenței Sale domnul Hans Klemm, ambasadorul extraordinar și plenipotențiar al Statelor Unite ale Americii la București</i>”, se arată în decretul semnat de șeful statului, actul fiind publicat în Monitorul Oficial. Decretul este contrasemnat și de premierul Ludovic Orban.</li>
      </ul>
      <p>Ordinul "Steaua României" este cel mai înalt ordin național românesc, acordat pentru „serviciile excepționale, civile și militare, aduse statului și poporului român”. În cazul cetățenilor străini, ordinul se acordă pentru contribuția deosebită la dezvoltarea relațiilor de colaborare și de prietenie cu România sau pentru fapte și servicii excepționale aduse statului și poporului român.</p>
      <p>Membrii ordinului sunt numiţi pe viaţă.</p>
      <p>Însemnul decoraţiei se compune dintr-o cruce repetată, emailată albastru, având între braţe patru acvile metalice cu zborul desfăcut, iar în centru, un medalion emailat roşu, înconjurat de o cunună de frunze de stejar emailată verde.</p>
      <p>Pe aversul medalionului este aplicată stema României, din metal, şi, în bordura albastră, este înscrisă deviza IN FIDE SALUS. Pe revers este înscrisă data 1877, anul instituirii ordinului.</p>
      <p>Însemnul este surmontat de o cunună ovală, împletită din frunze de stejar şi laur.</p>
      <p>Metalul din care se confecţionează însemnul ordinului este argint cu titlu de 750 la mie, iar metalul din care sunt confecţionate plăcile, argint cu titlu de 900 la mie.</p>
      <p>
        <i>În data de 21 septembrie 2015, Hans Klemm a preluat funcţia de ambasador al SUA în România. El se află însă pe picior pe plecare pentru că postul de ambasador al SUA la Bucureşti urmează să fie ocupat de Adrian Zuckerman, care a fost confirmat în funcţie pe 20 noiembrie de Senatul american.</i>
      </p>
    </article>
  </body>
</html>