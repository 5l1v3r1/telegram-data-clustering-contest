<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/suspilstvo/ne-zelenskim-dinim-urodjentsii-vinnichchini-yaki-potrapili-na-obkladinku-jurnalu-time-foto"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-12-09T14:48:55+00:00"/>
    <meta property="og:title" content="Не Зеленським єдиним: уродженці Вінниччини, які потрапили на обкладинку журналу Time (Фото)"/>
    <meta property="og:description" content="16 грудня у друк вийде номер щотижневого журналу Time з президентом України на обкладинці. Йому присвятять головну статтю випуску. Однак Володимир Зеленський не перший українець, який прикрасив шпальти авторитетного американського видання. У XX столітті &quot;обличчями тижня&quot; ставали щонайменше 17 уродженців України, серед яких такі відомі історичні постаті як: Лев Троцький, Леонід Брєжнєв та Голда Меїр. Також були серед них і вінничани. Один з них потрапляв на обкладинку двічі."/>
  </head>
  <body>
    <article>
      <h1>Не Зеленським єдиним: уродженці Вінниччини, які потрапили на обкладинку журналу Time (Фото)</h1>
      <address>
        <time datetime="2019-12-09T14:48:55+00:00">09 Dec 2019, 14:48</time>
      </address>
      <p>
        <b>16 грудня у друк вийде номер щотижневого журналу Time з президентом України на обкладинці. Йому присвятять головну статтю випуску. Однак Володимир Зеленський не перший українець, який прикрасив шпальти авторитетного американського видання. У XX столітті "обличчями тижня" ставали щонайменше 17 уродженців України, серед яких такі відомі історичні постаті як: Лев Троцький, Леонід Брєжнєв та Голда Меїр. Також були серед них і вінничани. Один з них потрапляв на обкладинку двічі.</b>
      </p>
      <p>Близько ста років американський щотижневик Time публікує особистостей та явища, які вплинули на світ. З'явитись на обкладинці цього журналу вважається престижним досягненням. У різні роки видання публікувало на першій шпальті трьох уродженців Вінниччини, а саме <b>Ігнація Яна Падеревського</b>, <b>Зельмана Ваксмана </b>та <b>Леві Ешкола</b>. Кожен з них відзначився значними досягненнями у своїй сфері діяльності.</p>
      <h3>Ігнацій Ян Падеревський</h3>
      <figure>
        <img src="https://vinbazar.com/sites/default/files/newfiles/2019-12/130-c0b974ff323c45cd012f4141be7a96cb.jpg"/>
      </figure>
      <p>Був охрещений у парафіяльному костелі Пресвятої Трійці у Хмільнику. Мати померла невдовзі після народження Ігнація. Його разом із сестрою виховував батько. У 1863 році батько брав участь в антиросійському повстанні, за що на рік був ув'язнений у Києві. Повернувшись з ув'язнення в 1865 році,  вирішує переселитися з Поділля, оскільки була загроза репресій з боку влади. </p>
      <p>Пізніше Ігнацій здобув музичну освіту та подорожував по різним країнам з концертами. У США його називали “найбільшим за всіх, метром, королем піаністів, чаклуном клавіатури”.</p>
      <p>Займався також політичною кар’єрою. У 1919 році займав посаду Прем’єр-міністра Польської республіки. Під час німецькою окупації Польщі, був членом уряду в екзилі. Помер у 1941 році в США.</p>
      <figure>
        <img src="https://vinbazar.com/sites/default/files/newfiles/2019-12/666-226555a6b07e15f065f2df1eb3d4a227.jpg"/>
        <figcaption>Двічі потрапляв на обкладинку журналу Time:<br/><b>23 січня 1928 року</b> та <b>27 лютого 1939 року</b>.</figcaption>
      </figure>
      <p>В кінці 2014 року у Вінницькому національному технічному університеті відкрили Центр польської культури імені Ігнація Падеровського.</p>
      <h3>Зельман Ваксман</h3>
      <figure>
        <img src="https://vinbazar.com/sites/default/files/newfiles/2019-12/188-4db5eebb7db81161e572b31311d0cd92.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-12/39-b1f655d568d55b6d4a766a67f8b09cdc.jpg"/>
      </figure>
      <p>Світову славу досліднику принесло відкриття стрептоміцину - першого ефективного антибіотика для лікування туберкульозу. Щоправда, саме відкриття зробив його аспірант Альберт Шац. Проте методику його пошуку розробив саме Ваксман. Останньому й дісталася левова частка слави - зокрема Нобелівська премія з фізіології та медицини 1952 року.</p>
      <p>Номер журналу Time з обличчям Ваксмана побачив світ <b>7 листопада 1949 року</b>.</p>
      <p> </p>
      <h3>Леві Ешкол</h3>
      <figure>
        <img src="https://vinbazar.com/sites/default/files/newfiles/2019-12/431-5a96038d533051dd1a0dc92b445714c9.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-12/52-f4a26e81280349e64f307cd55105872d.jpg"/>
      </figure>
      <p>Народився 1895 року в Оратові. За народженням отримав ім’я Лев Школьник. Батьки Леві були власниками сільськогосподарських підприємств. У 1911 році вступив до єврейської гімназії у Вільно (сучасний Вільнюс). Пізніше емігрував до Палестини.</p>
      <p>У новоствореній державі Ізраїль, Ешкол був головою низки міністерств, а 1963-го очолив уряд. За його каденції Ізраїль переміг у Шестиденній війні.</p>
      <p>Під час завершальної фази війни <b>9 червня 1967</b> року вийшов Time з Леві Ешколом на першій сторінці.</p>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>