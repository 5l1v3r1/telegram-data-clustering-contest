<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/40009/%D9%85%D8%AA%D9%88%D9%84%DB%8C-%D8%B2%D8%A7%D8%AF%D9%87-%D9%86%D9%87%D8%B6%D8%AA-%D8%A8%D9%87%DB%8C%D9%86%D9%87%E2%80%8C%D8%B3%D8%A7%D8%B2%DB%8C-%D9%85%D8%B5%D8%B1%D9%81-%D8%A8%D8%A7-%D8%AC%D8%AF%DB%8C%D8%AA-%D8%AF%D9%86%D8%A8%D8%A7%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-12-09T14:25:00+00:00"/>
    <meta property="og:title" content="متولی زاده: نهضت بهینه‌سازی مصرف با جدیت دنبال می‌شود"/>
    <meta property="og:description" content="مدیرعامل توانیر گفت: همانطور که وزارت نیرو بار‌ها اعلام کرده است در حال حاضر سیاست اصلی وزارت نیرو مدیریت توأم با عرضه و تقاضا است؛ یعنی همانطور که بحث احداث نیروگاه‌ها و ظرفیت‌سازی جدید با جدیت دنبال می‌شود، بحث آغاز نهضت بهینه‌سازی مصرف نیز شروع شده است."/>
  </head>
  <body>
    <article>
      <h1>متولی زاده: نهضت بهینه‌سازی مصرف با جدیت دنبال می‌شود</h1>
      <address><time datetime="2019-12-09T14:25:00+00:00">09 Dec 2019, 14:25</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>مدیرعامل توانیر گفت: همانطور که وزارت نیرو بار‌ها اعلام کرده است در حال حاضر سیاست اصلی وزارت نیرو مدیریت توأم با عرضه و تقاضا است؛ یعنی همانطور که بحث احداث نیروگاه‌ها و ظرفیت‌سازی جدید با جدیت دنبال می‌شود، بحث آغاز نهضت بهینه‌سازی مصرف نیز شروع شده است.</i>
      </p>
      <figure>
        <img src="https://barghnews.com/files/fa/news/1398/9/18/84925_703.jpg"/>
      </figure>
      <p>به گزارش <a href="https://barghnews.com/">برق نیوز</a>،محمد حسن متولی‌زاده در حاشیه سی و چهارمین کنفرانس بین‌المللی برق در خصوص اینکه آیا برنامه خاصی برای کاهش مصرف برق در سال آینده وجود دارد گفت: همانطور که وزارت نیرو بار‌ها اعلام کرده است در حال حاضر سیاست اصلی وزارت نیرو مدیریت توأم با عرضه و تقاضا است؛ یعنی همانطور که بحث احداث نیروگاه‌ها و ظرفیت‌سازی جدید با جدیت دنبال می‌شود، بحث آغاز نهضت بهینه‌سازی مصرف نیز شروع شده است. وی با بیان اینکه همکاری مؤثر مردم توانسته است به ویژه در سال ۹۸ نتایج ارزشمندی را به دنبال داشته باشد ادامه داد: نکته اساسی که وجود دارد این است که یک سیاست تعرفه‌های تشویقی برای مشترکان خانگی در سال جاری اجرا شد. این سیاست برای اولین‌بار در صنعت برق بود و در فرصت کوتاهی که به ویژه صدا و سیما مردم با آن آشنا شدند.<br/><br/>متولی زاده تاکید کرد: ۲۹ میلیون مشترک خانگی داریم که از این ۲۹ میلیون مشترک، ۲۴ میلیون مشترک مصرف برق آن‌ها در حد الگوی مصرف بود و مهم‌تر از آن ۸ میلیون از این ۲۴ میلیون مشترک برق ضمن اینکه الگوی مصرف را رعایت کردند مصرف آن‌ها در تابستان امسال نسبت به سال قبل کاهش نشان می‌داد و مشمول پاداش خوش‌مصرفی شدند بطوریکه بالغ بر ۱۶ میلیارد تومان پاداش خوش‌مصرفی پرداخت کردیم و از این بابت خوشحال هستیم. <br/><br/><b>* کشاورزان به ازای قطع مصرف در ایام پیک، برق رایگان دریافت می‌کنند</b><br/><br/>مدیرعامل توانیر گفت: یک اقدام مهم دیگر که با همکاری صنایع و کشاورزان در قالب طرح‌های تشویقی انجام شد، از کشاورزان خواهش کردیم در ساعتی از ظهر تابستان و همزمان با پیک تابستان بار مصرف برق خود را کاهش دهند و در مابقی ایام برق را رایگان دریافت کنند.<br/><br/>وی افزود: از صنایع نیز خواستیم که در ساعاتی که ما از آن‌ها درخواست می‌کنیم با هماهنگی قبلی برق را تعدیل کنند و در مابقی ایام برق را با تخفیف ۵۰ درصد دریافت کنند، خوشبختانه حدود ۱۲۰ هزار مشترک صنعتی و کشاورزی با توانیر همکاری و موافقتنامه مبادله کردند و از این بابت در تابستان امسال مدیریت بار خوبی انجام شد، به طوری که رکورد مدیریت مصرف در طول تاریخ صنعت برق زده شد. <br/><br/>مدیر عامل توانیر خاطر نشان کرد: البته ما هم بالغ بر ۲۵۰ میلیارد تومان پاداش همکاری به کشاورزان و صنایع پرداخت کردیم. اما از نگاه اقتصاد ملی عملاً بالغ بر ۷ هزار میلیارد تومان هزینه‌های کشور کاهش یافت و به عبارتی ۲۰ برابر آن پاداش پرداختی منافع برای کشور حاصل شد. <br/><br/>وی در پاسخ به سؤال که پرسید چالش اصلی صنعت برق فاصله قیمت تمام شده برق و قیمت تکلیفی است، آیا در بودجه سال ۹۹ انتظارات صنعت برق برآورده شده است، گفت: فاصله قیمت تمام شده برق با قیمت تکلیفی برق یک مسأله تاریخی است، اما در دو سال اخیر و به ویژه سال جاری نگاه ما بیشتر به سمت کاهش هزینه‌ها است و نگاه اصلاح مدل مصرف به دلیل کاهش هزینه‌ها است.<br/><br/><b>* طرح‌های تشویق سال آینده هم دنبال می‌شود</b><br/><br/>وی افزود: همینطور که عرض کردم طرح‌های تشویقی که وزارت نیرو دارد که در سال آینده هم با جدیت بیشتری دنبال می‌شود، به دلیل این است که مدل مصرف را اصلاح و نهایتاً هزینه‌های تولید را کاهش دهیم و عملاً بار اضافی بر دوش مردم نگذاریم.<br/><br/>متولی زاده گفت:لذا همکاری مشترکان مؤثر است تا به ما کمک کنند تعرفه‌ها را در همان حد مصوب ادامه دهیم و بار اضافی بر دوش آن‌ها نباشد. امسال به طور خاص و برای سال آینده هدف ما همکاری با مردم با کمک استارتاپ‌ها است، به این شکل که ما همین مکانیزم تشویقی که برای صنایع و کشاورزان را درنظر گرفتیم برای عموم مردم بگذاریم و از شرکت‌های استارتاپ به عنوان یک پُل تعاملی و ایجاد ارتباط دوطرفه با مردم استفاده کنیم که هم بتوانند آموزش بدهند و هم در زمان مورد نیاز اطلاع‌رسانی کنند. لینک کوتاه <a href="https://barghnews.com/000APJ"/> کپی لینک</p>
    </article>
  </body>
</html>