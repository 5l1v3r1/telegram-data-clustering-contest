<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apollonas/apollon-oso-antexei%E2%80%A6"/>
    <meta property="og:site_name" content="24sports.com.cy"/>
    <meta property="article:published_time" content="2019-12-09T14:19:00+00:00"/>
    <meta property="og:title" content="Απόλλων: Όσο αντέξει…"/>
    <meta property="og:description" content="Εντυπωσιακός ο Απόλλωνας στο χθεσινό παιχνίδι με την ΑΕΚ και δείχνει ότι συνέρχεται και επιστρέφει σε διεκδικητική πορεία, διότι μετά από καιρό βρίσκεται στην τρίτη θέση και βλέπει με αισιοδοξία το μέλλον."/>
  </head>
  <body>
    <article>
      <h1>Απόλλων: Όσο αντέξει…</h1>
      <h2>Βρήκε ξανά τον τρόπο ο Σωφρόνης</h2>
      <address><time datetime="2019-12-09T14:19:00+00:00">09 Dec 2019, 14:19</time> by <a rel="author">Ονησίφορος Σταύρου</a></address>
      <p>Εντυπωσιακός ο Απόλλωνας στο χθεσινό παιχνίδι με την ΑΕΚ και δείχνει ότι συνέρχεται και επιστρέφει σε διεκδικητική πορεία, διότι μετά από καιρό βρίσκεται στην τρίτη θέση και βλέπει με αισιοδοξία το μέλλον.</p>
      <aside>Ο «καλαμαράς» μεγάλωσε και έπρεπε ήδη να υπάρχει κάποιος άλλος στην ομάδα που θα μπορεί να κάνει αυτά τα πράγματα.</aside>
      <p>Διότι, εκεί που η ομάδα πριν ενάμισι μήνα δεν… βλεπόταν, τώρα αρχίζει να αποδίδει καλό ποδόσφαιρο. Βέβαια, χρειαζόμαστε μεγαλύτερο δείγμα για να πούμε με σιγουριά ότι ο Απόλλωνας επέστρεψε και είναι έτοιμος να διεκδικήσει το πρωτάθλημα ξανά.</p>
      <p>Απλά χθες έγινε ένα ακόμη βήμα προς αυτή την κατεύθυνση, αλλά θέλει ακόμη δουλειά για να δούμε ξανά την ομάδα που θαυμάσαμε. Το σημαντικό είναι ότι πήρε πράγματα και από άλλους παίκτες, όπως ο Παπουλής, ο Πίττας, ο Σελίμοβιτς και ο Βασιλείου.</p>
      <p>Είπαμε πολλές φορές και καταντήσαμε κουραστικοί ότι όταν ο Φώτης είναι καλά, τότε βλέπουμε ένα άλλο Απόλλωνα. Είναι απλά τα πράγματα. Δυστυχώς όμως για τον Απόλλωνα, ο «καλαμαράς» μεγάλωσε και έπρεπε ήδη να υπάρχει κάποιος άλλος στην ομάδα που θα μπορεί να κάνει αυτά τα πράγματα.</p>
      <p>Τι να πούμε για τον Βασιλείου; Πάλι τον χρειάστηκε η ομάδα και πάλι ήταν εκεί, αποδεικνύοντας για ακόμη μία φορά ότι είναι μία πολύτιμη μονάδα. Θετικότατος ο Πίττας, που άλλαξε την ροή του αγώνα όταν μπήκε μέσα. Ενώ, στα θετικά καταγράφεται και η εμφάνιση του Σελίμοβιτς, γιατί με την τριάδα στην άμυνα όλοι θα χρειαστούν.</p>
      <p>Στα αρνητικά, σίγουρα είναι οι τρεις τραυματισμοί των Γκακπέ, Ενσούε και Περέιρα. Προβλήματα που δεν λείπουν από την ομάδα και είναι κάτι που φέρνει προβληματισμό.</p>
      <p>Θα πρέπει να βρεθεί όμως ο τρόπος για να λυθούν αυτά τα θέματα, διότι δημιουργεί μεγάλο πρόβλημα και θα στοιχίσει πάλι στην ομάδα.</p>
      <p>Τα πράγματα φέτος μπορεί να είναι διαφορετικά, διότι υπάρχει κάπως μεγαλύτερο ρόστερ και ούτε υπάρχουν υποχρεώσεις στην Ευρώπη, αλλά οι πολλές απουσίες πάντα δημιουργούν προβλήματα.</p>
      <p>Διότι, μόνο χωρίς προβλήματα μπορεί να αντέξει μέχρι το τέλος και να διεκδικήσει στόχους. Σε αντίθετη περίπτωση θα λέμε αυτό που λέγαμε και πέρσι. Όσο αντέξει…</p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/apollonas/f-konstantinoy-oi-paiktes-dinoyn-apantiseis"/>
        <a href="https://www.24sports.com.cy/gr/sports/podosfairo/kypros/a-katigoria/apollonas/apollon-me-tosi-magkia-mporei"/>
      </related>
    </article>
  </body>
</html>