<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523119-aktivni-investicni-strategie-brzy-povstanou-z-popela/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T14:33:37+00:00"/>
    <meta property="og:title" content="Aktivní investiční strategie brzy povstanou z popela"/>
    <meta property="og:description" content="Analytici francouzské banky Société Générale provedli výzkum výkonnosti globálních akciových trhů od roku 1995. Zkoumali výkonnost 16 tisíc akcií obchodovaných na světových burzách v ročním a dvouletém horizontu a tyto výkonnosti porovnávali s výkonností amerického akciového indexu S&amp;P 500. Došli k závěru, že od roku 2011 má velká většina individuálních světových akcií horší výkonnost než americký index S&amp;P 500. Pokud se podíváme na poslední období, v posledních dvou letech mělo 78 % akcií horší výkonnost než americký index, a v posledním roce mělo horší výkonnost 66 % akcií."/>
  </head>
  <body>
    <article>
      <h1>Aktivní investiční strategie brzy povstanou z popela</h1>
      <address><time datetime="2019-12-09T14:33:37+00:00">09 Dec 2019, 14:33</time> by <a rel="author">Research</a></address>
      <p>Analytici francouzské banky Société Générale provedli výzkum výkonnosti globálních akciových trhů od roku 1995. Zkoumali výkonnost 16 tisíc <a href="https://akcie-cz.kurzy.cz/">akcií</a> obchodovaných na světových burzách v ročním a dvouletém horizontu a tyto výkonnosti porovnávali s výkonností amerického akciového <a href="https://www.kurzy.cz/akcie-usa/s-and-p-500-7/">indexu S&amp;P 500</a>. Došli k závěru, že od roku 2011 má velká většina individuálních světových <a href="https://akcie-cz.kurzy.cz/">akcií</a> horší výkonnost než americký <a href="https://www.kurzy.cz/akcie-usa/s-and-p-500-7/">index S&amp;P 500</a>. Pokud se podíváme na poslední období, v posledních dvou letech mělo 78 % <a href="https://akcie-cz.kurzy.cz/">akcií</a> horší výkonnost než americký index, a v posledním roce mělo horší výkonnost 66 % <a href="https://akcie-cz.kurzy.cz/">akcií</a>.</p>
      <p>Jaký je závěr z tohoto investičního výzkumu? S tím, že <a href="https://www.kurzy.cz/tema/fed/">Fed</a> prováděl a nyní opět provádí kvantitativní uvolňování a americké společnosti provádí masivní zpětné akciové odkupy financované dluhem, byl <a href="https://www.kurzy.cz/akcie-usa/s-and-p-500-7/">index S&amp;P 500</a> v posledním období jednoduše nejlepším aktivem, které mohli investoři vlastnit. Tento závěr je dán také tím, že složení <a href="https://www.kurzy.cz/akcie-usa/s-and-p-500-7/">indexu S&amp;P 500</a> je dáno tržní kapitalizací jednotlivých společností a jeho výkonnost tedy není jednoduše dána prostým průměrem výkonností všech <a href="https://akcie-cz.kurzy.cz/">akcií</a> v indexu obsažených. Nejlepší výkonnosti přitom dosahovali největší technologické společnosti – <a href="https://akcie-cz.kurzy.cz/akcie/apple-inc-5564/">Apple</a>, <a href="https://www.kurzy.cz/akcie-usa/amazon-com-inc-6898/">Amazon</a>, <a href="https://www.kurzy.cz/facebook/">Facebook</a>, <a href="https://akcie-cz.kurzy.cz/akcie/microsoft-corp-3656/">Microsoft</a> a Google – tudíž výkonnost indexu byla výkonností těchto obřích společností masivně ovlivněna.</p>
      <figure>
        <img src="https://img.kurzy.cz/zpravy/obrazky/19/523119-aktivni-investicni-strategie-brzy-povstanou-z-popela/graf_0912_7.jpg"/>
      </figure>
      <p>Domnívám se, že se <a href="https://www.kurzy.cz/akcie-usa/s-and-p-500-7/">index S&amp;P</a> 500 dostal na neudržitelně vysokou úroveň a že především valuace největších společností uvedených výše jsou značně přehnané. Myslím si, že dříve či později se musí dostavit efekt navracení se k průměru (mean-reversion), což znamená, že <a href="https://akcie-cz.kurzy.cz/">akcie</a>, resp. indexy s nejlepší výkonností v uplynulém období budou v následujícím období naopak zaostávat. Nejlepší investičním rozhodnutím v uplynulých letech tedy pravděpodobně bylo nakoupit jednoduše burzovně obchodovaný <a href="https://www.kurzy.cz/podilove-fondy/">fond</a> (ETF) na <a href="https://www.kurzy.cz/akcie-usa/s-and-p-500-7/">index S&amp;P 500</a>. Toto období je již nicméně podle mého názoru pomalu za námi a blíží se období, kdy aktivně spravované <a href="https://www.kurzy.cz/podilove-fondy/">fondy</a> opět vystoupí ze svého stínu a budou alespoň po nějakou dobu předvádět lepší výkonnost než pasivní strategie.</p>
      <p>
        <b>Michal Stupavský, investiční stratég Conseq Investment Management a.s.</b>
      </p>
      <related>
        <h4>Příbuzné stránky</h4>
        <a href="https://www.kurzy.cz/tema/4557783.html"/>
        <a href="https://www.kurzy.cz/tema/4550593.html"/>
        <a href="https://www.kurzy.cz/tema/4995293.html"/>
        <a href="https://www.kurzy.cz/tema/4978058.html"/>
        <a href="https://www.kurzy.cz/zpravy/498047-investicni-strategie-je-v-principu-jen-jedna/"/>
        <a href="https://www.kurzy.cz/zpravy/420966-dubnova-investicni-strategie-pro-ceske-akcie/"/>
        <a href="https://www.kurzy.cz/zpravy/481719-jakou-investicni-strategii-uplatnovat-v-tezkych-casech/"/>
        <a href="https://www.kurzy.cz/zpravy/504241-investicni-strategie-je-hodnota-skutecne-mrtva/"/>
        <a href="https://www.kurzy.cz/zpravy/490781-investicni-strategie-ctvrtletniho-adrenalinu/"/>
        <a href="https://www.kurzy.cz/zpravy/383371-nejhorsi-investicni-strategie-vsech-dob/"/>
        <a href="https://prace.kurzy.cz/urad-prace/volna-mista/reditel-pro-strategii-a-investicni-rozvoj/mzdy"/>
        <a href="https://www.kurzy.cz/zpravy/219055-investicni-strategie-aneb-kudy-z-nudy-7-4-2010/"/>
      </related>
    </article>
  </body>
</html>