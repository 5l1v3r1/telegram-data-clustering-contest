<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918119.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T14:38:00+00:00"/>
    <meta property="og:title" content="لزوم تشکیل قرارگاه رسانه‌ای برای مقابله آثار روانی تحریم‌ها"/>
    <meta property="og:description" content="به گزارش خبرگزاری صدا و سیما؛ آقای رامین نورقلی پور با اشاره به انتشار اخباری مبنی بر وقوع برخی تخلف و فساد در بعضی از واحدهای تولیدی افزود: در زمانی قرار داریم که باید از تولید و تولیدکننده حمایت حداکثر داشته باشیم و باید تا حد ممکن بتوانیم از رسانه ای کردن نامها و اسامی تولیدکنندگان چه در حوزه خصوصی و چه در حوزه دولتی پرهیز کنیم و این مساله ای بسیار مهم است."/>
  </head>
  <body>
    <article>
      <h1>لزوم تشکیل قرارگاه رسانه‌ای برای مقابله آثار روانی تحریم‌ها</h1>
      <address>
        <time datetime="2019-12-09T14:38:00+00:00">09 Dec 2019, 14:38</time>
      </address>
      <p>عضو کمیسیون صنایع و معادن مجلس: قرارگاه رسانه‌ای در شرایط تحریم باعث می‌شود تا انتشار برخی اخبار، فضا را برای فعالیت اقتصادی ناامن نکند.</p>
      <figure>
        <img src="https://www.alef.ir/files/archive/originals/2019/50/164664.jpg"/>
      </figure>
      <p>به گزارش خبرگزاری صدا و سیما؛ آقای رامین نورقلی پور با اشاره به انتشار اخباری مبنی بر وقوع برخی تخلف و فساد در بعضی از واحدهای تولیدی افزود: در زمانی قرار داریم که باید از تولید و تولیدکننده حمایت حداکثر داشته باشیم و باید تا حد ممکن بتوانیم از رسانه ای کردن نامها و اسامی تولیدکنندگان چه در حوزه خصوصی و چه در حوزه دولتی پرهیز کنیم و این مساله ای بسیار مهم است.<br/>وی با تاکید بر اهمیت نظارت و مقابله با فساد گفت: کسی با نظارت و مقابله با فساد مخالف نیست و این کار باید با جدیت ادامه یابد اما نباید این مسئله به تولید ملی ضربه وارد کند.<br/>نماینده مردم کردکوی در مجلس شورای اسلامی تاکید کرد: شرایطی که به دنبال تحریم ایجاد شده شرایط ناپایداری در اقتصاد است و این شرایط ناپایدار موجب ایجاد سوء استفاده‌هایی نیز می شود و در این مساله هیچ تردیدی وجود ندارد اما در رسانه‌ای کردن این مسائل باید با تدبیر بیشتری عمل کنیم و عملکرد رسانه‌ای ما باید متناسب با شرایط تحریم تغییرکند.<br/>عضو کمیسیون صنایع و معادن مجلس شورای اسلامی درخصوص رسانه ای شدن پرونده یکی از شرکت های بزرگ قطعه سازی کشور گفت: رسانه ای کردن این پرونده در شرایط تحریم کار درستی نیست؛ اصولا در مقطع و زمانیکه برای ما بسیار حساس است و بیش از هر زمان دیگری نیاز به حمایت از تولیدکننده وجود دارد نباید کاری کنیم که تولید کننده نتواند به کار خود ادامه دهد و یا ادامه کار او با مشکل مواجه شود.<br/>وی افزود: این اقدام برای همه تولید کنندگان کشور صادق است و نباید در شرایط فعلی اقتصاد کشور، علائم منفی به تولید کنندگان داد.<br/>این نماینده مجلس با بیان اینکه چنین رفتارهایی بر روی مدیران ارشد اقتصادی و صنعتی کشور در حوزه اجرایی و دولتی اثر می‌گذارد و موجب می‌شود بسیار کند حرکت کنند افزود: متاسفانه یکی از عوارض منفی این نوع عملکردها، طولانی شدن بروکراسی است. بروکراتیک شدن هرچه بیشتر کارها به هیچ‌وجه به صلاح ما نیست و قطعا موجب رونق تولید نخواهد شد.<br/>نماینده مردم کردکوی ترکمن بندرگز و گمیشان در مجلس شورای اسلامی گفت: رسانه ای شدن نتایج برخی نظارت‌ها فضا را برای فعالیت اقتصادی فعالان اقتصادی ناامن می کند. این مساله موجب ناامنی هرچه بیشتر فضای کسب و کار در کشور می شود.</p>
    </article>
  </body>
</html>