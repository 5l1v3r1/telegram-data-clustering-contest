<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153534-u-lucku-aktyvisty-vlashtuyut-myrnyj-piket-pered-koncertom-serogy"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T14:55:00+00:00"/>
    <meta property="og:title" content="У Луцьку активісти влаштують мирний пікет перед концертом Серьоги"/>
    <meta property="og:description" content="Захід буде мирним і нестиме виключно інформативний характер, аби зупинити «заросійщення Волині»."/>
  </head>
  <body>
    <article>
      <h1>У Луцьку активісти влаштують мирний пікет перед концертом Серьоги</h1>
      <address>
        <time datetime="2019-12-09T14:55:00+00:00">09 Dec 2019, 14:55</time>
      </address>
      <p>У Луцьку активісти вирішили влаштувати пікет під стінами Волинського облмуздрамтеатру імені Тараса Шевченка перед концертом білоруського виконавця <b>Сєрьоги</b>, що відбудеться 9 грудня.<br/><br/>Організатор пікету <b>Богдан Жишко</b> повідомив <b>Інформаційному агентству ВолиньPost</b>, що захід буде мирним і нестиме виключно інформативний характер, аби зупинити «заросійщення Волині».<br/><br/>«Ми прийдемо із плакатами і гучномовцем, будемо закликати людей не ходити на концерти артистів, які співають російською. Перекривати входи не будемо. Хто хоче нехай іде, має право, а ні, то нехай здають квитки. Якщо такі артисти перестануть користуватися попитом, то їх не возитимуть до Луцька», – каже Богдан Жишко.<br/><br/>Оголошення про організацію заходу активіст розмістив у Facebook-групі «Наш Луцьк», звідки адміністратор спільноти його видалив, однак Богдан Жишко зазначає, що декілька десятків людей вже проявили бажання долучитися до акції і готують плакати.</p>
    </article>
  </body>
</html>