<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/iohannis-implicat-in-masurile-bugetare/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T14:49:35+00:00"/>
    <meta property="og:title" content="Iohannis, după ce i-a verificat la teme pe liberali: ”E nevoie de…”"/>
    <meta property="og:description" content="Președintele Klaus Iohannis a declarat că întrevederea pe care a avut-o luni cu premierul Ludovic Orban și cu ministrul de Finanțe Florin Cîțu la Palatul Cotroceni a avut ca obiect pregătirea Legii bugetului pentru anul 2020."/>
  </head>
  <body>
    <article>
      <h1>Iohannis, după ce i-a verificat la teme pe liberali: ”E nevoie de…”</h1>
      <address><time datetime="2019-12-09T14:49:35+00:00">09 Dec 2019, 14:49</time> by <a rel="author">(R.C.)</a></address>
      <p>Președintele Klaus Iohannis a declarat că i se pare un lucru potrivit ca guvernul să înghețe indemnizațiile demnitarilor.</p>
      <p>” Dacă vrem să fim politicieni responsabili, trebuie noi, care stăm în vârful piramidei, să fim primii care dăm semnalul că înțelegem că nu toată lumea poate să beneficieze tot timpul de creșteri de salarii și este un moment potrivit pentru a arăta că orice creștere salarială, oricât de dorită ar fi, trebuie să fie și oportună. I-am încurajat să meargă mai departe cu această măsură promisă”, a declarat Klaus Iohannis, întrebat despre intenția anunțată de premierul Ludovic Orban pentru înghețarea indemnizațiilor demnitarilor, înclusiv a șefului statului.</p>
      <p>De asemenea, el a fost întrebat și despre alte măsuri anunțate de Executiv, printre care interzicerea cumulului pensie și salariu la stat.</p>
      <p>”E nevoie de un mix de măsuri pentru a permite reducerea deficitului într-o zonă rezonabilă, de 3%. Evident, toată lumea își dorește să crească salariile, să crească pensiile, dar trebuie să avem în vedere și limitarea bugetului. Nu putem pleca de la premisa că bugetul e oricât de mare ne dorim”, a adăugat Iohannis.</p>
      <p>Președintele Klaus Iohannis a mai declarat că întrevederea pe care a avut-o luni cu premierul Ludovic Orban și cu ministrul de Finanțe Florin Cîțu la Palatul Cotroceni a avut ca obiect pregătirea Legii bugetului pentru anul 2020.</p>
      <p>„Am avut o discuție pentru pregătirea bugetului. Domnul premier și domnul ministru al Finanțelor au dorit să mă informeze despre stadiul lucrurilor în această zonă extrem de importantă. E clar pentru toată lumea, elaborarea și aprobarea bugetului pentru anul viitor reprezintă cea mai importantă acțiune politică a Guvernului din acest an și din această lună decembrie”, a spus<br/>Klaus Iohannis.</p>
      <p>Președintele Klaus Iohannis a mai spus că își dorește ca primarii să fie aleși în două tururi de scrutin. Șeful statului a susținut că dacă proiectele de lege pentru revenirea la alegerea primarilor în două tururi nu vor trece de Parlament, atunci Guvernul ar trebui să își asume răspunderea.</p>
      <p>„Eu am un mesaj pentru primarii care sunt prezenți aici la întâlnirea cu Asociația Municipiilor din România. Cred că este, însă, important că mesajele pe care le am pentru primarii municipiilor sunt mesaje generale pe care le voi da și celorlalți primari, de exemplu că eu îmi doresc ca primarii să fie aleși în două tururi (…) Trebuie să revenim la alegerea primarilor în două tururi. Sunt iniţiarive în Parlament. Dacă nu se adoptă cred că ar fi o abordare rezonabilă să se meargă cu asumarea răspunderii în Parlament”, a declarat Klaus Iohannis.</p>
      <p>Vicepremierul Raluca Turcan a declarat luni că, în cazul în care proiectul de lege privind alegerea primarilor în două tururi de scrutin nu va trece în Parlament, atunci Guvernul va lua alte măsuri. Vicepremierul a precizat că opțiunea unei moțiuni de cenzură există în orice moment.</p>
      <p>PSD și UDMR nu exclud o moțiune de cenzură la adresa Cabinetului Orban, dacă Guvernul adoptă o OUG privind revenirea la alegerea primarilor în două tururi.</p>
      <related>
        <h4>Articole asemănătoare</h4>
        <a href="https://www.cotidianul.ro/scriitorii-sunt-tot-mai-saraci-iar-uniunea-lor-tot-mai-prospera/"/>
        <a href="https://www.cotidianul.ro/generalul-dumitru-iliescu-da-detalii-despre-binom/"/>
        <a href="https://www.cotidianul.ro/protestatarule-toti-te-vor-prost-hai-nu-fi/"/>
      </related>
    </article>
  </body>
</html>