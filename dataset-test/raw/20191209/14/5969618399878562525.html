<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_fenerbahce_ulker/omprantovits-to-nva-einai-mia-mafia-den-me-endiaferei-na-doylepsw-ekei.5653535.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T14:33:00+00:00"/>
    <meta property="og:title" content="Ομπράντοβιτς: Το ΝΒΑ είναι μια μαφία, δεν με ενδιαφέρει να δουλέψω εκεί"/>
    <meta property="og:description" content="Ο Ζέλικο Ομπράντοβιτς έσταξε δηλητήριο για το ΝΒΑ, όταν η συζήτηση πήγε στους προπονητές και την έλλειψη εμπιστοσύνης σε όσους προέρχονται από την Ευρώπη. Τι είπε για την σχέση του με τον Σαρούνας Γιασικεβίτσιους."/>
  </head>
  <body>
    <article>
      <h1>Ομπράντοβιτς: Το ΝΒΑ είναι μια μαφία, δεν με ενδιαφέρει να δουλέψω εκεί</h1>
      <h2>Ο Ζέλικο Ομπράντοβιτς έσταξε δηλητήριο για το ΝΒΑ, όταν η συζήτηση πήγε στους προπονητές και την έλλειψη εμπιστοσύνης σε όσους προέρχονται από την Ευρώπη. Τι είπε για την σχέση του με τον Σαρούνας Γιασικεβίτσιους.</h2>
      <address><time datetime="2019-12-09T14:33:00+00:00">09 Dec 2019, 14:33</time> by <a rel="author">Αλέξανδρος Τρίγκας</a></address>
      <p>Ο Ζέλικο Ομπράντοβιτς δεν μιλάει συχνά, όταν το κάνει όμως, δίνει ωραίες ατάκες. Ο προπονητής της Φενέρμπαχτσε μίλησε στο Sportando για την καριέρα, την πορεία και τους ανθρώπους με τους οποίους αλληλεπιδρά περισσότερο, κάνοντας ειδική αναφορά στον Σαρούνας Γιασικεβίτσιους.</p>
      <p>Βέβαια, οι πιο σημαντικές κουβέντες προέκυψαν όταν η συζήτηση πήγε στο ΝΒΑ και το ενδεχόμενο να εργαστεί σε κάποια ομάδα του καλύτερου πρωταθλήματος του πλανήτη. Ο "άρχοντας των δαχτυλιδιών" της EuroLeague εξήγησε πως δεν τον ενδιαφέρει αυτή η προοπτική, ενώ χρησιμοποίησε τον όρο "μαφία" για να περιγράψει τον τρόπο σκέψης και λειτουργίας απέναντι στους προπονητές που προέρχονται από την Ευρώπη.</p>
      <p>Αναλυτικά όσα είπε:</p>
      <p><b>Για το ενδιαφέρον των Ντιτρόιτ Πίστονς πριν από μερικά χρόνια και το ενδεχόμενο να εργαστεί ως προπονητής στο ΝΒΑ</b>: "Εκείνη την στιγμή δεν ήταν κάτι σοβαρό. Είμαι καλός φίλος με τον Τζο Ντούμαρς και τον Δημήτρη Ιτούδη. Όταν αποχωρήσαμε από τον Παναθηναϊκό, μείναμε για ένα μήνα στις ΗΠΑ, παρακολουθήσαμε τις προπονήσεις. Πάντα όλοι μαζί. Τώρα είμαι τόσο χαρούμενος με τη ζωή μου στην Ευρώπη, που ούτε καν σκέφτομαι το ΝΒΑ. Ξέρω ότι είναι το καλύτερο πρωτάθλημα στον κόσμο, από άποψη ομάδων και οργανισμών. Είναι όλα τρομερά και υπέροχα. Στην Ευρώπη είναι μια διαδικασία. Είναι σίγουρα αδύνατο να πλησιάσουμε το ΝΒΑ στο κομμάτι των χρημάτων. Η EuroLeague είναι σε πολύ υψηλό επίπεδο. Ίσως το παιχνίδι να είναι πιο ενδιαφέρον σε αυτή, σε σχέση με το ΝΒΑ. Πολλοί το σκέφτονται αυτό. Εγώ ελπίζω πως μια μέρα, ένας προπονητής από την Ευρώπη θα πάει στο ΝΒΑ και θα δουλέψει εκεί, δείχνοντας όλες τις ικανότητές του. Υπάρχουν πολλοί τέτοιοι προπονητές που μπορούν αυτή την στιγμή να δουλέψουν στο ΝΒΑ. Σκεφτείτε τι έγινε τα παλαιότερα χρόνια: ο Μάικ Ντ' Αντόνι που είναι Αμερικανός, γεννήθηκε και μεγάλωσε στην Ευρώπη. Ο Ντέιβιντ Μπλατ είναι Αμερικανός, ο Ιγκόρ Κοκόσκοφ έπρεπε να μείνει για είκοσι χρόνια στις ΗΠΑ για να του δώσουν την ευκαιρία να κοουτσάρει μια ομάδα του ΝΒΑ. Ξέρεις γιατί; Επειδή το ΝΒΑ είναι μια μαφία. Δεν αφήνουν έναν προπονητή να δουλέψει και κανείς δεν μπορεί να πει κάτι για αυτό. Το λέω τώρα, γιατί δεν με νοιάζει. Έχω πολλούς φίλους που εργάζονται στο ΝΒΑ. Είμαστε μαζί τα καλοκαίρια. Έρχονται στις προπονήσεις μου και είμαι πάντα σε επαφή μαζί τους. Το ΝΒΑ είναι το καλύτερο πρωτάθλημα του πλανήτη, αλλά χωρίς καμία αμφιβολία μπορώ να πω ότι υπάρχουν προπονητές στην Ευρώπη που μπορούν να δουλέψουν εκεί. Είναι τόσο απλό. Προσωπικά, δεν με ενδιαφέρει να κοουτσάρω στο ΝΒΑ".</p>
      <p><b>Για την σχέση του με τον Σαρούνας Γιασικεβίτσιους</b>: "Είμαστε φίλοι από την εποχή του Παναθηναϊκού μέχρι σήμερα. Κάνει σπουδαία δουλειά ως προπονητής. Πριν και μετά από κάθε παιχνίδι που παίζουμε μεταξύ μας, τρώμε μαζί. Πάντα κάνουμε πλάκα ο ένας στον άλλον. Κάποια καλοκαίρια κάναμε μάλιστα μαζί διακοπές. Είναι μια πραγματική φιλία. Χαίρομαι πολύ που τον έχω στο πλευρό μου, ως φίλο, όλα αυτά τα χρόνια. Όταν ήταν παίκτης μου, είχαμε κάποια προβλήματα όταν αρχίσαμε να δουλεύουμε μαζί. Στις αρχές μόνο, αλλά έτσι είναι ο χαρακτήρας του και τον λατρεύω. Είναι πολύ ευθύς ως άτομο. Ως παίκτης καταλάβαινε τα πάντα. Ως προπονητές, δουλειά μας είναι να διδάσκουμε τους παίκτες μας. Κι εκείνος πάντα τα έπαιρνε όλα αμέσως. Απολάμβανα να δουλεύω μαζί του όταν ήταν παίκτης. Τώρα, όποτε μιλάμε πάντα του λέω "δεν μπορείς καν να σκεφτείς ότι όλοι οι παίκτες έχουν το δικό σου μπασκετικό IQ". Έτσι είναι".</p>
      <p><b>Για τις πολλές μετακινήσεις παικτών από την EuroLeague στο ΝΒΑ τα τελευταία χρόνια</b>: "Πάντα φέρνω ως παράδειγμα τον Μάρκο Γκούντουριτς. Είχε συμβόλαιο με την ομάδα, οπότε δεν μπορούσε να φύγει τόσο απλά. Οπότε τον ρώτησα ο ίδιος αν θέλει να παίξει στο ΝΒΑ, του είπα "πήγαινε και δοκίμασέ το, κανένα πρόβλημα". Καταλαβαίνω απόλυτα αυτό που σκέφονται οι παίκτες μου. Για παράδειγμα, ο Νικολό Μέλι με πήρε τηλέφωνο για την ευκαιρία που είχε. Είμαι πολύ χαρούμενος για αυτούς, όπως επίσης για άλλους παίκτες που προηγήθηκαν: ο Νέμανια Μπιέλιτσα, ο Μπόγκνταν Μπογκντάνοβιτς, ο Μπραντ Γουάναμεϊκερ και πόσοι άλλοι. Έτσι είναι αυτά, αυτό είναι φυσικό. Γι' αυτόν τον λόγο, ελπίζω πως θα πάει ένας προπονητής από την Ευρώπη να δουλέψει στο ΝΒΑ".</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>