<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/raporty/raport-czlowiek-na-ziemi/aktualnosci/news-greta-thunberg-na-cop25-najbardziej-cierpia-ludy-tubylcze,nId,3378874"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T14:07:45+00:00"/>
    <meta property="og:title" content="Greta Thunberg na COP25: Najbardziej cierpią ludy tubylcze"/>
    <meta property="og:description" content="Młoda szwedzka aktywistka Greta Thunberg zaapelowała w poniedziałek na szczycie klimatycznym COP25 w Madrycie o &quot;konkretne decyzje na rzecz klimatu&quot;. Wskazała na potrzebę &quot;uśmierzania cierpień&quot; ludów tubylczych, żyjących w bezpośrednim kontakcie z naturą."/>
  </head>
  <body>
    <article>
      <h1>Greta Thunberg na COP25: Najbardziej cierpią ludy tubylcze</h1>
      <address><time datetime="2019-12-09T14:07:45+00:00">09 Dec 2019, 14:07</time> by <a rel="author">INTERIA.PL</a></address>
      <p>
        <b>Młoda szwedzka aktywistka Greta Thunberg zaapelowała w poniedziałek na szczycie klimatycznym COP25 w Madrycie o "konkretne decyzje na rzecz klimatu". Wskazała na potrzebę "uśmierzania cierpień" ludów tubylczych, żyjących w bezpośrednim kontakcie z naturą.</b>
      </p>
      <p>Podczas porannej sesji COP25 z udziałem młodzieży 16-letnia działaczka zwróciła uwagę na konieczność słuchania zarówno młodych aktywistów na rzecz klimatu, jak i "osób, które zmiany klimatyczne dotykają bezpośrednio".</p>
      <p>"Posłuchajcie nas, skoro jesteśmy tu przedmiotem tak dużej uwagi ze strony środków masowego przekazu" - powiedziała Greta, wskazując na obecnych na sali młodych ekologów, takich jak ona, a także przedstawicieli niektórych plemion indiańskich.</p>
      <p>Thunberg zaznaczyła, że "z uwagi na cierpienia wielu ludzi" potrzebne są konkretne, a zarazem szybkie decyzje w sprawie powstrzymania zmian klimatycznych. "Najbardziej cierpią z tego powodu ludy tubylcze, żyjące w bezpośrednim kontakcie z naturą. Zmiany klimatyczne prowadzą do tego, że zagrożona jest równowaga w przyrodzie. Musimy im pomóc w walce ze zmianami klimatycznymi, bo mają oni pożyteczną dla nas wiedzę o naturze" - podkreśliła.</p>
      <h3>Greta w Hiszpanii</h3>
      <p>Poranne wystąpienie Szwedki było jej pierwszym podczas oenzetowskiego szczytu COP25, odbywającego się w stolicy Hiszpanii w dniach 2-13 grudnia. Po południu wystąpi ona jeszcze w organizowanym przez UNICEF panelu dotyczącym zaangażowania dzieci w akcje na rzecz ochrony przyrody.</p>
      <p>W piątek Thunberg wzięła udział w wielotysięcznym marszu w centrum Madrytu na rzecz powstrzymania zmian klimatycznych. W wydarzeniu uczestniczyli przedstawiciele ponad 800 organizacji ekologicznych i społecznych, a także hiszpańska młodzież.</p>
      <p>Z opublikowanego w poniedziałek przez dziennik "El Pais" sondażu firmy 40dB wynika, że ponad 90 proc. Hiszpanów uważa za konieczne podejmowanie działań służących powstrzymaniu zmian klimatycznych. Blisko 60 proc. z nich twierdzi, że akcje te należy "wdrażać natychmiast".</p>
      <h3>21-dniowa podróż</h3>
      <p>Greta Thunberg dotarła na szczyt klimatyczny COP25 przez Lizbonę po 21-dniowej podróży przez Atlantyk katamaranem. Krótko po dotarciu do portugalskiej stolicy powiedziała, że jej podróż wyposażonym w panele słoneczne jachtem służyła zwróceniu uwagi na pilną potrzebę powstrzymania zmian klimatycznych, m.in. poprzez zahamowanie wydobycia i eksploatacji paliw kopalnych. </p>
    </article>
  </body>
</html>