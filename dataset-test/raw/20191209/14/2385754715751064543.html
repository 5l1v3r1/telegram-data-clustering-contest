<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/601230/thanatos-petranatin-skotosan-skyloiathoos-o-idioktitisaparadektoi-anakrites"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T14:51:00+00:00"/>
    <meta property="og:title" content="Θάνατος Petrana:Την σκότωσαν σκύλοι,αθώος ο ιδιοκτήτης,«απαράδεκτοι» ανακριτές"/>
    <meta property="og:description" content="Απίστευτη ανατροπή σημειώθηκε στον θάνατο της Petrana, η οποία κατασπαράχθηκε από σκύλους. To Μόνιμο Κακουργιοδικείο που συνεδριάζει στην Πάφο, αθώωσε..."/>
  </head>
  <body>
    <article>
      <h1>Θάνατος Petrana:Την σκότωσαν σκύλοι,αθώος ο ιδιοκτήτης,«απαράδεκτοι» ανακριτές</h1>
      <address><time datetime="2019-12-09T14:51:00+00:00">09 Dec 2019, 14:51</time> by <a rel="author">SigmaLive</a></address>
      <p>Απίστευτη ανατροπή σημειώθηκε στον θάνατο της Petrana, <a href="https://www.sigmalive.com/news/local/601163/ypothesi-petrana-apallaxthike-kai-krithike-athoos-gia-tin-anthropoktonia">η οποία κατασπαράχθηκε από σκύλους.</a></p>
      <p>To Μόνιμο Κακουργιοδικείο που συνεδριάζει στην Πάφο, αθώωσε και απάλλαξε σήμερα από τις κατηγορίες της ανθρωποκτονίας και της πρόκλησης θανάτου εξ αμελείας τον 28χρονο ιδιοκτήτη των σκύλων Rottweiler, Μάριο Παναγιώτου, που η Αστυνομία και η κατηγορούσα αρχή θεωρούσαν υπεύθυνο για τον θάνατο της 46χρονης Petrana Milchova Nikolova από τη Βουλγαρία.</p>
      <p>Ο θάνατος τότε της άτυχης γυναίκας απασχόλησε για αρκετές μέρες την επικαιρότητα αφού δεν ήταν προφανής ο τρόπος θανάτου της και δεν υπήρχαν μαρτυρίες για το πώς ακριβώς η γυναίκα βρέθηκε νεκρή σε χωράφι στη Γεροσκήπου. Αυτό που είχε προκαλέσει, επίσης, μεγάλη εντύπωση ήταν και το γεγονός ότι στο άψυχο σώμα της γυναίκας διενεργήθηκαν πέντε νεκροτομές με κλήτευση, μάλιστα, και ιατροδικαστών από το εξωτερικό.</p>
      <p>Επί της ουσίας της υπόθεσης, το δικαστήριο κατέληξε σε δυο αναντίλεκτα συμπεράσματα ότι η άτυχη Petrana έχασε τη ζωή της από επίθεση σκύλων και ότι σε κλουβί ενός από τα σκυλιά του 28χρονου βρέθηκε αίμα της άτυχης Petrana. Το κακουργιοδικείο στην απόφασή του έψεξε ιδιαίτερα την απόφαση δυο ιατροδικαστών στα αρχικά στάδια της διερεύνησης της υπόθεσης, οι οποίοι ακολουθώντας τις προτροπές των ανακριτών της υπόθεσης, σημείωναν στο πόρισμά τους ότι ο θάνατος της άτυχης Βουλγάρας επήλθε «πιθανόν» από γεωργικό μηχάνημα.</p>
      <p>Το δικαστήριο χαρακτήρισε επίσης απαράδεκτους τους ανακριτές της αστυνομίας, που ξεπερνώντας τα δικά τους καθήκοντα είχαν προβεί σε μια τέτοια εισήγηση.</p>
      <p>Όπως ανέφερε η πρόεδρος του Κακουργιοδικείου, το Δικαστήριο δεν αποδέχτηκε ότι οι σκύλοι του 28χρονου είναι αυτοί που προκάλεσαν τον θανάσιμο τραυματισμό της 46χρονης, αφού δεν παρουσιάστηκε ικανοποιητική μαρτυρία, ούτε ότι ο 28χρονος είχε γνώση της επικινδυνότητας των σκύλων του.</p>
      <p>Ο 28χρονος στο συνεργείο που διατηρεί σε περιοχή της Γερμανίνας Γεροσκήπου είναι ιδιοκτήτης πέντε σκύλων. Ο ίδιος, κατά τη διάρκεια εκδίκασης της υπόθεσης, είχε καταθέσει ενόρκως στο Δικαστήριο ότι οι σκύλοι του ήταν φιλικοί με τον άνθρωπο  και ότι ποτέ δεν είχαν επιτεθεί σε κανέναν. Την ημέρα του επεισοδίου, είπε στο Δικαστήριο, είχε μεταβεί στον παππού του και επιστρέφοντας είδε τη 46χρονη αιμόφυρτη. Όταν αντιλήφθηκε ότι πρόκειται για άνθρωπο με πολλές πληγές, αναστατώθηκε. Είπε ότι η γυναίκα «βογγούσε, κάνοντας με το χέρι της κάποια κίνηση ημικυκλική. Της ανέφερα ότι θα γίνει καλά και ότι θα καλούσα βοήθεια». Ο 28χρονος είπε πως έτσι και έπραξε και κάλεσε άμεσα ασθενοφόρο που ήρθε στη σκηνή και μετέφερε τη 46χρονη στις Πρώτες Βοήθειες του Γενικού Νοσοκομείου Πάφου.</p>
      <p>Το Δικαστήριο αποφάσισε ότι δύο είναι τα αναντίλεκτα γεγονότα στη παρούσα υπόθεση: ότι τα τραύματα στο θύμα που οδήγησαν στο θάνατο προκλήθηκαν από σκύλους ή σκύλο και ότι στο κλουβί του σκύλου Drako, που ανήκει στον κατηγορούμενο, εντοπίστηκε γενετικό υλικό, αίμα του θύματος. Για το τι έχει μεσολαβήσει και πώς το αίμα μεταφέρθηκε εκεί δεν υπάρχει άμεση μαρτυρία και η υπόθεση της Κατηγορούσας Αρχής στηρίχθηκε πάνω σε περιστασιακή μαρτυρία.</p>
      <p>Το Δικαστήριο αποφάσισε ότι για να καταδειχθεί η ενοχή του κατηγορούμενου θα έπρεπε να υπάρχει επαρκής και αξιόπιστη μαρτυρία που να οδηγεί σε πέραν πάσης λογικής αμφιβολίας εύρημα ότι οι σκύλοι Drako και Daizy έχουν μετατρέψει τον χώρο που βρέθηκε το θύμα ως ζωτικό τους χώρο. Επίσης ότι αυτοί σκύλοι είχαν βγει εκτός του τεμαχίου που βρίσκεται το μηχανουργείο του κατηγορούμενου στις 22/2/2018. Ότι οι δύο αυτοί σκύλοι ταυτίζονται ως οι σκύλοι που επιτέθηκαν στο θύμα, και ότι το αίμα που βρέθηκε στο κλουβί του σκύλου Drako δεν μπορεί να εναποτέθηκε από κανένα άλλο τρόπο πλην από τον ίδιο τον σκύλο Drako. Ακόμη ότι αυτό έγινε αμέσως μετά την επίθεση που προξένησε ο ίδιος στο θύμα και όχι σε άλλο χρόνο</p>
      <p>Η προσπάθεια ταύτισης των δειγμάτων στο σώμα του θύματος με τα δόντια του Drako ήταν, όπως ανέφερε το Δικαστήριο, αντιεπιστημονική και αυθαίρετη και έτσι δεν υπήρχε οποιαδήποτε μαρτυρία ταύτισης με τον Drako.</p>
    </article>
  </body>
</html>