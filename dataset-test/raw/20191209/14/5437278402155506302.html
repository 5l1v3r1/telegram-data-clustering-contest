<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/directie-bevestigt-enci-maastricht-volgend-jaar-dicht"/>
    <meta property="og:site_name" content="1limburg"/>
    <meta property="article:published_time" content="2019-12-09T14:07:14+00:00"/>
    <meta property="og:title" content="Directie bevestigt: ENCI Maastricht volgend jaar dicht"/>
    <meta property="og:description" content="Cementfabriek ENCI in Maastricht sluit eind juni volgend jaar de deuren."/>
  </head>
  <body>
    <article>
      <h1>Directie bevestigt: ENCI Maastricht volgend jaar dicht</h1>
      <h2>Cementfabriek ENCI in Maastricht sluit eind juni volgend jaar de deuren.</h2>
      <address><time datetime="2019-12-09T14:07:14+00:00">09 Dec 2019, 14:07</time> by <a rel="author">Sandra Horrichs</a></address>
      <p>Er is inmiddels een adviesaanvraag over de sluiting ingediend bij de OR.</p>
      <p><b>Personeelsbijeenkomst</b><br/>Het personeel is maandag ge√Ønformeerd door de Benelux-directeur van moederbedrijf HeidelbergCement. Voor de 50 medewerkers wordt collectief ontslag aangevraagd.</p>
      <p><b>Oorzaken</b><br/>Volgens de directie heeft de sluiting van de oven begin dit jaar geleid tot een lagere productie van klinker. Dat is het basiselement voor de productie van cement. Het bedrijf werd daardoor in grotere mate afhankelijk van invoer. Maar zeeschepen met een grotere capaciteit kunnen niet over de Maas naar Maastricht. Dat was een handicap. Bovendien is er in Maastricht een beperkte opslagcapaciteit en kent de vestiging hoge onderhoudskosten. Die optelsom bracht de directie tot de conclusie dat de oudste vestiging van ENCI in Nederland (1926) niet in staat is om concurrerend te blijven. Behalve in Maastricht heeft ENCI ook nog vestigingen in IJmuiden en Rotterdam.</p>
      <p><b>Einde mergelwinning</b><br/>ENCI is in de zomer van 2018 gestopt met mergelwinning in Maastricht. Verkoopdirecteur Bart vanden Boeynants sprak geruchten over een mogelijke sluiting toen nog met klem tegen. Op de website van het bedrijf schreef hij destijds: "Ik vang steeds meer geruchten op dat ENCI Maastricht zijn activiteiten stopzet na de sluiting van het ovenbedrijf in 2019. Dat klopt dus helemaal niet. Ja, de concessie loopt af en wij dragen de mergelgroeve over aan de provincie. Op de vrijgekomen gronden komt een natuur- en recreatiegebied, duidelijk gescheiden van de industrie. Maar ENCI Maastricht sluit niet. Integendeel: onze molens zetten de cementproductie voort."</p>
      <p><b>Plan van Transformatie</b><br/>De sluiting van de locatie in Maastricht heeft volgens de directie geen gevolgen voor het Plan van Transformatie voor het gebied waarin ENCI ligt. Het bedrijf zegt zijn verplichtingen te zullen nakomen. In april dit jaar is het noordelijk deel van de mergelgroeve, dat al heringericht was, overgedragen aan Natuurmonumenten. In januari dit jaar wordt het complete gebied via de provincie overgedragen aan de natuurorganisatie. Wat na de sluiting van de fabriek medio komend jaar met het gebouw gaat gebeuren, wordt nog bekeken.</p>
    </article>
  </body>
</html>