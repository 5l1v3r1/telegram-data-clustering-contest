<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/volleyball/kazanlak-i-sofiya-priemat-parvite-dva-dopalnitelni-turnira-v-nvl-zheni.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T14:29:16+00:00"/>
    <meta property="og:title" content="Казанлък и София приемат първите два допълнителни турнира в НВЛ-жени"/>
    <meta property="og:description" content="Те ще се играят от 12 до 14 декември"/>
  </head>
  <body>
    <article>
      <h1>Казанлък и София приемат първите два допълнителни турнира в НВЛ-жени</h1>
      <address>
        <time datetime="2019-12-09T14:29:16+00:00">09 Dec 2019, 14:29</time>
      </address>
      <p>Казанлък и София ще бъдат домакини на първите два допълнителни турнира в НВЛ-жени. Форматът на женското първенство по волейбол на България през тази година предвижда осемте участници да се срещнат общо три пъти помежду си. Това ще стане чрез изиграването на срещи на допълнителни турнири. Те ще се проведат три пъти до края на сезона.</p>
      <p>Първите два турнира ще се играят от 12 до 14 декември. Отборите са разделени в две групи по четири тима спрямо класирането от първия полусезон. В групата се играе всеки срещу всеки и спечелените точки се прибавят към общото класиране. Регламентът за първите два турнира предвижда в група А да попадат отборите, заели първо, четвърто, пето и осмо място. Така в Казанлък ще играят Марица (Пловдив), Берое (Стара Загора), Казанлък и Перун (Варна). В група Б попадат отборите, заели второ, трето, шесто и седмо място. Така в София са отборите на Левски, ЦСКА, Раковски (Димитровград) и Славия. Турнирът ще се проведе в столичната зала "Христо Ботев".</p>
    </article>
  </body>
</html>