<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/social-network/2019/12/09/youtube-video-rewind-2019/"/>
    <meta property="og:site_name" content="Wired"/>
    <meta property="article:published_time" content="2019-12-09T14:12:49+00:00"/>
    <meta property="og:title" content="Il video più odiato del 2019 su YouTube rischia di essere un video fatto proprio da YouTube"/>
    <meta property="og:description" content="Il filmato riassuntivo dell'anno, Rewind, ha cambiato stile dopo il flop dello scorso anno ma sembra che non convinca gli utenti"/>
  </head>
  <body>
    <article>
      <h1>Il video più odiato del 2019 su YouTube rischia di essere un video fatto proprio da YouTube</h1>
      <address><time datetime="2019-12-09T14:12:49+00:00">09 Dec 2019, 14:12</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>Il filmato riassuntivo dell'anno, Rewind, ha cambiato stile dopo il flop dello scorso anno ma sembra che non convinca gli utenti</h3>
      <p>Dopo che nel 2018 il <b>Rewind di YouTube</b> è stato il <a href="https://www.wired.it/internet/social-network/2018/12/14/youtube-rewind-2018-video-odiato/">video più odiato di sempre</a> totalizzando oltre <b>16 milioni di “<i>non mi piace</i>”</b> in pochissimo tempo, per il Rewind del 2019 (ossia il filmato che riassume il meglio dell’anno) la piattaforma video di Google ha deciso di rinunciare a creare qualcosa di originale, limitandosi a pubblicare un video che mostra una raccolta dei trend dell’anno sul portale.</p>
      <figure>
        <iframe src="https://www.youtube.com/embed/2lAe1cqCOXo" width="1280" height="720" data-service="Youtube" scrolling="no"/>
      </figure>
      <p>Il Rewind di YouTube del 2019 non ha niente a che vedere con i precedenti, caratterizzati da<b> un filo conduttore che univa i tormentoni dell’anno</b> dando vita a un video riassuntivo. Purtroppo per Google il gigantesco flop del <a href="https://www.youtube.com/watch?v=YbJOTdZBX1g&amp;feature=emb_title">Rewind 2018</a> (che ora conta 17 milioni di dislike) ha influenzato, e non poco, la realizzazione di quello di quest’anno. Nel video è la stessa YouTube ad ammettere che “<i>nel 2018 abbiamo realizzato qualcosa che non vi è piaciuto. Pertanto nel 2019 vi faremo vedere ciò che vi è piaciuto. Perché <b>in questo siete meglio di noi</b></i>”.</p>
      <p>Dopo quest’ammissione di colpa il video parte mostrando una carrellata dei <b>video che hanno totalizzato più like</b> e la<b> top 10 dei creator</b> che nel 2019 sono diventati i più popolari. Tra questi troviamo Shane Dawson e il suo video di teorie cospirazioniste (il che la dice lunga sulla situazione attuale), SethEverman con “<i>how to create billie ellish’s “bad Guy”</i>” e il video del matrimonio tra PewDiePie e sua moglie Marzia. Al primo posto dei creator più popolari troviamo MrBeast con il video “<a href="https://www.youtube.com/watch?v=dBxOYE2j55U&amp;t=1s"><i>make this video the most liked video on youtube</i></a>” che raggiunge parzialmente il suo scopo raggiungendo quota 10,9 milioni di like.</p>
      <p>YouTube ha poi aggiunto nel fimato la <b>top 10 dei video musicali più visti sulla piattaforma</b>. Al terzo posto c’è Blackpink con <i>Kill this love</i> (10,8 milioni di like), al secondo posto i Bts con <i>Boy with Luv feat. Halsey</i> (12,8 milioni di like) e al primo posto Shawn Mendes e Camila Cabello con <i>Señorita</i> (13,5 milioni di like).</p>
      <p>In aggiunta sono state inserite anche la classifica dei video di danza più popolari, guidata da ChapkisDanceUsa con<i> Calma coreography</i> (965mila like), una top 5 dei videogiochi più visti, al primo posto della quale troneggia <i><b>Minecraft</b></i> con un totale di <b>100,5 miliardi di visualizzazioni totali</b> sui video a tema, e una sulla bellezza.</p>
      <p>Tuttavia nemmeno questa volta Youtube sembra aver azzeccato i gusti dei suoi utenti. Il video ha già incassato<b> 6 milioni di “<i>non mi piace</i>”.</b></p>
    </article>
  </body>
</html>