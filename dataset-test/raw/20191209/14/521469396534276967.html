<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468978/%D8%A2%DB%8C%D8%A7-%DA%86%DB%8C%D9%86%DB%8C-%D8%B2%D8%A8%D8%A7%D9%86-%D8%AE%D8%A7%D8%B1%D8%AC%DB%8C-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T14:30:38+00:00"/>
    <meta property="og:title" content="آیا چینی زبان خارجی دانش‌آموزان ایرانی می‌شود؟"/>
    <meta property="og:description" content="پس از پیشنهاد مرکز پژوهش‌های مجلس برای اینکه امکان آموزش زبان چینی در مدارس در کنار سایر زبان‌های پنج‌گانه غیرانگلیسی ایجاد شود، معاون وزیر آموزش و پرورش درباره آموزش زبان چینی اظهارنظر کرد."/>
  </head>
  <body>
    <article>
      <h1>آیا چینی زبان خارجی دانش‌آموزان ایرانی می‌شود؟</h1>
      <h2>پس از پیشنهاد مرکز پژوهش‌های مجلس برای اینکه امکان آموزش زبان چینی در مدارس در کنار سایر زبان‌های پنج‌گانه غیرانگلیسی ایجاد شود، معاون وزیر آموزش و پرورش درباره آموزش زبان چینی اظهارنظر کرد.</h2>
      <address>
        <time datetime="2019-12-09T14:30:38+00:00">09 Dec 2019, 14:30</time>
      </address>
      <p>به گزارش خبرنگار همشهری آنلاین، <a href="https://www.hamshahrionline.ir/news/74822/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%85%D8%B1%DA%A9%D8%B2-%D9%BE%DA%98%D9%88%D9%87%D8%B4-%D9%87%D8%A7%DB%8C-%D9%85%D8%AC%D9%84%D8%B3">مرکز پژوهش‌های مجلس شورای اسلامی</a> در گزارشی که با عنوان اظهارنظر کارشناسی درباره طرح «رفع انحصار از زبان انگلیسی در نظام آموزش همگانی» در آبان ماه ۹۸ منتشر کرده است، پیشنهاد رد کلیات این طرح را داده و همچنین خواستار امکان آموزش زبان چینی در مدارس شده است.</p>
      <p>در حال حاضر بر اساس سند تحول بنیادین امکان ارائه آموزش زبان‌های خارجی فرانسه، آلمانی، اسپانیولی، ایتالیایی و روسی در مدارس وجود دارد. مرکز پژوهش‌های مجلس در جمع‌بندی گزارش خود تاکید کرده که لازم است آموزش زبان خارجی به خصوص تنوع در این آموزش در مدارس وجود داشته باشد، ولی نه به آن معنا که آموزش به آموزشگاه‌های آزاد خارج از مدارس واگذار شود.</p>
      <p>همچنین در گزارش کارشناسی مرکز پژوهش‌های مجلس پیشنهاد شده که با توجه به تاکیدات <a href="https://www.hamshahrionline.ir/news/32246/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D8%B1%D9%87%D8%A8%D8%B1-%D8%B9%D8%A7%D9%84%DB%8C%D9%82%D8%AF%D8%B1-%D8%AD%D8%B6%D8%B1%D8%AA-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%AF%D8%B9%D9%84%DB%8C-%D8%AE%D8%A7%D9%85%D9%86%D9%87-%D8%A7%DB%8C">مقام معظم رهبری</a> در خصوص آموزش زبان کشورهای پیشرفته شرقی از یک سو و افزایش تعاملات تجاری ایران با کشور <a href="https://www.hamshahrionline.ir/news/30872/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%DA%86%DB%8C%D9%86">چین</a>، <a href="https://www.hamshahrionline.ir/news/101824/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%82%D8%A7%D9%86%D9%88%D9%86-%D8%AA%D8%B4%DA%A9%DB%8C%D9%84-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4">شورای عالی آموزش و پرورش</a> امکان آموزش زبان چینی در مدارس را در کنار سایر زبان‌های پنج‌گانه غیرانگلیسی تصویب کند.</p>
      <p>پس از گذشت حدود یک ماه از انتشار این پیشنهاد در پایگاه اطلاع‌رسانی مرکز پژوهش‌های مجلس، ذوعلم معاون وزیر آموزش و پرورش به اظهارنظر درباره آن پرداخت.  </p>
      <p>بر اساس گزارش ایسنا، حجت‌الاسلام علی ذوعلم معاون وزیر آموزش و پرورش امروز در بخشی از نشست خبری به مناسبت هفته پژوهش، به ورود زبان‌های خارجی دیگر و خارج شدن از انحصار یک زبان خارجی اشاره و اظهار کرد: پیشنهاد داده‌ایم که زبان چینی و زبان عربی در کنار زبان‌های دیگر نه به شکلی که هم اکنون در مدارس آموزش داده می‌شود، به فهرست آموزش‌های ما افزوده شود. وزیر هم ضمن حمایت از موضوع، دستور بررسی و ارجاع به شورای عالی آموزش و پرورش داده‌اند.</p>
      <p>وی ادامه داد: مطالبه <a href="https://www.hamshahrionline.ir/news/67986/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C">مجلس شورای اسلامی</a> در حوزه زبان خارجی و اینکه باید کیفیت را بالا ببریم و انحصار زبان انگلیسی شکسته شود، درست است.</p>
    </article>
  </body>
</html>