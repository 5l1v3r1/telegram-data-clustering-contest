<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_902790408_Ot_Uyut_na_Kamen_Donev_do_V_krag_na_Komandarev_-_balgarskite_filmi_na_2019-a"/>
    <meta property="og:site_name" content="webcafé"/>
    <meta property="article:published_time" content="2019-12-09T14:31:00+00:00"/>
    <meta property="og:title" content="От &quot;Уют&quot; на Камен Донев до &quot;В кръг&quot; на Командарев - българските филми на 2019-а"/>
    <meta property="og:description" content="Беше една силна година за българското кино"/>
  </head>
  <body>
    <article>
      <h1>От "Уют" на Камен Донев до "В кръг" на Командарев - българските филми на 2019-а</h1>
      <address><time datetime="2019-12-09T14:31:00+00:00">09 Dec 2019, 14:31</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/09/10/agamovie/1170x507.jpg"/>
        <figcaption><b>Ага </b><br/><br/>Режисьорът Милко Лазаров работи пет години по филма "Ага", а заглавието ще е българският претендент за чуждоезичен "Оскар". Продукцията е заснета в Сибир, където температурите понякога са падали до -40 градуса, а по думите на Лазаров -20 са им се стрували направо приемливи. Филмът беше част от основната програма на фестивала Берлинале и спечели голямата награда "Сърцето на Сараево" в столицата на Босна и Херцеговина. <br/><br/>"Ага" разказва за възрастна двойка ескимоси, които живеят в юрта от животински кожи, а около тях е ослепителната сибирска белота. Ежедневието им се ръководи от рутината, която суровата природа налага на Нанук и Седна. Те живеят в мир с природата и в хармония един с друг до смъртта на Седна, която е скрила болестта си, за да не тревожи съпруга си. <br/><br/>Трагедията тласка Нанук към града, където да потърси отчуждената им дъщеря Ага. Оттам нататък филмът се превръща в разсъждение върху отдалечаването на човека от природата, отдръпването му от близките и завръщането обратно към корените.</figcaption>
      </figure>
      <figure>
        <img src="https://images.webcafe.bg/2019/03/27/kamendonev883/1170x576.jpg"/>
        <figcaption><b>Уют </b><br/><br/>Камен Донев е артист, който няма нужда от представяне - особено предвид опашките за билети, които предшестват с месец всеки него спектакъл. По тази причина първият му филм беше чакан дълго, а когато се появиха рекламните му билбордове – всички чакаха с нетърпение появата на "Уют" по кината. Още след първите прожекции мненията за филма бяха на двата полюса, което пък не се понрави на Донев и той излезе с две отворени писма към публиката. <br/><br/>"Уют" е пестелив откъм сюжет. В рамките на два часа и половина са изложени всички негативни народни качества, които ни се иска да не съществуват в българските бит и култура – от домашния алкохолизъм, през изневерите с комшията, до мечтата да спечелиш от лотарията и да не работиш никога повече.</figcaption>
      </figure>
      <figure>
        <img src="https://images.webcafe.bg/2019/02/28/couldyoukill/1170x653.png"/>
        <figcaption><b>Можеш ли да убиваш </b><br/><br/>Филмът е на режисьора Иван Ничев, който стои зад филми като "След края на света", "Черните лебеди" и екранизациите по поредицата за бай Ганьо Балкански. Филмът е заснет в един от най-бедните и бързо опустяващи райони на България – Северозапада, и по-точно - около Видин. Освен в България, "Можеш ли да убиваш" имаше прожекции и в Чехия и Полша, където срещна позитивни реакции. <br/><br/>Сюжетът разказва за седем млади българи около 30-те си години, които решават да станат платени рейнджъри в опит да се измъкнат от безизходицата на Видин. Подготовката им и военните тренировки едновременно будят смях, но и много размисли докъде би стигнал човек, за да избяга от недоимъка. <br/><br/>По-голямата част от снимките са осъществени в завода за автомобилни гуми "Баба Вида", който фалира и оставя десетки без работа. Във филма героите са сполетени от почти същата съдба и по подобен начин крепят вярата, че един ден нещата ще започнат да се променят към по-добро и в този край на България.</figcaption>
      </figure>
      <figure>
        <img src="https://images.webcafe.bg/2019/03/06/sff2019/1170x1170.JPG"/>
        <figcaption><b>Снимка с Юки </b><br/><br/>"Снимка с Юки" е екранизация по едноименния разказ на Мирослав Пенков от сборника му "На изток от Запада", макар че режисьорът Лъчезар Аврамов си е позволил доста отклонения от оригинала. В главните роли са Руши Видинлиев и японката Кики Сугино. <br/><br/>Те са Георги и Юки - запознават се в Канада, където живеят като емигранти. Желанието им да имат дете ги връща в България, където Юки да започне инвитро оплождане и където, според Георги, спокойната атмосфера на селото ще й помогне. Докато чака процедурата обаче, младата двойка става неволен участник в нелеп пътен инцидент, а вината, че може би са отнели детски живот, започва да ги разяжда. <br/><br/>Сценаристът Димитър Стоянович лаконично определя филма като "дълбок смислен разказ за човешката природа", който е заснет красиво и живописно от германеца Торстен Липсток.</figcaption>
      </figure>
      <figure>
        <img src="https://images.webcafe.bg/2019/04/15/lo6omomi4e/1170x778.jpg"/>
        <figcaption><b>Лошо момиче </b><br/><br/>"Лошо момиче" е дебютът на Мариан Вълев, познат на широката публика като Куката от "Под прикритие", като режисьор и сценарист. Той казва, че е черпел вдъхновение от истински истории, а и сюжетът не е нещо, което ще чуете и видите за първи път. И тази българска продукция събра различни отзиви, които варираха от "Страхотен е" до "Пълен боклук", макар че ако зад нея стоеше американски екип, похвалите щяха да са далеч повече. <br/><br/>Младата актриса Любомира Башева влиза в ролята на Жанета – бивша надежда от ансамбъла по художествена гимнастика и настояща стриптийзьорка. Зад падението й до дъното се крие както ранната смърт на баща й (Велислав Павлов), така и чудовищната болна амбиция на майка й (Станислава Армутлиева). В каста са още звезди като Елена Телбис, Деян Донков, Диляна Попова, Георги Кадурин. <br/><br/>"Лошо момиче" е и сред все по-смелите опити на българското кино да комбинира сериозни и наболели теми със съвременно, модерно заснемане и представяне на зрителя.</figcaption>
      </figure>
      <figure>
        <img src="https://images.webcafe.bg/2019/12/09/opyrnivhavite/1170x925.jpg"/>
        <figcaption><b>Опърничавите </b><br/><br/>Сценарият тук е дело не на професионалист, а на един старозагорски бизнесмен на име Младен Николов, който през 2018 г. си съчинява романтична и напрегната новела и я издава под псевдонима Драско Закеф. Режисурата е на Георги Костов – режисьорът на "11А" и "Пистолет, куфар и три смърдящи варела", а саундтракът е дело на Perfect Strangers. <br/><br/>Актьорите Анастасия Левордашка и Симеон Лютаков са главните герои в тази динамична история. Левордашка е Анелия, дъщеря на преуспели, богати родители с хотел на морето. Тя е млада, красива, но безкрайно капризна и разглезена. Лютаков е Андрей, успял в Америка мъж на средна възраст, който се влюбва на момента в устатата блондинка. <br/><br/>В малка роля можете да видите и Станислав Яневски – Виктор Крум от "Хари Потър". Всичко това е придружено с хитроумни реплики, забележителни каскади и високи скорости като от холивудска продукция.</figcaption>
      </figure>
      <figure>
        <img src="https://images.webcafe.bg/2019/12/09/dalechyotbrega/1170x658.jpg"/>
        <figcaption><b>Далеч от брега </b><br/><br/>Преди 1989 г. романът "Чайки далеч от брега" на писателя Евгений Кузманов е забранен от властта, защото се приема като откровена сатира на режима. Тази година книгата беше пренесена на голям екран от режисьора Костадин Бонев. Филмът има две награди от Фестивала за независимо кино в Прага – за режисура и за операторска работа. <br/><br/>Главният герой е талантлив театрален режисьор, прогонен от столицата за две години. Той попада в малък провинциален театър, където иска да постави пиеса, обсебила мислите му. Драмата разказва за хора, които са неотлъчно наблюдавани и живеят в постоянен страх от наказание. Постепенно и мистериозно събитията от пиесата започват да застигат и актьорите от трупата… <br/><br/>Във филма можете да видите Стефан Вълдобрев, Мая Новоселска, Луиза Григорова, Жоржета Николова, Цветана Манева, Йоана Буковска и още популярни български имена.</figcaption>
      </figure>
      <figure>
        <img src="https://images.webcafe.bg/2019/09/30/irina-movie/1170x658.jpg"/>
        <figcaption><b>Ирина </b><br/><br/>Филмът "Ирина" на режисьора Надежда Косева беше номиниран за Европейско откритие на Европейските филмови награди тази година, а освен това получи други 20 отличия от различни кинофестивали. В Лос Анджелис пълнометражният дебют на Косева взе наградите на публиката и за най-добър филм, а в Тирана получи отличието "Златен бухал" за най-добър филм. <br/><br/>Косева и сценаристите Светослав Овчаров и Боян Вулетич разказват историята на Ирина – сервитьорка в малък миньорски град в България. В един ден и тя, и съпругът й губят работата си, а освен това мъжът й е осакатен от трудова злополука. Семейството на Ирина изпада в бедност и тя се съгласява да стане сурогатна майка срещу заплащане. <br/><br/>"Да носиш дете и да родиш променя живота на всяка жена. Моя също. "Ирина" е много лична и много женска (но не феминистка) история за преоткриването на света чрез новия живот", казва Косева и допълва, че това е един филм за прошката.</figcaption>
      </figure>
      <figure>
        <img src="https://images.webcafe.bg/2019/09/30/zavrysggtane/1170x1170.jpg"/>
        <figcaption><b>Завръщане </b><br/><br/>Режисьор на завръщане е Ники Илиев, който стои и зад "Живи легенди" и "Чужденецът". Тук той е и продуцент заедно с Башар Рахал, а за място на снимките и декор в по-голямата част от времето служи Европейската столица на културата 2019 – Пловдив. Рахал обаче уточнява, че са използвани общо над 270 различни локации. <br/><br/>Кастът на "Завръщане" събира някои от най-известните лица от малкия екран и сцената – Диляна Попова, Сашо Кадиев, Бойко Кръстанов, Орлин Павлов. В по-второстепенна роля се появява и вече покойният Мастър – Стефан Данаилов. Филмът разказва за четирима приятели, които се събират в Пловдив отново след 20 години. Обединяват ги както веселите общи спомени и емоциите, така и желанието да помогнат на приятел, попаднал в беда. <br/><br/>"Това е най-емоционалният филм на Ники Илиев, най-добре подреденият, носи наслада през хумор, но и важни неща в живота - семейство, приятели и ценностите, които ни държат заедно", отбелязва и актьорът Сашо Кадиев.</figcaption>
      </figure>
      <figure>
        <img src="https://images.webcafe.bg/2019/09/30/pisma-ot-antartkida/1170x780.jpg"/>
        <figcaption><b>Писма от Антарктида </b><br/><br/>Режисьор на "Писма от Антарктида" е Станислав Дончев. Той е и режисьор на "Корпус за бързо реагиране" - първа и втора част, както и сериалите "Забранена любов" и "Откраднат живот", които трупат немалко фенове. Операторската работа обаче е истински прецедент за българското кино, тъй като кадри са заснети на Антарктида, докато главният оператор Мартин Димитров води снимките в София. <br/><br/>Актрисата Ирмена Чичикова влиза в ролята на 33-годишната Диана, която се мести в столицата заедно със сина си Ники. 8-годишното момче редовно получава писма от баща си, който е на експедиция на Южния полюс и мечтае да стане като идола си – професор Христо Пимпирев (който също има специално участие във филма). Диана обаче крие от сина си страшната тайна, че баща му е загинал при катастрофа. <br/><br/>Каква е цената на лъжите, били те и благородни, и могат ли да бъдат простени – можете да видите в "Писма от Антарктида".</figcaption>
      </figure>
      <figure>
        <img src="https://images.webcafe.bg/2019/06/20/vkrug949/1170x781.JPG"/>
        <figcaption><b>В кръг </b><br/><br/>"В кръг" е вторият филм на Стефан Командарев от своеобразна трилогия. С "Посоки" от 2018 г. той проследи съдбата на таксиметровите шофьори, а сега във фокуса му са патрулиращите полицаи. Командарев посочва, че персонажите във филма не са реални, но историите са истински. На моменти продукцията изглежда почти документално, което се дължи и на заснемането на сцените в "дълъг кадър". <br/><br/>На моменти сериозен до болка, на моменти ироничен и дори хумористичен, "В кръг" ни показва три патрулки, които дежурят из нощна София. В ролите на полицаите влизат Васил Василев - Зуека, Асен Блатечки, Ирини Жамбонас, Иван Бърнев, Стефан Денолюбов и Стоян Дойчев. Във филма участват още Николай Урумов, Павел Попандов, Герасим Георгиев – Геро, Ованес Торосян и Анастасия Ингилизова. По естествен начин, без да спестява нищо, Командарев разказва за смъртта, боя, корупцията, трафика на хора, проблемите с интеграцията на ромите. <br/><br/>"Има екшън, има и драма. Общо взето, както е и в живота", разказва за филма си режисьорът.</figcaption>
      </figure>
      <figure>
        <img src="https://images.webcafe.bg/2019/05/08/dozashtastie349/1170x658.jpg"/>
        <figcaption><b>Доза щастие </b><br/><br/>През 2016 г. на пазара излиза "Падение и спасение" – книгата, в която журналистката Весела Тотева описва своят път до Ада на зависимостта и обратно. Откровената изповед на Тотева накара читателите си да плачат, да се страдат, да съпреживяват. Осем месеца след като тя си отиде от този свят, филмът за нейната съдба развълнува публиката. <br/><br/>"Доза щастие" е режисьорският дебют на актрисата Яна Титова. В ролята на Весела пък дебютира собствената й дъщеря – Валентина Каролева, която е преживяла с майка си всички нейни върхове и спадове. Освен Каролева, в ролите ще видите Александър Алексиев, Иван Бърнев, Ирмена Чичикова, Лидия Инджова и други. <br/><br/>"Филмът ни учи на това, че винаги можеш да намериш сила в себе си, в семейството си и колко е важно какви избори правим в живота си", казва Титова, а Каролева допълва: "Аз вярвам, че има спасение за всеки и точно този филм го доказва. Стига да имаш надежда и вяра, всеки може да успее".</figcaption>
      </figure>
      <figure>
        <img src="https://images.webcafe.bg/2019/08/15/diviishtastlivi/1170x780.jpg"/>
        <figcaption><b>Диви и щастливи </b><br/><br/>"Диви и щастливи" е един от първите опити да бъде направен филм от рода на "Телма и Луиз", като в случая той е съчетан и с елементи от "Бързи и яростни". Режисьор е Мартин Макариев, който се заема със снимките на една от най-скъпите продукции на съвременното българско кино. А зрителите признават, че големият бюджет си личи на големия екран. <br/><br/>Яна Маринова и Луиза Григорова-Макариев са Боряна и Мила, приятелки, близки като сестри, които обаче са затънали в рутината и скуката на ежедневието. А едно престъпление и поредица от случайности успяват да въвлекат двете млади жени в приключението на живота им. Заедно с двете актриси в ролите са още Дария Симеонова, Александър Сано, Явор Бахаров, Калин Врачански, Асен Блатечки и Бен Крос. <br/><br/>"Диви и щастливи" е история и за истинското приятелство и жертвоготовността, за това, че винаги има избор, за любовта и себеуважението, а сцените в него показват най-красивите места на Варна, София, Велико Търново и Русе.</figcaption>
      </figure>
      <p>Щом стане декември, значи е настанало времето за равносметки и класации на тема филми.</p>
      <p>Постепенно навлизаме и в Сезона на наградите, който се следи с интерес от всички киномани. Вече са ясни номинациите за "Златен глобус", а през януари ще станат ясни и тези за статуетките "Оскар".</p>
      <p>
        <b>Време е да погледнем и към това каква беше годината за българското кино.</b>
      </p>
      <p>Тези 12 месеца предложиха общо 14 разнообразни български заглавия. По традиция те събраха както положителни отзиви, така и жестоки критики, доста от тях - напълно незаслужени. Цялостно обаче може да се каже, че българските филми бавно, но сигурно вървят в правилната посока.</p>
      <p>Това си личи и по броя на зрителите им, които с всяка премиера стават все повече и повече. Вече не се учудваме, когато българско заглавие се окаже начело на боксофисите, а и продукциите с висок бюджет, каскади и ефекти вече се случват и на местна почва не само заради гостуващи холивудски проекти.</p>
      <p>През 2019 г. можем да се похвалим с три филма със сериозни бюджети и звездни лица в главните роли, които не са задължително шедьоври с дълбоки послания, но са красиво заснети и са удоволствие за гледане.</p>
      <p>Сред добрите новини е и фактът, че българското кино вече експериментира с повече жанрове, включително комедията, в която се пробва и <b><a href="https://www.webcafe.bg/webcafe/onya-deto-ne-go-triyat/id_425446280_Uyut-at_koyto_izvadi_Kamen_Donev_ot_uyuta_mu">Камен Донев със своя "Уют"</a></b>.</p>
      <p>Разбира се, не липсват и сериозните предложения, които дълбаят в народопсихологията, човешкото нещастие и мрачните емоции. Тази линия спазва Стефан Командарев, който представи втория си филм от трилогията си, както и Яна Титова, която избра да екранизира <b><a href="https://www.webcafe.bg/filmcafe/kino/id_1730101323_Doza_shtastie_-_ne_film_a_lekarstvo_za_edna_zavisimost">съдбата на Весела Тотева</a></b>.</p>
      <p>
        <b>А кои са по-ключовите български филми, които излязоха през 2019 г., и за какво ще ви разкажат те - можете да видите в нашата галерия.</b>
      </p>
      <related>
        <h4>Още по темата</h4>
        <a href="https://www.webcafe.bg/filmcafe/kino/id_1850515565"/>
        <a href="https://www.webcafe.bg/filmcafe/kino/id_1730101323"/>
        <a href="https://www.webcafe.bg/filmcafe/kino/id_255508436"/>
        <a href="https://www.webcafe.bg/filmcafe/kino/id_539924279"/>
      </related>
    </article>
  </body>
</html>