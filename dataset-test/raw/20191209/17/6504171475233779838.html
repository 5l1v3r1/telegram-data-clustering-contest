<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/do-osmifinale-ligy-mistru-muze-postoupit-inter-nebo-liverpool-452868/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T17:54:00+00:00"/>
    <meta property="og:title" content="Do osmifinále Ligy mistrů může postoupit Inter nebo Liverpool"/>
    <meta property="og:description" content="Liga mistrů pozná v úterý po závěrečných zápasech skupin dalších šest osmifinalistů. O postup se ve &quot;slávistické&quot; skupině na dálku utkají Inter Milán s Dortmundem. Dál může jít obhájce trofeje Live..."/>
  </head>
  <body>
    <article>
      <h1>Do osmifinále Ligy mistrů může postoupit Inter nebo Liverpool</h1>
      <address><time datetime="2019-12-09T17:54:00+00:00">09 Dec 2019, 17:54</time> by <a rel="author">ČTK</a></address>
      <figure>
        <img src="https://www.eurofotbal.cz/res/img/news/8018_4.jpg"/>
      </figure>
      <p>Liga mistrů pozná v úterý po závěrečných zápasech skupin dalších šest osmifinalistů. O postup se ve "slávistické" skupině na dálku utkají Inter Milán s Dortmundem. Dál může jít obhájce trofeje Liverpool, semifinalista posledního ročníku Ajax Amsterdam nebo úřadující vítěz Evropské ligy Chelsea. <br/><br/>Inter na San Siru přivítá Barcelonu, která má jisté prvenství ve skupině F. Dortmund vyzve pražskou Slavii, ta skončí jistě poslední. Borussia musí nasbírat více bodů než italský celek. Pokud by oba zápasy skončily remízou, dál půjde díky lepší bilanci ze vzájemných zápasů Inter. <br/><br/>Liverpool je ve vynikající formě, v posledních 17 soutěžních zápasech nenašel přemožitele. K postupu stačí "Reds" remíza na hřišti Salcburku, nebo domácí prohra Neapole s posledním Genkem. Belgický tým ve skupinové fázi soutěže v uplynulých 17 utkáních nezvítězil a stále tak čeká na premiérový triumf. <br/><br/>Rakouský celek musí suverénního lídra anglické ligy porazit a zároveň doufat v zaváhání Neapole, jestliže chce postoupit. Pokud italské mužstvo vyhraje, pak musí Salcburk zdolat Liverpool takovým poměrem, aby měl lepší skóre ze vzájemných zápasů. V úvodním duelu na Anfieldu prohrál 3:4. <br/><br/>Salcburk bude spoléhat na útočníka Erlinga Haalanda. Devatenáctiletý Nor skóroval v každém z pěti utkání skupiny a s osmi góly je druhým nejlepším střelcem soutěže za Robertem Lewandowskim z Bayernu Mnichov. <br/><br/>Neapoli stačí k postupu bod, nebo jakákoliv bodová ztráta Salcburku. Přestože tým Carla Ancelottiho ve skupině ještě neprohrál, v posledních devíti soutěžních duelech sedmkrát remizoval a doma čtyřikrát za sebou nevyhrál. <br/><br/>Chelsea posune do osmifinále výhra nad posledním Lille nebo i remíza, pokud Valencie s Ajaxem prohraje. "Blues" se nedaří, v uplynulých pěti zápasech vyhráli jednou. Z předchozích 15 účastí ve skupině Ligy mistrů se však čtrnáctkrát probojovali do jarní fáze. <br/><br/>Ajax po sérii čtyř soutěžních výher podlehl doma v pátek Tilburgu 0:2. Amsterdamskému celku stačí remíza nebo ztráta Chelsea. Doma v pohárech se však nizozemskému mistrovi proti španělským soupeřům nedaří, v posledních osmi zápasech jim podlehl šestkrát. <br/><br/>Valencie postoupí pokud zvítězí, nebo pokud bude mít na konci stejně bodů jako Chelsea, protože má lepší bilanci ze vzájemných duelů. Naposledy se "Netopýři" představili v osmifinále v sezoně 2012/13. <br/><br/>Ve skupině G už má postup jistý Lipsko s reprezentantem Patrikem Schickem. Doprovodí ho buď Petrohrad, nebo Lyon. Zenitu stačí i remíza na hřišti Benfiky Lisabon, pokud Lyon neporazí Lipsko. Lyon si výhrou zajistí postup. K němu by mu stačila i remíza, jestliže Zenit prohraje s Benfikou. <br/><br/>Kromě Barcelony a Lipska si účast v jarní fázi Ligy mistrů zajistily už Bayern Mnichov, Juventus Turín, Manchester City, Paris St. Germain, Real Madrid a Tottenham.</p>
    </article>
  </body>
</html>