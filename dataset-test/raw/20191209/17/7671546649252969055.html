<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916475"/>
    <meta property="og:site_name" content="Dnevnik"/>
    <meta property="article:published_time" content="2019-12-09T17:35:00+00:00"/>
    <meta property="og:title" content="Bagdad po obsodbi napada na protestih poklical na pogovore štiri zahodne diplomate"/>
    <meta property="og:description" content="Iraško zunanje ministrstvo je danes poklicalo na pogovore veleposlanike Nemčije, Francije, Velike Britanije in Kanade, ker so v svojih izjavah obsodili petkov napad med protesti v Bagdadu, v katerem je bilo ubitih 20 protivladnih protestnikov in štirje policisti. Po mnenju ministrstva je šlo za nesprejemljivo vmešavanje v iraške notranje zadeve."/>
  </head>
  <body>
    <article>
      <h1>Bagdad po obsodbi napada na protestih poklical na pogovore štiri zahodne diplomate</h1>
      <address><time datetime="2019-12-09T17:35:00+00:00">09 Dec 2019, 17:35</time> by <a rel="author">STA</a></address>
      <p>
        <b>Iraško zunanje ministrstvo je danes poklicalo na pogovore veleposlanike Nemčije, Francije, Velike Britanije in Kanade, ker so v svojih izjavah obsodili petkov napad med protesti v Bagdadu, v katerem je bilo ubitih 20 protivladnih protestnikov in štirje policisti. Po mnenju ministrstva je šlo za nesprejemljivo vmešavanje v iraške notranje zadeve.</b>
      </p>
      <p>Po poročanju francoske tiskovna agencije AFP so se nemški, francoski in britanski veleposlanik v nedeljo sešli z iraškim premierjem <b>Adelom Abdulom Mahdijem</b>, ki opravlja tekoče posle. V pogovorih so izpostavili, da nobeni oboroženi skupini ne bi smeli dovoliti delovati brez nadzora države.</p>
      <p>Kanadski veleposlanik pa je ocenil, da država "oboroženim skupinam s posebnimi nameni" ne bi smela dovoliti prostega gibanja.</p>
      <p>V noči na soboto in v soboto je bilo v napadu strelcev v Bagdadu ubitih najmanj 20 ljudi, kar predstavlja enega najbolj nasilnih dogodkov v zadnjih tednih protestov. V ločenem incidentu je dron odvrgel bombo na dom vplivnega klerika Moktade al Sadra, ki je sicer v tujini.</p>
      <p>Nemiri in protesti so se v Iraku začeli oktobra, ljudi pa je na ulice pognalo nezadovoljstvo zaradi korupcije, brezposelnosti, slabih javnih storitev in vpliva Irana. Pretežno mlajši protestniki, ki se med drugim redno zbirajo na trgu Tahriri v Bagdadu, se že dolgo bojijo zdrsa v kaos in zadnji dogodki tem strahovom pritrjujejo. Od začetka protestov je v državi umrlo že več kot 400 ljudi.</p>
      <related>
        <h4>Preberite zadnje članke</h4>
        <a href="https://www.dnevnik.si/1042916550/kronika/foto-pozar-v-kranjskem-ekolu-ni-bil-podtaknjen"/>
        <a href="https://www.dnevnik.si/kartica/1042916548"/>
        <a href="https://www.dnevnik.si/1042916545/posel/novice/nissanu-se-zaradi-ghosna-na-japonskem-obeta-24-milijarde-jenov-kazni"/>
        <a href="https://www.dnevnik.si/1042916546/svet/v-franciji-na-nov-dan-stavke-tudi-mnozicen-protest"/>
        <a href="https://www.dnevnik.si/kartica/1042916543"/>
        <a href="https://www.dnevnik.si/1042916544/sport/ostali-sporti/drugi-sporti/medvedjev-vidi-v-prepovedi-protirusko-histerijo-putin-napovedal-pritozbo-"/>
        <a href="https://www.dnevnik.si/1042916533/kronika/stirje-mrtvi-v-streljanju-v-bolnisnici-na-ceskem"/>
        <a href="https://www.dnevnik.si/kartica/1042916542"/>
        <a href="https://www.dnevnik.si/1042916541/magazin/zdravje/zaradi-sumov-na-ospice-dvakrat-zaprli-del-skofjeloskega-zdravstvenega-doma"/>
      </related>
    </article>
  </body>
</html>