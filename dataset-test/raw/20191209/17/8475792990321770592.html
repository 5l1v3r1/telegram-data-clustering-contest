<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/gront-ljus-for-ny-simhall-i-timra"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T17:41:26+00:00"/>
    <meta property="og:title" content="Grönt ljus för ny simhall i Timrå"/>
    <meta property="og:description" content="Frågan om en ny simhall i Timrå avgjordes på måndagseftermiddagen. Den politiska majoriteten vann omröstningen i fullmäktige och därmed ges klartecken till byggstart av den nya hallen."/>
  </head>
  <body>
    <article>
      <h1>Grönt ljus för ny simhall i Timrå</h1>
      <address><time datetime="2019-12-09T17:41:26+00:00">09 Dec 2019, 17:41</time> by <a rel="author">Håkan Alamaa</a></address>
      <p>
        <b>Frågan om en ny simhall i Timrå avgjordes på måndagseftermiddagen. Den politiska majoriteten vann omröstningen i fullmäktige och därmed ges klartecken till byggstart av den nya hallen.</b>
      </p>
      <p>Debattens vågor har som vanligt gått höga i Timrå när det kommer upp en stor investering på dagordningen. Oppositionen, med Tony Andersson (M) i spetsen har i flera instanser försökt få gehör för sin inställning att bygget bör skjutas på framtiden. Detta på grund av kommunens dåliga ekonomi.</p>
      <h3>Åtta banor</h3>
      <p>Anläggningen planeras bland annat innehålla en bassäng med åtta 25-metersbanor och en undervisningsbassäng med höj- och sänkbar botten. Hösten 2021 är det enligt planerna dags för första doppet.</p>
      <h3>Återremitterades</h3>
      <p>Vid det förra fullmäktigemötet återremitterades frågan med anledning av att oppositionen tyckte att det fanns brister i beslutsunderlaget. Vid måndagens extrainsatta fullmäktige fanns Jan Eriksson, förvaltningschef på kultur- och teknikförvaltningen, med för att informera omprojektet.</p>
      <p>Efter en dryg halvtimmes debatt, där Tony Andersson (M) var flitigast i talarstolen, gick så fullmäktige till beslut.</p>
      <p>Efter votering framkom att den politiska majoriteten, som i Timrå består av Socialdemokraterna och vänstern, vunnit med en röst. 21 ledamöter röstade ja till en ny simhall och 20 röstade nej. Samtliga oppositionspartier reserverade sig mot beslutet.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vasternorrland/klubbat-nytt-badhus-i-timra"/>
        <a href="https://www.svt.se/nyheter/lokalt/vasternorrland/politisk-strid-om-timras-nya-simhall"/>
        <a href="https://www.svt.se/nyheter/lokalt/vasternorrland/oppositionen-vill-skjuta-pa-nya-simhallen-i-timra"/>
        <a href="https://www.svt.se/nyheter/lokalt/vasternorrland/sa-blir-timras-nya-simhall"/>
      </related>
    </article>
  </body>
</html>