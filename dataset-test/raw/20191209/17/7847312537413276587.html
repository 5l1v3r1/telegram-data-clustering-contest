<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/476832-bodnar-znow-w-obronie-sedziego-juszczyszyna"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T17:03:23+00:00"/>
    <meta property="og:title" content="Bodnar znów w obronie Juszczyszyna: „Sędziowie mają prawo podejmować środki, by rozstrzygnąć wątpliwości co do niezawisłości sędziów”"/>
    <meta property="og:description" content="&quot;Sędziowie mają prawo podejmować wszelkie środki, by rozstrzygnąć wątpliwości co do niezawisłości sędziów, którzy orzekali wcześniej w danej sprawie. Dlatego za realizowanie konstytucyjnego prawa każdego do sądu nie ..."/>
  </head>
  <body>
    <article>
      <h1>Bodnar znów w obronie Juszczyszyna: „Sędziowie mają prawo podejmować środki, by rozstrzygnąć wątpliwości co do niezawisłości sędziów”</h1>
      <address><time datetime="2019-12-09T17:03:23+00:00">09 Dec 2019, 17:03</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Adam Bodnar nie odpuszcza i broni sędziego Pawła Juszczyszyna z Olsztyna, który postanowił sobie decydować o tym kto może być sędzią, a kto nie. Odwołany z delegacji do Sądu Okręgowego może teraz liczyć na sojuszników „kasty” sędziowskiej. Jak lew walczy o niego Adam Bodnar, Rzecznik Praw Obywatelskich, który skierował w sprawie sędziego dwa pisma. Jedno trafiło na biurko sędziego Piotra Schaba, Rzecznika Dyscyplinarnego Sędziów Sądów Powszechnych, a drugie do sędziego Macieja Nawackiego, prezesa Sądu Okręgowego w Olsztynie. To nie koniec. Adam Bodnar krytykuje też służby specjalne w kontekście Mariana Banasia i mówi o rzekomej „instrumentalizacji prawa” w tym kontekście.</b>
      </p>
      <p>CZYTAJ TAKŻE:<a href="https://wpolityce.pl/polityka/475363-bodnar-broni-sedziego-juszczyszyna-jest-bohaterem">Zero zdziwienia! Bodnar broni sędziego Juszczyszyna: Jest bohaterem. Wielu obywateli okaże mu szacunek</a></p>
      <p>CZYTAJ RÓWNIEŻ:<a href="https://wpolityce.pl/polityka/420724-nasz-news-tej-korespondencji-boi-sie-adam-bodnar">NASZ NEWS. Bodnar bronił sędziego, który uniewinnił żonę Jaśkowiaka. Jest odpowiedź rzecznika dyscyplinarnego! Co chciał ukryć RPO?</a></p>
      <blockquote>Sędziowie mają prawo podejmować wszelkie środki, by rozstrzygnąć wątpliwości co do niezawisłości sędziów, którzy orzekali wcześniej w danej sprawie. Dlatego za realizowanie konstytucyjnego prawa każdego do sądu nie powinni być pociągani do odpowiedzialności dyscyplinarnej. Tymczasem zarzuty rzecznika dyscyplinarnego wobec sędziego Pawła Juszczyszyna mogą naruszać zasadę niezawisłości sędziów i wywoływać u nich „efekt mrożący”.</blockquote>
      <p>– czytamy w komunikacie RPO.</p>
      <p>Rzecznik Praw Obywatelskich poprosił więc Rzecznika Dyscyplinarnego Sędziów Sądów Powszechnych o wyjaśnienia w tej sprawie. Spytał, na czym dokładnie miałoby polegać naruszenie prawa przez sędziego Pawła Juszczyszyna oraz co uzasadnia zakwalifikowanie jego działań jako przestępstwa przekroczenia uprawnień funkcjonariusza publicznego.</p>
      <p>Przypomnijmy, sędzia Juszczyszyn, dowolnie interpretując wyrok TSUE domagał się od Kancelarii Sejmu RP przekazania list poparcia członków nowej Krajowej Rady Sądownictwa. Podważył też umocowanie i legalność powołania na sędziego kolegi, który orzekał w I instancji, prowadzonej przez Juszczyszyna sprawie. Reakcja była natychmiastowa i adekwatna. Juszczyszyn został zawieszony na miesiąc, a resort sprawiedliwości, zgodnie z prawem, zawiesił jego delegację do SO w Olsztynie. Rzecznik dyscyplinarny wszczął wobec niego postępowanie dyscyplinarne.</p>
      <blockquote>
        <b>Działania rzecznika dyscyplinarnego mogą w sposób przekraczający zasadę niezawisłości sędziów ingerować w sprawowanie władzy sędziowskiej - ocenia Rzecznik Praw Obywatelskich. Mogą bowiem wywołać u sędziów obawy poniesienia negatywnych konsekwencji podejmowania działań mających na celu wyjaśnienie wszystkich okoliczności, także procesowych, koniecznych do rozstrzygnięcia spraw - co stanowi konieczny element pełnej realizacji prawa do sądu, o którym mowa w art. 45 Konstytucji, art. 6 Europejskiej Konwencji Praw Człowieka i art. 47 Karty Praw Podstawowych Unii Europejskiej.</b>
      </blockquote>
      <p>– przekonuje Adam Bodnar.</p>
      <blockquote>W ocenie RPO postanowienie sędziego Pawła Juszczyszyna było realizacją wynikających z prawa europejskiego zobowiązań sądu krajowego do zapewnienia rzeczywistej i efektywnej ochrony sądowej praw obywateli - zgodnie z orzeczeniem TSUE z 19 listopada 2019 r.(…). RPO zwrócił się do Piotra Schaba o wyjaśnienia co do zarzutu postawionego sędziemu i wskazanie, na czym miało dokładnie polegać naruszenie przez niego prawa. Poprosił także o uzasadnienie kwalifikacji czynu sędziego jako wypełniającego znamiona przestępstwa z art. 231 Kodeksu karnego.</blockquote>
      <p>– czytamy w komunikacie Rzecznika.</p>
      <p>Sporawa sędziego Juszczyszyna to niejedyna, którą żyje Adam Bodnar. W wywiadzie dla portalu Onet odniósł się także do sprawy Mariana Banasia. Nie znając planowanych rozwiązań prawnych, które mogłyby rozwiązać problem prezesa NIK, RPO już podważył ich sensowność.</p>
      <blockquote>
        <b>To instrumentalizacja prawa. (…). Kłopot polega na tym, że nie tylko rządzący mają pewne wątpliwości, ale też opinia publiczna ma zastrzeżenia, czy państwo Polskie wypełniło swoje zadania, jeżeli chodzi o sprawdzenie osoby powołanej na najwyższe stanowisko państwowe. Musimy się zastanowić nad działaniem służb. W ostatnich latach doszło do rozszerzenia działania służb specjalnych.</b>
      </blockquote>
      <p>– stwierdził.</p>
      <p>Zdanie Adama Bodnara o „instrumentalizacji prawa” w podejrzany sposób przypomina narrację polityków opozycji, którzy wciąż atakują PiS za rzekomą bezczynność w sprawie Banasia, ale gdy pojawiają się pomysły, by ten problem rozwiązać, najgłośniej krzyczą o ich niezasadności. Rodzi się jednak pytanie, w jakim celu Adam Bodnar komentuje kwestie polityczne i co sprawa Mariana Banasia ma do praw obywatelskich? Czy RPO nudzi się i brakuje mu zajęć, czy staje w jednym szeregu z opozycją polityczną? To pytanie wydaje się dzisiaj czysto retoryczne.</p>
      <p>WB, Onet</p>
    </article>
  </body>
</html>