<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234336/"/>
    <meta property="og:site_name" content="Українська правда"/>
    <meta property="article:published_time" content="2019-12-09T17:47:54+00:00"/>
    <meta property="og:title" content="Генасамблея ООН ухвалила другу резолюцію про мілітаризацію Криму"/>
    <meta property="og:description" content="Генасамблея ООН ухвалила резолюцію “Проблема мілітаризації Автономної Республіки Крим та міста Севастополя (Україна), а також частин Чорного та Азовського морів”, у якій міститься пункт про захоплені РФ ядерні об’єкти та інфраструктуру на окупованій території."/>
  </head>
  <body>
    <article>
      <h1>Генасамблея ООН ухвалила другу резолюцію про мілітаризацію Криму</h1>
      <address>
        <time datetime="2019-12-09T17:47:54+00:00">09 Dec 2019, 17:47</time>
      </address>
      <p>Генасамблея ООН ухвалила резолюцію "Проблема мілітаризації Автономної Республіки Крим та міста Севастополя (Україна), а також частин Чорного та Азовського морів", у якій міститься пункт про захоплені РФ ядерні об’єкти та інфраструктуру на окупованій території.</p>
      <p><b>Джерело</b>: "<a href="https://www.ukrinform.ua/rubric-crimea/2834416-genasamblea-oon-uhvalila-rezoluciu-pro-militarizaciu-krimu.html">Укрінформ</a>"</p>
      <p><b>Деталі:</b> За ухвалення резолюції проголосували 63 країни, проти – 19, утрималися – 66.</p>
      <figure>
        <img src="https://img.pravda.com/images/doc/7/6/76d45f6-ga-oon-krym-original.jpg"/>
      </figure>
      <p>Резолюцію з такою назвою Генасамблея ООН приймає вдруге, проте нинішній документ доповнено принципово новими положеннями.</p>
      <p>У ньому, зокрема, міститься заклик до РФ "утриматися від зусиль щодо розширення своєї юрисдикції на ядерні об’єкти та інфраструктуру в Криму", а також висловлюється занепокоєння з приводу використання захоплених українських підприємств оборонної промисловості.</p>
      <p>Резолюція нагадує Росії про заборону призивати до армії держави-окупанта осіб з окупованих територій, "у тому числі шляхом тиску чи пропаганди, спрямованих на забезпечення добровільного призову", засуджує використання освіти для залучення до служби в армії і закликає Москву "припинити цю незаконну діяльність".</p>
      <p>У документі також приділено увагу соціально-економічним аспектам російської агресії. "Проблеми безпеки та нарощування військових сил у Чорному та Азовському морях і надалі дестабілізують економіку та соціальну сферу, особливо в прибережних регіонах України", - ідеться в документі.</p>
      <p>Генасамблея ООН висловлює занепокоєння навмисним перешкоджанням руху через Керченську протоку, зокрема "під приводом військових навчань" у Чорному й Азовському морях та Керченській протоці.</p>
      <p>Нинішня резолюція, як і попередня, засуджує будівництво мосту через Керченську протоку, що сприяє мілітаризації Криму та "обмежує розмір суден, які можуть дістатися до українських портів на узбережжі Азовського моря".</p>
      <p>Нарощування військової присутності РФ у частинах Чорного та Азовського морів та переслідування торговельних суден "ще більше погіршує економічну та соціальну ситуацію в прилеглій Донецькій області, яка вже зазнала збитків від окупації Криму", - ідеться в документі.</p>
      <p>Генасамблея ООН також засуджує поїздки російських посадовців до Криму й закликає всі держави-члени ООН утримуватися від візитів у регіон без узгоджень з Україною.</p>
      <p>Крім того, резолюція закликає всі держави-члени співпрацювати з ООН "для якнайшвидшого припинення російської окупації Криму та утримуватися від будь-яких угод з РФ щодо Криму, які не відповідають цій меті".</p>
      <p>Проект резолюції підготували 39 країн, серед яких США, Велика Британія, Німеччина, Франція, Україна, Італія, Швеція, країни Балтії, Угорщина, Болгарія та інші.</p>
      <p>
        <b>Передісторія:</b>
      </p>
      <ul>
        <li><a href="https://www.pravda.com.ua/news/2018/12/18/7201546/">Попередню резолюцію </a>"Проблема мілітаризації Автономної Республіки Крим та міста Севастополя (Україна), а також частин Чорного та Азовського морів" ГА ООН ухвалила 18 грудня 2018 року.</li>
        <li>У документі наголошувалося на безпекових загрозах, які Росія створює для України, Чорноморського регіону і всієї Європи перекиданням до Криму військ і зброї, зокрема літаків і ракет, здатних переносити ядерний заряд. Росію закликали вивести з Криму війська і припинити окупацію.</li>
        <li>Росія анексувала Крим у лютому-березні 2014 року й перебуває під санкціями через це.</li>
      </ul>
      <related>
        <a href="https://www.pravda.com.ua/columns/2019/12/9/7234294/"/>
        <a href="https://www.pravda.com.ua/news/2019/12/7/7234182/"/>
        <a href="https://www.pravda.com.ua/news/2019/12/7/7234170/"/>
      </related>
    </article>
  </body>
</html>