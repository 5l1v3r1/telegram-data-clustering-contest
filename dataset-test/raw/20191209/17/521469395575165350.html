<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468987/%D9%85%D8%B4%D8%A7%D9%88%D8%B1-%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%AF%D8%B3%D8%AA%D8%A7%D9%86%D9%85%D8%A7%D9%86-%D8%B1%D9%88%DB%8C-%D9%85%D8%A7%D8%B4%D9%87-%D8%A7%D8%B3%D8%AA-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D9%85%D8%B1%D8%AA%DA%A9%D8%A8"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T17:06:11+00:00"/>
    <meta property="og:title" content="مشاور فرمانده سپاه: دستانمان روی ماشه است | رژیم صهیونیستی مرتکب خطا شود «تل‌آویو» را با خاک یکسان می‌کنیم"/>
    <meta property="og:description" content="مشاور فرمانده کل سپاه گفت: رژیم صهیونیستی اگر مرتکب کوچک‌ترین خطایی در قبال ایران شود از همان لبنان «تل‌آویو» را با خاک یکسان می‌کنیم و اصلاً نیازی نیست که از ایران موشک و تجهیزات بلند شود."/>
  </head>
  <body>
    <article>
      <h1>مشاور فرمانده سپاه: دستانمان روی ماشه است | رژیم صهیونیستی مرتکب خطا شود «تل‌آویو» را با خاک یکسان می‌کنیم</h1>
      <h2>مشاور فرمانده کل سپاه گفت: رژیم صهیونیستی اگر مرتکب کوچک‌ترین خطایی در قبال ایران شود از همان لبنان «تل‌آویو» را با خاک یکسان می‌کنیم و اصلاً نیازی نیست که از ایران موشک و تجهیزات بلند شود.</h2>
      <address>
        <time datetime="2019-12-09T17:06:11+00:00">09 Dec 2019, 17:06</time>
      </address>
      <p>به گزارش همشهری آنلاین به نقل از میزان، سردار «مرتضی قربانی» گفت: از زمانی که انقلاب اسلامی به پیروزی رسید و ملت شریف و انقلابی ایران تفاله‌های طاغوت آمریکایی، انگلیسی و اسرائیلی را از کشور بیرون کردند ما با خائنین این حکومت‌ها درگیر بودیم و ۴۰ سال است که این درگیری‌ها ادامه دارد.</p>
      <p>وی با بیان اینکه انقلاب اسلامی نه تنها رژیم شاهنشاهی را برانداخت بلکه دست بیگانه را از کشور قطع کرد، افزود: بیگانگان آمریکایی، اسرائیلی و انگلیسی باز هم در این طمع هستند که  خودشان را به کشور ما برسانند و به دارایی‌ها و ظرفیت‌های کشور ما دست‌بُرد بزنند.</p>
      <p>مشاور فرمانده کل <a href="https://www.hamshahrionline.ir/news/75211/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B3%D9%BE%D8%A7%D9%87-%D9%BE%D8%A7%D8%B3%D8%AF%D8%A7%D8%B1%D8%A7%D9%86-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C">سپاه </a>گفت: ما در زمان دفاع مقدس ۸ سال در برابر تمام توپ‌ها و تانک‌های و ادوات روز دنیا و انواع و اقسام سلاح‌های شیمیایی، که بیگانگان در اختیار صدام قرار داده بودند ایستادگی کردیم و پوزه دشمن را به خاک مالیدیم و یک وجب از خاک کشور خود را به آن‌ها ندادیم. </p>
      <p>سردار قربانی در ادامه با اشاره به صحبت‌های اخیر وزیر خارجه رژیم صهیونیستی که گفته بود «اگر برای جلوگیری از دستیابی ایران به سلاح هسته‌ای، راه دیگری جز اقدام نظامی نباشد، اسرائیل این کار را خواهد کرد» گفت: اولا ما به دنبال سلاح هسته‌ای نیستیم و این را بارها اعلام کردیم و ثانیا اسرائیل کوچک‌تر از این حرف‌هاست که بخواهد علیه ایران از این غلط‌ها کند.</p>
      <p>وی افزود: رژیم صهیونیستی اگر مرتکب کوچک‌ترین خطایی در قبال ایران شود از همان لبنان «تل‌آویو» را با خاک یکسان می‌کنیم و اصلا نیازی نیست که از ایران موشک و تجهیزات بلند شود.</p>
      <p>مشاور فرمانده کل سپاه با بیان اینکه ما رزمندگانی هستیم که به فرمان ولی امرمان، دستان‌مان روی ماشه است، گفت: خدا می‌داند که اگر یک شب حضرت آقا دستور دهند که موشک‌ها بلند شوند، همه این صهیونیست‌ها دست‌ها را بالا می‌کنند؛ ما از جرثومه‌های فساد نمی‌ترسیم و گوش آن‌ها را می‌بُریم. </p>
      <p>سردار قربانی ادامه داد: بعد از زدن هواپیمای جاسوسی بدون سرنشین آمریکا در فراز خلیج فارس توسط نیروی هوافضای سپاه، ما به هواپیمای بعدی آمریکا که ۳۶ نفر از نیروهای اطلاعاتی در آن بودند اخطار دادیم که ۳۰ ثانیه تا ۱ دقیقه وقت دارید مرز ما را ترک کنید، آن‌ها هم با ترس و لرز گفتند «چشم» و فرار کردند.</p>
      <p>وی در پایان با بیان اینکه امروز قلب و روح ملت‌های <a href="https://www.hamshahrionline.ir/news/61646/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%DB%8C%D9%85%D9%86">یمن</a>، <a href="https://www.hamshahrionline.ir/news/38609/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B3%D9%88%D8%B1%DB%8C%D9%87">سوریه</a>، <a href="https://www.hamshahrionline.ir/news/29951/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B9%D8%B1%D8%A7%D9%82">عراق</a>، <a href="https://www.hamshahrionline.ir/news/37938/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%84%D8%A8%D9%86%D8%A7%D9%86">لبنان </a>و <a href="https://www.hamshahrionline.ir/news/24512/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%86%D9%88%D8%A7%D8%B1-%D8%BA%D8%B2%D9%87">غزه </a>با ایران است، اظهار کرد: حوادثی که در ایران و لبنان و عراق به وجود آمد، در راستای ضربه زدن به اتحاد جبهه مقاومت از جمله جمهوری اسلامی ایران بود.</p>
    </article>
  </body>
</html>