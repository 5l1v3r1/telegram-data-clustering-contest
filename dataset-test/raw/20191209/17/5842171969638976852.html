<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/362107-krievijas-diskvalifikacija-sporta-ietver-olimpiskas-speles-un-pasaules-cempionatus"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T17:43:00+00:00"/>
    <meta property="og:title" content="Krievijas diskvalifikācija sportā ietver olimpiskās spēles un pasaules čempionātus"/>
    <meta property="og:description" content="Pasaules antidopinga aģentūras (WADA) uz četriem gadiem Krievijai piešķirtā diskvalifikācija iekļauj gan olimpiskās spēles un paraolimpiskās spēles, gan pasaules čempionātus, liecina WADA publiskotā informācija."/>
  </head>
  <body>
    <article>
      <h1>Krievijas diskvalifikācija sportā ietver olimpiskās spēles un pasaules čempionātus</h1>
      <address><time datetime="2019-12-09T17:43:00+00:00">09 Dec 2019, 17:43</time> by <a rel="author">Jauns.lv / LETA</a></address>
      <p>
        <b>Pasaules antidopinga aģentūras (WADA) uz četriem gadiem Krievijai piešķirtā diskvalifikācija iekļauj gan olimpiskās spēles un paraolimpiskās spēles, gan pasaules čempionātus, liecina WADA publiskotā informācija.</b>
      </p>
      <p>Pēc WADA Atbilstības pārbaudes komitejas (CRC) rekomendētās četru gadu diskvalifikācijas Krievijai apstiprināšanas sankcijas nozīmē to, ka četru gadu laikā lielajos turnīros netiks vilkts mastā Krievijas karogs un netiks atskaņota Krievijas himna. Sacensībās drīkstēs piedalīties tikai tie atlēti, kuri nefigurēs saistībā ar dopingu un WADA neatkarīgās izmeklēšanas grupas Ričarda Maklarena vadībā 2016.gada ziņojumu, ziņo Krievijas ziņu portāls "newsru.com".</p>
      <p>WADA uzskaitīto pasākumu skaitā ir nosacījums, ka lielos sporta pasākumos netiks pielaisti Krievijas Olimpiskās komitejas (OKR) un Krievijas Paralimpiskās komitejas (PKR) vadības pārstāvji. Tāpat Krievijas pārstāvji nedrīkstēs būt pasaules lielo sporta organizāciju valdēs, padomēs un komitejās. Viņi četru gadu laikā nedrīkstēs kā amatpersonas apmeklēt Jaunatnes olimpiskās spēles, olimpiskās spēles un paraolimpiskās spēles, kā arī pasaules čempionātus.</p>
      <p>Tāpat Krievija nedrīkst rīkot un tai nedrīkst tikt piešķirtas tiesības rīkot lielos pasākumus gan tuvāko četru gadu laikā, gan šajā periodā saņemt tiesības rīkot sacensības arī vēlāk. Ja šādas tiesības četru gadu laikā jau ir piešķirtas, tās jāatsauc un jāpiešķir citai valstij, ja vien juridiski vai praktiski tas ir iespējams.</p>
      <p>Starptautiskajai Futbola federāciju asociācijai (FIFA) tiek dota rīcības brīvība noteikt, kā Krievija drīkst piedalīties 2022.gada Pasaules kausa kvalifikācijā futbolā. Savukārt 2020.gada Pasaules kausa rīkošana, kurā četras spēles notiks arī Sanktpēterburgā, netiek pakļauta diskvalifikācijai, jo netiek uzskatīta par "lielo sporta pasākumu" antidopinga mērķu sasniegšanai.</p>
      <p>Tāpat Krievijai būs jāapmaksā visi WADA izdevumi saistībā ar Krievijas dopinga lietu no 2019.gada janvāra, kā arī jāsamaksā WADA sods 10 procentu apmērā no tās 2019.gada ienākumiem vai 100 000 ASV dolāru (90,3 tūkstoši eiro).</p>
      <p>Iepriekš Starptautiskās Olimpiskās komitejas (SOK) vadītājs Tomass Bahs jau bija paziņojis, ka pilnībā akceptēs jebkādu WADA Izpildkomitejas lēmumu.</p>
      <p>Krievijai tagad ir 21 diena laika, lai apstrīdētu WADA verdiktu Starptautiskajā arbitrāžas tiesā (CAS). Krievijas Antidopinga aģentūras (RUSADA) uzraudzības padome jau pieņēmusi lēmumu tikties 19.decembrī, lai lemtu par apelācijas iespējamību.</p>
      <p>RUSADA vadītājs Jurijs Ganuss aģentūrai AFP pirmdien apliecināja, ka "Krievijai nav iespējams uzvarēt šo lietu tiesā". "Tā ir traģēdija. Arī "tīrie" atlēti jūtas ierobežoti," viņš piebilda.</p>
      <p>Jau ziņots, ka sankcijas apstiprinātas pēc manipulācijām ar Maskavas antidopinga laboratorijas datiem. 2012.-2015.gada dopinga analīžu paraugi mainīti, lai noslēptu dopinga lietošanas gadījumus.</p>
      <p>Savukārt CRC vadītājs Džonatans Teilors pavēstīja, ka WADA ir visu Maskavas laboratorijas datubāzes aizdomīgo sportistu vārdi, pat tie, kuri no datubāzes tikuši izdzēsti.</p>
    </article>
  </body>
</html>