<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/marcel-ciolacu-dupa-motiune-citu-demisia/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T17:55:10+00:00"/>
    <meta property="og:title" content="Marcel Ciolacu, după moţiune: „Cîțu – demisia!”"/>
    <meta property="og:description" content="Președintele Camerei Deputaților, Marcel Ciolacu, îi solicită premierului Ludovic Orban să îl demită „de urgență” pe Florin Cîțu, după ce Senatul a adoptat moțiunea simplă la adresa ministrului de Finanțe."/>
  </head>
  <body>
    <article>
      <h1>Marcel Ciolacu, după moţiune: „Cîțu – demisia!”</h1>
      <address><time datetime="2019-12-09T17:55:10+00:00">09 Dec 2019, 17:55</time> by <a rel="author">(R.C.)</a></address>
      <p>Președintele Camerei Deputaților, Marcel Ciolacu, îi solicită premierului Ludovic Orban să îl demită „de urgență” pe Florin Cîțu, după ce Senatul a adoptat moțiunea simplă la adresa ministrului de Finanțe.</p>
      <p>„Cîțu – demisia! În Senat, a trecut astăzi moțiunea simplă împotriva ministrului Finanțelor. PNL nu a înțeles semnalul de alarmă pe care l-a primit atunci când Parlamentul nu i-a dat aviz lui Florin Cîțu pentru a fi ministrul Finanțelor.<br/>În nicio lună de zile, acest om a îndatorat România cu 10 miliarde de lei, a prăbușit cursul de schimb, a umflat artificial deficitul bugetar și vrea să vândă cele mai profitabile companii naționale pentru a-și acoperi incompetența. Este un ministru iresponsabil care deja a făcut mult rău României. Trebuia oprit! Premierul Orban ar trebui să îl revoce de urgență! Nu există altă soluție!”, a scris Marcel Ciolacu, pe Facebook.</p>
      <p>Senatorii au adoptat, luni, moțiunea simplă depusă de PSD la adresa ministrului de Finanțe Florin Cîțu.</p>
      <p>Moțiunea simplă la adresa lui Florin Cîțu a trecut cu 59 de voturi „pentru”, 56 de voturi „împotrivă” și două abțineri.<br/>Votul a fost unul secret, electronic.</p>
      <p>Potrivit regulamentului Senatului, moţiunea simplă exprimă poziţia Senatului într-o anumită problemă de politică internă sau externă ori, după caz, cu privire la o problemă ce a făcut obiectul unei interpelări.</p>
      <p>Astfel, moțiunea simplă nu obligă demiterea ministrului.</p>
      <p>Moțiunea simplă depusă la adresa ministrului de Finanțe a fost inițiată de PSD și a avut ca titlu; „Guvernare PNL-numele tău este austeritate”.</p>
      <p>Florin Cîțu a afirmat că va demisiona, dacă PNL îi va cere acest lucru.</p>
      <p>Ludovic Orban a anunțat, însă, că nu îl va demite pe Florin Cîțu de la Ministerul de Finanțe, deoarece PSD e ultimul partid care își poate da cu părerea despre finanțele publice, după „dezastrul” creat în trei ani de guvernare.</p>
      <related>
        <h4>Articole asemănătoare</h4>
        <a href="https://www.cotidianul.ro/sfantul-razboi-fratricid-ciolacu-si-firea-dau-semnalul/"/>
        <a href="https://www.cotidianul.ro/senatul-a-adoptat-proiectul-de-lege-privind-plata-titlurilor-executorii-datorate-profesorilor/"/>
        <a href="https://www.cotidianul.ro/puci-in-psd-i-au-prins/"/>
      </related>
    </article>
  </body>
</html>