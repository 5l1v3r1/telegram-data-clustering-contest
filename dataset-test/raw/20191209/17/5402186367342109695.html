<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/tester/produkttester/test-lenovo-yoga-smart-tab-ovanligt-fokuserad-surfplatta"/>
    <meta property="og:site_name" content="Mobil"/>
    <meta property="article:published_time" content="2019-12-09T17:29:00+00:00"/>
    <meta property="og:title" content="Test: Lenovo Yoga Smart Tab – Ovanligt fokuserad surfplatta"/>
    <meta property="og:description" content="Den här surfplattan fokuserar på passiv underhållning."/>
  </head>
  <body>
    <article>
      <h6 class="kicker">Underhållning framför produktivitet</h6>
      <h1>Test: Lenovo Yoga Smart Tab – Ovanligt fokuserad surfplatta</h1>
      <address><time datetime="2019-12-09T17:29:00+00:00">09 Dec 2019, 17:29</time> by <a rel="author" href="mailto:erik.morner@mobil.se" target="_blank">Erik Mörner</a></address>
      <p>Produkttester <br/><b>Den här surfplattan fokuserar på passiv underhållning.</b></p>
      <h4>Betyg</h4>
      <p>Uppkoppling och anslutningar<br/>7/10<br/>Media och skärm<br/>6/10<br/>System &amp; program<br/>6/10<br/>Användarupplevelse<br/>7/10<br/>Material &amp; kvalitet<br/>7/10<br/>Totalbetyg<br/>66%</p>
      <p>+ Högtalarna<br/>Bordsställ</p>
      <p>- Viloläget för Google Assistant inte tillgängligt med svenska som systemspråk<br/>Lite långsam<br/>Illa placerad selfiekamera<br/>Dåligt barnläge</p>
      <p>Idag utvecklas surfplattorna som koncept förmodligen mer än på länge. Vanligt är att tillverkarna adderar en rad olika verktyg för ökad produktivitet, men när man ser en surfplatta som Lenovo Yoga Smart Tab, som har en anordning som gör att den kan hängas upp på väggen förstår man snabbt att fokus är ett annat. Det är långt ifrån den första surfplattan Från Lenovo med det här utseendet. En rund spole i botten huserar högtalare på sidan och i spolen finns även ett bordsställ du kan vika upp, ett bordsställ med hål i som alltså ska göra att du kan hänga surfplattan på valfri krok. Kort sagt är den här surfplattan främst gjord för allt du gör med minst en armlängds avstånd till själva plattan. Ställ upp den på bordet och dra igång Netflix, klicka fram receptet du behöver och häng den på en krok i köket eller bara dra igång Spotify. Högtalarna som sitter i vardera ände av den runda spolen i botten ger faktiskt överraskande bra ljud, mer kraftfullt och balanserat än man kan förvänta sig.</p>
      <h4>Funkar inte med svenskt språk</h4>
      <p>En potentiellt rolig funktion i Yoga Smart Tab hade varit Google-assistenten med det nya Ambient Mode, där assistenten är tillgänglig i skärmen när den är i viloläge, ungefär som i den nya typens smarta skärmar. Jag kan alltså ställa in dels att ett fotoalbum från Google Foto visas men framförallt så ser jag en välkomnande text på skärmen som sammanfattar vad Assistenten vet. Här syns till exempel mina kommande kalenderposter och om jag fått några nya aviseringar från appar. Det är dock betydligt mer begränsat än till exempel den smarta skärmen Google Nest Hub som även har ett gränssnitt där du kan se Youtube, spela musik och så vidare. En stor nackdel är också att du måste ställa om surfplattans språk till engelska för att Ambient Mode ens ska fungera och det är även engelska som systemspråk som är förutsättning för att plattan ska reagera när du säger “Hej Google“ för att anropa assistenten. </p>
      <figure>
        <img src="https://www.mobil.se/sites/mobil.se/files/styles/large_article_image/public/lenovo_yoga_smart_tab_hang_mode.png?itok=H2DR44u7"/>
        <figcaption>Ambient Mode för Google Assistant fungerar tyvärr inte med svenska som systemspråk.</figcaption>
      </figure>
      <p>Med den begränsade funktionen i Ambient Mode är det hur som helst ingen fantastisk funktion vi går miste om när vi väljer svenska som språk, men visst är det lite fult av Lenovo att trycka så mycket på funktionen i sin marknadsföring när den inte är tillgänglig med svenskt språk.</p>
      <p>I viloläget får jag med svensk språkinställning bara svart skärm när plattan är på laddning och sedan när jag tryckt igång den ser jag aviseringar, tid, vilka användarkonton som kan logga in och genväg till kamera och Google Assistant.</p>
      <h4>Ingen fingeravtryckssensor </h4>
      <p>Yoga Smart Tab har ingen fingeravtryckssensor utan det är inloggning med selfiekamerans ansiktsigenkänning eller skärmlösenord i form av till exempel pinkod som gäller. Tyvärr är selfiekameran placerad på sidan av skärmen precis där man rimligen har vänstra handens tumme när man håller plattan så gång på gång måste jag byta grepp för att kameran ska få fri sikt. Det hade varit bättre om kameran satt på långsidan av skärmen istället, eftersom plattan tveklöst är designad för att användas i landskapsläge.</p>
      <figure>
        <img src="https://www.mobil.se/sites/mobil.se/files/styles/large_article_image/public/lenovo_yoga_smart_tab_matte_finish.png?itok=2ILsyr20"/>
      </figure>
      <p>Med det sagt tycker jag ändå att Yoga Smart Tab fungerar bra i porträttläge och cylindern blir ett naturligt grepp om du läser webbsidor någon e-bok eller annat man helst gör i stående skärmläge.</p>
      <p>Utöver möjligheten att ha flera användare, något som är standard i Android, så finns relativt få unika funktioner i plattan. Givetvis kan du dela upp så att du kan köra flera appar, sida vid sida i skärmen förutsatt att appen i fråga stödjer det, även det en vanlig funktion i Android. Lenovos gränssnitt är rent och avskalat och bolaget skickar med ett fåtal egna appar som FM-radio (som dock kräver att du har ett headset anslutet för att agera antenn), en prestandaoptimerare och ett särskilt barnläge. Dessutom kan du ta skärmdumpar som är längre än skärmen, du kan aktivera blåfilter så att skärmen blir mer vilsam att se på kvällstid, här finns equalizer så du kan anpassa ljudet och här finns ett spelläge och istället för ett Google-flöde med nyheter när du sveper åt sidan på hemskärmen finns ett Youtube-flöde. Ingen tvekan om att fokus är underhållning och inte kreativt skapande. </p>
      <figure>
        <img src="https://www.mobil.se/sites/mobil.se/files/styles/large_article_image/public/lenovo_yoga_smart_tab_usage_modes.png?itok=u3u6lFEo"/>
      </figure>
      <h4>Barnläget är inte barnvänligt</h4>
      <p>Barnläget, som även konkurrenter till exempel Samsung har liknande versioner av, låter dig som förälder skapa ett särskilt barnkonto och anpassar framförallt utseendet på systemet så det blir betydligt mer lekfullt och färgglatt. Det är dock klart sämre än konkurrenternas för det första jag möts av är innehåll på engelska och först när jag därifrån klickar mig vidare så hamnar jag på svenska rubriker, men innehåll på tyska eller engelska. Långt ifrån anpassat för vår marknad alltså. Jag skulle alltså råda dig att undvika barnappen och istället skapa ett normalt användarkonto till barnen. Ett undermåligt specifikt barnläge diskvalificerar ju inte plattan helt som underhållningsverktyg.</p>
      <figure>
        <img src="https://www.mobil.se/sites/mobil.se/files/styles/large_article_image/public/lenovo_yoga_smart_tab_videos.png?itok=iRFiX_bh"/>
      </figure>
      <h4>Medelmåttig prestanda</h4>
      <p>Ser vi slutligen till skärmen och enhetens prestanda så får du i stort vad du betalar för. Skärmen är av LCD-typ och inte Oled som på Samsungs dyrare surfplattor. Det ger ett acceptabelt intryck, upplösningen är tillräcklig för att text inte ska uppfattas som pixlig och färgåtergivningen är okej utan att imponera. Ibland kan man märka att den skiftar beroende på betraktningsvinkel. Prestandan räcker till för vardagligt användande men om du surfar in på någon ovanligt överbelamrad webbsida eller startar mer krävande appar får du finna dig i att vänta lite för att plattan ska hinna med i svängarna.</p>
      <p>I konkurrensen erbjuder Lenovo Yoga Smart Tab ett tydligt alternativ, framförallt med tanke på sin utformning med det integrerade bordsstället.   </p>
      <h3>Å andra sidan</h3>
      <p><b>Elias Nordling:</b> Skärmen är helt okej för prislappen men prestandan är begränsande. Det är inte en platta man spelar grafiktunga spel på och till och med när jag surfar på vissa webbsidor tyvker jag att det går långsammare än vanligt.</p>
      <h3>Batteritest</h3>
      <p>Batteriets videotid: 6 tim 43 min</p>
      <h3>Frågor och svar </h3>
      <p>
        <b>Kan den ersätta en laptop?</b>
      </p>
      <p>Det beror ju på vad du använder en laptop till, men förmodligen nej. När andra tillverkare just siktat in sig på allt mer produktivitetsfokuserade användningsområden har Lenovo med Yoga prickat passiv underhållning. </p>
      <p>
        <b>Är den vattentålig?</b>
      </p>
      <p>Nej, så håll den på lite avstånd om du använder den i till exempel köket. </p>
      <p>
        <b>Flera användarkonton?</b>
      </p>
      <p>Ja, var och en i familjen kan ha sina egna Youtube-favoriter, Spotifyinlogg, bilder och så vidare. </p>
      <h3>Ett alternativ:</h3>
      <p>
        <b>Överväg Ipad</b>
      </p>
      <p>Du kan inte köpa en surfplatta idag utan att titta på den billigaste Ipad Apple gör, som alternativ. Den kombinerar med Ipad OS en hel del olika produktivitetsfunktioner med den starka underhållningsbiten apputbudet med anpassade appar för surfplatta innebär. Inte heller är den hutlöst dyr, utan kostar ungefär en tusenlapp mer än Lenovo Smart Tab.</p>
      <h3>Testbild</h3>
      <p>Kameran i den här surfplattan är verkligen inget att skryta med, utan det är bara något du använder när du inte har något annat alternativ. </p>
      <h4>Betyg</h4>
      <table bordered="">
        <tr>
          <td>Uppkoppling och anslutningar</td>
          <td>7/10</td>
        </tr>
        <tr>
          <td>Media och skärm</td>
          <td>6/10</td>
        </tr>
        <tr>
          <td>System &amp; program</td>
          <td>6/10</td>
        </tr>
        <tr>
          <td>Användarupplevelse</td>
          <td>7/10</td>
        </tr>
        <tr>
          <td>Material &amp; kvalitet</td>
          <td>7/10</td>
        </tr>
        <tr>
          <td>Totalbetyg</td>
          <td>66%</td>
        </tr>
      </table>
      <h4>Fakta Lenovo Yoga Smart Tab</h4>
      <h4>Allmänt</h4>
      <p><b>Modell</b> Yoga Smart Tab<br/><b>Tillverkare</b> Lenovo<br/><b>Lanseringsdatum</b> 2019-11-01<br/><b>Mått</b> 242 x 166 x 24 mm<br/><b>Vikt</b> 580<br/><b>Material baksida</b> Plast<br/><b>Pris</b> 3600 kr<br/><b>System</b> Android<br/><b>Systemversion</b> 9.0 Pie<br/><b>Chipset</b> Snapdragon 439<br/><b>Tillverkningprocess</b> 12 nm</p>
      <h4>Skärm</h4>
      <p><b>Mått</b> 10,1 tum<br/><b>Upplösning</b> 1920 x 1200 pixel<br/><b>Typ</b> LCD - IPS</p>
      <h4>Minne</h4>
      <p><b>RAM-minne</b> 4 GB<br/><b>Lagringsminne</b> 64 GB<br/><b>Minneskortplats</b> Ja</p>
      <h4>Batteri</h4>
      <p><b>Kapacitet</b> 7000 mAh<br/><b>Medföljande snabbladdare</b> Nej<br/><b>Uppmätt videotid</b> 6 tim 43 min</p>
      <h4>Kamera</h4>
      <p><b>Upplösning</b> 8 Megapixel 5 Megapixel<br/><b>Autofokus</b> Ja<br/><b>Frontkamera</b> Ja<br/><b>Fotobelysning</b> Nej</p>
      <h4>Anslutningar</h4>
      <p><b>Bluetooth</b> 5.0<br/><b>FM-radio</b> Ja<br/><b>Wifi</b> 802.11 a/b/g/n/ac<br/><b>NFC</b> Nej<br/><b>4G</b> Nej<br/><b>Telefoni</b> Nej<br/><b>GPS</b> Ja</p>
      <h4>Tillbehör</h4>
      <p><b>Headset</b> Nej<br/><b>USB-kabel</b> Ja</p>
      <details>
        <summary>Benchmark-tester</summary>
        <p><b><i>Antutu 8</i> </b>103618<br/>CPU 41767<br/>GPU 10670<br/>Mem 31392<br/>UX 19789<br/><b>Geekbench 5: CPU Single-core</b> 177<br/><b>Geekbench 5: CPU Multi-core</b> 841<br/><b>Geekbench 5: Compute</b> 270<br/><b>GFXBench Aztec Ruins Vulkan High</b> 1,8 FPS<br/><b>GFXBench Manhattan ES 3.0 Onscr.</b> 9,2 FPS<br/><b>3DMark Slingshot Extreme OpenGL</b> 443<br/><b>3DMark Slingshot Extreme Vulkan/</b> 493<br/><b>Google Octane</b> 4661<br/><b>Jetstream 2</b> 17,089</p>
      </details>
      <p>+ Högtalarna<br/>Bordsställ</p>
      <p>- Viloläget för Google Assistant inte tillgängligt med svenska som systemspråk<br/>Lite långsam<br/>Illa placerad selfiekamera<br/>Dåligt barnläge</p>
      <related>
        <h4>Relaterade artiklar</h4>
        <a href="https://www.mobil.se/tester/produkttester/test-lenovo-smart-display-battre-pa-mycket"/>
        <a href="https://www.mobil.se/tester/produkttester/test-apple-ipad-102-inte-ipaden-du-vill-ha-men-ipaden-du-behover"/>
      </related>
    </article>
  </body>
</html>