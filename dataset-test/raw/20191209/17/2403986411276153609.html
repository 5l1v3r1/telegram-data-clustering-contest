<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/nozhi_nagolo_golovolomka_z_vbivstvom_n1245763"/>
    <meta property="og:site_name" content="24 Канал"/>
    <meta property="article:published_time" content="2019-12-09T17:22:00+00:00"/>
    <meta property="og:title" content="&quot;Ножі наголо&quot;: головоломка з вбивством"/>
    <meta property="og:description" content="Фільм &quot;Ножі наголо&quot; із Деніелом Крейгом в головній ролі підкорив глядачів та критиків і вже встиг відбити свою вартість доходом від прокату."/>
  </head>
  <body>
    <article>
      <h1>"Ножі наголо": головоломка з вбивством</h1>
      <address><time datetime="2019-12-09T17:22:00+00:00">09 Dec 2019, 17:22</time> by <a rel="author" href="https://24tv.ua/yuliya_lipentseva_tag4502/" target="_blank">Юлія Ліпенцева</a></address>
      <p>
        <b>Фільм "Ножі наголо" із Деніелом Крейгом в головній ролі підкорив глядачів та критиків і вже встиг відбити свою вартість доходом від прокату.</b>
      </p>
      <p>Режисер та сценарист Раян Джонсон дебютував у 2005-му з маловідомим проектом "Цеглина", згодом став трохи відомішим завдяки sci-fi "Петля часу", а його роботу над "Зоряними війнами: Останній джедай" обговорювали всі, навіть якщо не дивились. Що стосується його "Ножів наголо", то про кіно також чимало говорять і, здебільшого, хороше.</p>
      <blockquote>Також у кіно: <a href="https://24tv.ua/lifestyle/irlandets_naydorozhchiy_film_martina_skorseze_n1244014">"Ірландець": найдорожчий фільм Мартіна Скорсезе</a></blockquote>
      <figure>
        <img src="https://24tv.ua/resources/photos/news/620_DIR/201912/1245763_10353176.jpg?201912222105"/>
        <figcaption>"Ножі наголо": офіційний кадр з фільму / IMDb</figcaption>
      </figure>
      <p>перший погляд, "Ножі наголо" – класичний детектив в стилі творів Агати Крісті чи Конан Дойля. Такий, якого давно не бачили кіноекрани і глядачі. Останній схожий детективний фільм на великому екрані, що приходить на думку – це пригоди Еркюля Пуаро у <a href="https://24tv.ua/lifestyle/vbivstvo_u_shidnomu_ekspresi_superechliva_ekranizatsiya_prigod_erkyulya_puaro_n888117">"Вбивстві в Східному експресі</a>". На відміну від останнього, "Ножі наголо" може запропонувати більше за загадку із вбивцею у замкнутому просторі.</p>
      <p>"Ножі наголо" можна назвати антидетективом, бо особа вбивці стає відомою доволі рано, але заважає детективові розвідати всю правду. Сюжетний твіст, раптова розв’язка, фінальний монолог з поясненнями – всі класичні атрибути у цьому кіно є, просто Джонсон переграв все на свій лад.</p>
      <p>Режисер органічно вплітає в свою оповідь тему класової нерівності і ставлення до мігрантів. Дім, в якому сталось вбивство і де перебувають всі підозрювані, уособлює США, де республіканці, ліберали і мігранти стараються мирно співіснувати. Так, антуражно старий фільм, насичений подіями, ситуацією та підтекстом, абсолютно точно підходить для сьогодення.</p>
      <figure>
        <img src="https://24tv.ua/resources/photos/news/620_DIR/201912/1245763_10353182.jpg?201912222309"/>
        <figcaption>"Ножі наголо": офіційний кадр з фільму / IMDb</figcaption>
      </figure>
      <p>В центрі подій – багатий письменник і видавець Харлан Тромбі. Щоправда, він помирає на перших хвилинах фільму, у ніч, коли збирає родичів на святкування свого 85-річчя. В той вечір у багатьох родичів був мотив вбити старого Тромбі, але на допиті всі, звісно, вдають шовкових і замовчують будь-які подробиці своїх суперечок з покійним. Клубок починає розплутуватись, коли за справу береться невідомо ким найнятий приватний детектив Бенуа Блан (він же знаний Агент 007 Деніел Крейг). Собі в помічниці той бере емігрантку з Південної Америки на ім'я Марта Кабрера. Вона працювала у Харлана Тромбі медсестрою і, скидається на те, що водночас була єдиною щирою людиною в його оточенні. Дівчину нібито приймають у сім’ю, але водночас тримають за прислугу. На стосунках Марти Кабрери та членах родини Тромбі режисер показує чимало контрастів.</p>
      <p>Нестандартний розвиток детективної лінії, погляд в сторону класики жанру, майстерно вплетені соціальні питання та команда іменитих акторів – суміш чинників, яка привела "Ножі наголо" до успіху у критиків і глядачів. Рейтинг фільму <a href="https://www.imdb.com/title/tt8946378/">на IMDb</a> сягнув 8,1. Ті, хто вже встигли в кінотеатри, активно рекомендують фільм і ми до них приєднуємось. "Ножі наголо" – дотепний, цікавий та свіжий детектив, який не можна пропускати. І не забувайте правило, яке завжди працює із детективами – постарайтесь не знати імена поганців до того, як з кіноекрану вам їх озвучить головний герой.</p>
      <p>
        <b>Дивіться трейлер фільму "Ножі наголо" онлайн:</b>
      </p>
      <figure>
        <iframe src="https://www.youtube.com/embed/-npn2HXOYYY" width="560" height="315" data-service="Youtube" scrolling="no"/>
      </figure>
      <blockquote>Також у кіно: <a href="https://24tv.ua/lifestyle/autsayderi_peregoni_ford_proti_ferrari_n1236213">"Аутсайдери": перегони Ford проти Ferrari</a></blockquote>
      <p>Якщо ви хочете побачити першими цікаві кіноновинки в Україні, то ви можете придбати квитки за <a href="https://fas.st/EEcd7A">посиланням</a>.</p>
    </article>
  </body>
</html>