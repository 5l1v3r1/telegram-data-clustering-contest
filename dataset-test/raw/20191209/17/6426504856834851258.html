<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/minecraft-ps4-cross-play.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T17:34:08+00:00"/>
    <meta property="og:title" content="W Minecrafta na PS4 pogramy wreszcie z osobami, które używają konsol innych firm"/>
    <meta property="og:description" content="Minecraft na konsolach Sony doczeka się sporej aktualizacji. Bedrock Edition w wersji gry na PS4 uaktywni funkcję cross-play."/>
  </head>
  <body>
    <article>
      <h1>W Minecrafta na PS4 pogramy wreszcie z osobami, które używają konsol innych firm</h1>
      <address><time datetime="2019-12-09T17:34:08+00:00">09 Dec 2019, 17:34</time> by <a rel="author" href="https://www.spidersweb.pl/author/p_grabiec" target="_blank">Piotr Grabiec</a></address>
      <p>
        <b>Minecraft na konsolach Sony doczeka się sporej aktualizacji. Dzięki uaktualnieniu gry do Bedrock Edition gracze korzystając z PS4 będą mogli się wreszcie bawić z osobami, które wybrały inne platformy. A to nie koniec nowości.</b>
      </p>
      <p>Tryb cross-play, czyli możliwość grania z posiadaczami innych platform, trafił do gry Minecraft już wieki temu. Niestety posiadacze PlayStation 4 zostali z niego wykluczeni i nie mogli się łączyć z posiadaczami konsol innych firm. Co ciekawe, chociaż tę grę rozwija Microsoft, to winę ponosiło tutaj Sony.</p>
      <h3><a href="https://spidersweb.pl/tag/minecraft-bedrock-edition">Minecraft: Bedrock Edition</a> trafia na <a href="https://spidersweb.pl/tag/ps4">PS4</a></h3>
      <p>Na szczęście Sony zrewidowało swoją politykę dotyczącą rozgrywki z graczami korzystającymi z innych platform. Pierwszym głośnym tytułem, który na to pozwala, był <a href="https://spidersweb.pl/tag/fortnite">Fortnite</a> – ale na tym nie koniec. Teraz kolejne studia tworzą zupełnie nowe gry i opracowują aktualizacje istniejących, które dodają do nich tryb cross-play. Na tej liście znalazł się właśnie <a href="https://spidersweb.pl/tag/minecraft">Minecraft</a>.</p>
      <p>Już jutro Minecraft na <a href="https://spidersweb.pl/tag/playstation-4">PlayStation 4</a> doczeka się aktualizacji do wersji Bedrock Edition, która jest już od jakiegoś czasu dostępna na innych platformach. Po wykonaniu <a href="https://blog.us.playstation.com/2019/12/09/minecraft-bedrock-version-coming-to-ps4/">automatycznego uaktualnienia</a> przy kolejnym uruchomieniu gry osoby korzystające z konsol Sony będą mogli dołączać do światów ludzi bawiących się na innych konsolach, komputerach i na urządzeniach mobilnych.</p>
      <h4>Na tryb <a href="https://spidersweb.pl/tag/cross-play">cross-play</a> w <a href="https://spidersweb.pl/tag/minecraft-ps4">Minecraft na PS4</a> czekaliśmy naprawdę długo.</h4>
      <p>Tryb umożliwiający zabawę pomiędzy graczami na różnych platformach w Minecrafcie wspierany jest już teraz w wersji na konsole Xbox One i Nintendo Switch, gdzie <a href="https://www.spidersweb.pl/2018/06/konto-microsoft-minecraft-nintendo.html">działało to już w połowie zeszłego roku</a>. Do tego dochodzą edycje na komputery z systemem Windows 10 oraz na systemy mobilne iOS oraz Android. Ba, wspiera to rozwiązanie nawet dodatkowa wersja gry na gogle wirtualnej rzeczywistości Samsung Gear VR.</p>
      <p>Cross-play to nie jest jedyna nowość w Minecraft: Bedrock Edition, jaka ucieszy posiadaczy konsol PS4. Gracze otrzymają dostęp do innych bonusów wchodzących w skład tego uaktualnienia na innych platformach. Najważniejszym z nich jest dostęp do sklepu <a href="https://spidersweb.pl/tag/minecraft-marketplace">Minecraft Marketplace</a>, gdzie można nabyć np. dodatkowe skórki, minigry, całe światy itp.</p>
    </article>
  </body>
</html>