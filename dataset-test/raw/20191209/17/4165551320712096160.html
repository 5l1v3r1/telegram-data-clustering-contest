<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727785/rumen-petkov-i-knyaz-nikita-dmitrievich-lobanov-rostovski-byaha-sred-ofitsialnite-gosti-na-konferentsiya-za-myastoto-na-pravoslavnata-tsarkva-v-osvobozhdenieto-na-balgariya.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T17:02:00+00:00"/>
    <meta property="og:title" content="Румен Петков и княз Никита Дмитриевич Лобанов-Ростовски бяха сред официалните гости на Конференция за мястото на православната църква в Освобождението на България"/>
    <meta property="og:description" content="Плевен. Румен Петков и княз Никита Дмитриевич Лобанов-Ростовски бяха сред официалните гости на Конференция „Светата православна църква – място и роля в Освобождението на България и мотивацията на Русия в Руско-турската война 1877-78 г.” Това съобщиха от пресцентъра на ПП АБВ. Конференция на тема „Светата православна църква – място и роля в Освобождението на България и мотивац"/>
  </head>
  <body>
    <article>
      <h1>Румен Петков и княз Никита Дмитриевич Лобанов-Ростовски бяха сред официалните гости на Конференция за мястото на православната църква в Освобождението на България</h1>
      <address><time datetime="2019-12-09T17:02:00+00:00">09 Dec 2019, 17:02</time> by <a rel="author">Агенция "Фокус"</a></address>
      <p><b><i>Плевен. </i></b>Румен Петков и княз Никита Дмитриевич Лобанов-Ростовски бяха сред официалните гости на Конференция „Светата православна църква – място и роля в Освобождението на България и мотивацията на Русия в Руско-турската война 1877-78 г.” Това съобщиха от пресцентъра на <b>ПП АБВ</b>.<br/><br/>Конференция на тема „Светата православна църква – място и роля в Освобождението на България и мотивацията на Русия в Руско-турската война 1877-78 г.” се проведе днес в Регионалния исторически музей в Плевен. Сред гостите и лекторите на събитието бяха председателят на ПП АБВ Румен Петков и княз Никита Дмитриевич Лобанов-Ростовски. <br/><br/>Научните доклади са посветени на генерал Тотлебен –най-големият военен стратег на 19-ти век, на заслугата на княз Алексей Лобанов-Ростовски при подписването на Константинополския договор, на историческите уроци и паралели, свързани с обсадата и превземането на Плевен, както и с ролята на християнството в запазването на свободния дух.<br/><br/>Приветствие към гостите и участниците в конференцията отправи и Румен Петков, по чиято покана в града е княз Лобанов-Ростовски. „Нашето православие се е съхранило чисто и свято през годините, защото то е било обърнато към човека, към съхраняването на българщината и към развитието на България. Много от нашите отци са останали в историята със своята честност и своето чувство за принадлежност- това чувство на принадлежност ни е събрало тук, то ни кара да се чувстваме горди, че сме българи, че сме православни, че заедно със своите руски братя съумяхме да извоюваме след 500 години своята свобода. Ако ние ценим нашето минало, нашата история такава, каквато е, а не я пренаписваме и ако ние вървим заедно в тази посока, която отговаря на интереса на българския народ, съм сигурен, че това, което е станало в Плевен преди 145 години, има своя голям смисъл и заряд и своето голямо утре”.<br/><br/>Сред гостите и лекторите на събитието бяха също архиепископ Леонид, митрополит Игнатий, академиците Георги Марков и Константин Косев, представители на научните среди от страна на България и Русия.</p>
    </article>
  </body>
</html>