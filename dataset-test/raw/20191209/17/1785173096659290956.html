<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/record-regatul-de-gheata-ii-este-cea-mai-vizionata-animatie-din-toate-timpurile-in-romania-productia-a-avut-incasari-de-8-6-milioane-de-lei-video-1922401009002019121719194133"/>
    <meta property="og:site_name" content="News.ro"/>
    <meta property="article:published_time" content="2019-12-09T17:10:00+00:00"/>
    <meta property="og:title" content="Record - &quot;Regatul de gheaţă II&quot; este cea mai vizionată animaţie din toate timpurile în România. Producţia a avut încasări de 8,6 milioane de lei - VIDEO"/>
    <meta property="og:description" content="&quot;Regatul de gheaţă II&quot; a devenit cea mai vizionată animaţie din toate timpurile, generând încasări de 8.695.878 de lei în România şi depăşind filmul &quot;Minionii&quot; care a strâns 8.148.891 de lei în urmă cu patru ani."/>
  </head>
  <body>
    <article>
      <h1>Record - "Regatul de gheaţă II" este cea mai vizionată animaţie din toate timpurile în România. Producţia a avut încasări de 8,6 milioane de lei - VIDEO</h1>
      <address><time datetime="2019-12-09T17:10:00+00:00">09 Dec 2019, 17:10</time> by <a rel="author">News.ro</a></address>
      <p>
        <b>"Regatul de gheaţă II" a devenit cea mai vizionată animaţie din toate timpurile, generând încasări de 8.695.878 de lei în România şi depăşind filmul "Minionii" care a strâns 8.148.891 de lei în urmă cu patru ani.</b>
      </p>
      <p>Noua producţie Disney "Frozen II/ Regatul de gheţă" s-a clasat pe primul loc în box office-ul american pentru al treilea weekend consecutiv.</p>
      <figure>
        <iframe src="https://www.youtube.com/embed/3chx7ewYT0U" width="560" height="315" data-service="Youtube" scrolling="no"/>
      </figure>
      <p>În Statele Unite, filmul a adus încasări de 34,6 milioane de dolari în cel de-al treilea weekend în cinematografe.</p>
      <p>Disney marchează o premieră mondială, odată cu lansarea animaţiei "Frozen II/ Regatul de gheaţă II", având încasări de 919,7 milioane de dolari şi apropiindu-se de pragul de 10 miliarde de dolari la nivel global, fiind prima dată în istorie când un studio de producţie ajunge la o astfel de sumă.</p>
      <p>Recordul anului pentru Disney nu include şi încasările pe care le va genera noul episod din "Star Wars", care urmează să fie lansat pe 19 decembrie în cinematografele din întreaga lume.</p>
      <p>În august anul acesta, Disney a devenit primul studio care are în portofoliu cinci filme cu încasări de peste 1 miliard de dolari fiecare. O contribuţie masivă la recordul Disney de box-office de anul acesta au avut-o şi "Avengers: Endgame/ Răzbunătorii: Sfârşitul Jocului" (2,7 miliarde de dolari), "The Lion King / Regele Leu" (1,6 miliarde de dolari), "Captain Marvel" (1,1 miliarde de dolari), "Toy Story 4/ Povestea jucăriilor" (1,07 miliarde de dolari) şi "Aladdin" (1,05 miliarde de dolari).</p>
      <p>Potrivit presei de specialitate, "Frozen II/ Regatul de gheaţă II" este aşteptat să depăşească graniţa de 1 miliard de dolari în încasări la nivel global weekend-ul următor. Estimările se bazează pe faptul că filmul este încă pe locul întâi în box-office în multe ţări, la trei săptămâni de la lansare.</p>
      <p>"Regatul de gheaţă II", cu efecte speciale, dinamism, acţiune şi emoţie, spune o nouă poveste cu Anna, Elsa, Kristoff, Olaf şi Sven, care acum pleacă din Arendalle către o pădure străveche, în care este toamnă mereu, pentru a descoperi sursa puterilor Elsei, dar şi pentru a salva regatul.</p>
      <p>Filmul produs de Disney este distribuit în România de Forum Film şi a avut premiera pe 22 noiembrie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>