<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b3%ce%ae%cf%80%ce%b5%ce%b4%ce%bf-%ce%b1%ce%b5%ce%ba-%ce%ad%cf%80%ce%b5%cf%83%ce%b1%ce%bd-%ce%bf%ce%b9-%cf%85%cf%80%ce%bf%ce%b3%cf%81%ce%b1%cf%86%ce%ad%cf%82-%ce%b3%ce%b9%ce%b1-%cf%84%ce%b7%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T17:31:11+00:00"/>
    <meta property="og:title" content="Γήπεδο ΑΕΚ: Έπεσαν οι υπογραφές για την υπογειοποίηση στη Νέα Φιλαδέλφεια (χάρτης)"/>
    <meta property="og:description" content="Ένα αποφασιστικό βήμα για την ολοκλήρωση του γηπέδου της ΑΕΚ πραγματοποιήθηκε σήμερα με την υπογραφή της σύμβασης για την κατασκευή του έργου της υπογειοποίησης τμήματος της παρακείμενης οδού Πατριάρχου Κωνσταντίνου και παρεμβάσεις σε γύρω δρόμους της Νέας Φιλαδέλφειας."/>
  </head>
  <body>
    <article>
      <h1>Γήπεδο ΑΕΚ: Έπεσαν οι υπογραφές για την υπογειοποίηση στη Νέα Φιλαδέλφεια (χάρτης)</h1>
      <address>
        <time datetime="2019-12-09T17:31:11+00:00">09 Dec 2019, 17:31</time>
      </address>
      <p>
        <b>Ένα αποφασιστικό βήμα για την ολοκλήρωση του γηπέδου της ΑΕΚ πραγματοποιήθηκε σήμερα με την υπογραφή της σύμβασης για την κατασκευή του έργου της υπογειοποίησης τμήματος της παρακείμενης οδού Πατριάρχου Κωνσταντίνου και παρεμβάσεις σε γύρω δρόμους της Νέας Φιλαδέλφειας.</b>
      </p>
      <p>Πρόκειται για ένα έργο συνολικού προϋπολογισμού 14.274.193 ευρώ, το οποίο είναι απαραίτητο για την έκδοση της άδειας λειτουργίας του γηπέδου. Το σχέδιο προβλέπει, μεταξύ άλλων, τη βύθιση τμήματος της Πατριάρχου Κωνσταντίνου, που βρίσκεται στην ανατολική πλευρά του γηπέδου και του Άλσους Ν. Φιλαδέλφειας, προκειμένου το επίπεδο που βρίσκεται σήμερα ο δρόμος να πεζοδρομηθεί για να διευκολύνει την προσέλευση και την αποχώρηση των φιλάθλων.</p>
      <figure>
        <img src="https://www.pentapostagma.gr/wp-content/uploads/2019/12/ypogeiopoiisi-nea-filadelfeia-gipedo-aek.jpg"/>
      </figure>
      <p>Η σύμβαση υπεγράφη στα γραφεία της περιφέρειας Αττικής, που είναι ο φορέας υλοποίησης του έργου, από τον περιφερειάρχη Γ. Πατούλη και από τον υπεύθυνο της αναδόχου εταιρείας, Dimand , Δ. Ανδριόπουλου. Το παρών έδωσαν ο ιδιοκτήτης της ΠΑΕ ΑΕΚ Δ. Μελισσανίδης, ο πρόεδρος του ερασιτέχνη της ΠΑΕ ΑΕΚ, Αλ. Αλεξίου, ο γενικός διευθυντής της «Δικέφαλος Α.Ε.» Ν. Στράτος, καθώς και παλαίμαχοι ποδοσφαιριστές Δ. Μαύρος και Στ. Σεραφείδης.</p>
      <p>«Σήμερα είναι μία σημαντική ημέρα γιατί με την υπογραφή της σύμβασης ερχόμαστε ένα βήμα πιο κοντά στο να γίνει πραγματικότητα το νέο γήπεδο της ΑΕΚ» επισήμανε ο κ. Πατούλης, ο οποίος σημείωσε ότι «με τη σημερινή υπογραφή για την κατασκευή αυτού του κρίσιμου έργου, η οποία έρχεται νωρίτερα από τις προβλεπόμενες ημερομηνίες, αποδεικνύουμε έμπρακτα ότι αποτελεί προτεραιότητά μας να προχωρήσουν οι σχετικές διαδικασίες με γοργούς ρυθμούς».</p>
      <p>Από την πλευρά του ο κ. Μελισσανίδης χαρακτήρισε ως σημαντική στιγμή τη σημερινή υπογραφή της σύμβασης για την κατασκευή του έργου και επισήμανε ότι παραμένει ως προτεραιότητα να «τρέξουν» γρήγορα τα έργα για την έγκαιρη κατασκευή του νέου γηπέδου</p>
    </article>
  </body>
</html>