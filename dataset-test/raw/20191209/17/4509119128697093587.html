<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055252/article/epikairothta/ellada/akriva-skeyasmata-pleon-kai-se-idiwtika-farmakeia"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T17:12:00+00:00"/>
    <meta property="og:title" content="Ακριβά σκευάσματα, πλέον και σε ιδιωτικά φαρμακεία"/>
    <meta property="og:description" content="Καθοριστικό βήμα για την αντιμετώπιση της «ουράς της ντροπής» στα φαρμακεία του ΕΟΠΥΥ θα επιχειρηθεί από τις αρχές του 2020. Αυτή τη στιγμή είναι στην τελική ευθεία η προετοιμασία για την εφαρμογή του νέου συστήματος δωρεάν διανομής μέσω των ιδιωτικών φαρμακείων ακριβών φαρμάκων σε ασθενείς με καρκίνο και με σκλήρυνση κατά πλάκας."/>
  </head>
  <body>
    <article>
      <h1>Ακριβά σκευάσματα, πλέον και σε ιδιωτικά φαρμακεία</h1>
      <address><time datetime="2019-12-09T17:12:00+00:00">09 Dec 2019, 17:12</time> by <a rel="author" href="https://www.kathimerini.gr/authors/penny-mpoyloytza" target="_blank">ΠΕΝΝΥ ΜΠΟΥΛΟΥΤΖΑ</a></address>
      <p>Καθοριστικό βήμα για την αντιμετώπιση της «ουράς της ντροπής» στα φαρμακεία του ΕΟΠΥΥ θα επιχειρηθεί από τις αρχές του 2020. Αυτή τη στιγμή είναι στην τελική ευθεία η προετοιμασία για την εφαρμογή του νέου συστήματος δωρεάν διανομής μέσω των ιδιωτικών φαρμακείων ακριβών φαρμάκων σε ασθενείς με καρκίνο και με σκλήρυνση κατά πλάκας.</p>
      <p>Σήμερα οι ασθενείς αυτοί λαμβάνουν τα φάρμακά τους μόνο από τα φαρμακεία του ΕΟΠΥΥ, με την ταλαιπωρία που αυτό συνεπάγεται λόγω της πολύωρης αναμονής τους. Με το νέο σύστημα, το υπουργείο Υγείας διευρύνει τα σημεία διανομής των φαρμάκων από περίπου 100 που είναι σήμερα –34 φαρμακεία του ΕΟΠΥΥ και 70 δημόσιες υπηρεσίες σε νησιά και απομακρυσμένες περιοχές– σε 10.400 που είναι ο αριθμός των ιδιωτικών φαρμακείων της χώρας. Το χρονοδιάγραμμα που έχει δοθεί από το υπουργείο Υγείας είναι το σύστημα να ξεκινήσει σταδιακά από την 1η Ιανουαρίου 2020 και ήδη στο τέλος της ερχόμενης εβδομάδας θα γίνει η πρώτη δοκιμή από τον ΕΟΠΥΥ στην ηλεκτρονική εφαρμογή η οποία υποστηρίζει τη διαδικασία.</p>
      <p>Σε πρώτη φάση από τα ιδιωτικά φαρμακεία θα διατίθενται 44 διαφορετικά φάρμακα (εμπορικές ονομασίες) ογκολογικά και φάρμακα για τη σκλήρυνση κατά πλάκας, τα οποία λαμβάνονται μόνο από το στόμα και διατηρούνται εκτός ψυγείου. Ειδικότερα, τα τέσσερα φάρμακα αφορούν την αντιμετώπιση της σκλήρυνσης κατά πλάκας και τα 40 είναι ογκολογικά. Υπολογίζεται ότι κάθε μήνα εκτελούνται στα φαρμακεία του ΕΟΠΥΥ περίπου 20.000 ιατρικές συνταγές για τα σκευάσματα αυτά, μεγάλο μέρος των οποίων εκτιμάται ότι θα εκτελούνται σε ιδιωτικά φαρμακεία της χώρας.</p>
      <p>Σύμφωνα με το σχέδιο εφαρμογής, όπως αυτό παρουσιάστηκε πρόσφατα στους εμπλεκόμενους φορείς, δηλαδή φαρμακευτικές εταιρείες, φαρμακεία και φαρμακαποθήκες, η νέα διαδικασία θα έχει ως εξής: O γιατρός κατά την ηλεκτρονική συνταγογράφηση θα ενημερώνει τον ασθενή ότι έχει την επιλογή να παραλάβει την αγωγή του σε φαρμακείο του ΕΟΠΥΥ ή σε ιδιωτικό φαρμακείο. Για να αξιοποιήσει τη δυνατότητα παραλαβής του φαρμάκου του από ιδιωτικό φαρμακείο, ο ασθενής θα πρέπει να εγγραφεί στον προσωπικό του φάκελο ασφάλισης υγείας, μία διαδικασία που γίνεται ηλεκτρονικά, μέσω της ιστοσελίδας του ΕΟΠΥΥ, εύκολα από τον ίδιο τον ασφαλισμένο, ο οποίος θα λαμβάνει έναν κωδικό με τον οποίο θα έχει πρόσβαση στον φάκελο. Σημειώνεται ότι η εγγραφή μπορεί να γίνεται και στις περιφερειακές διευθύνσεις του ΕΟΠΥΥ.</p>
      <p>Μέσω του φακέλου ασφάλισης υγείας ο ασθενής θα επιλέγει από ποιο συγκεκριμένο φαρμακείο θέλει να παραλάβει το φάρμακό του. Ο ΕΟΠΥΥ ενημερώνεται σχετικά και προχωρεί στη διαδικασία έγκρισης της συνταγής. Εν συνεχεία, ο ΕΟΠΥΥ επικοινωνεί ηλεκτρονικά με τη φαρμακευτική εταιρεία για την αποστολή των φαρμάκων στο φαρμακείο το οποίο έχει επιλέξει ο ασθενής. Οταν πλέον το φάρμακο φτάσει στο ιδιωτικό φαρμακείο που έχει επιλέξει ο ασφαλισμένος, ο Οργανισμός ενημερώνει τον ασθενή ότι μπορεί να το παραλάβει. Σημειώνεται ότι η παραλαβή του φαρμάκου μπορεί να γίνει και από συγγενή του ασθενούς μέσω ειδικής εξουσιοδότησης. Πρέπει να τονιστεί ότι πρόκειται για τον αρχικό σχεδιασμό και δεν αποκλείεται να υπάρξουν αλλαγές με βάση και το τι θα προκύψει από τις δοκιμές που θα ξεκινήσουν την ερχόμενη Παρασκευή.</p>
      <p>Ο νέος τρόπος διανομής των ακριβών φαρμάκων υποστηρίζεται σε αυτή τη φάση πλήρως από τους εμπλεκόμενους φορείς, που όπως χαρακτηριστικά αναφέρουν πηγές του ΕΟΠΥΥ «βάζουν πλάτη» για να λειτουργήσει το νέο σύστημα, απορροφώντας προσωρινά το όποιο επιπλέον κόστος της νέας διαδικασίας. Οπως σημείωναν οι ίδιες πηγές, «μετά ένα εξάμηνο θα καθίσουμε ξανά μαζί για να οργανώσουμε μία πιο μόνιμη διαδικασία και με διεύρυνση των φαρμάκων υψηλού κόστους που θα χορηγούνται και από τα ιδιωτικά φαρμακεία». Ηδη, οι φαρμακοποιοί έχουν δηλώσει ότι θα διανέμουν δωρεάν τα φάρμακα υψηλού κόστους έως την 31η Αυγούστου 2020, ζητώντας, μετά τη συγκεκριμένη ημερομηνία, να λαμβάνουν επιστημονική αμοιβή για την υπηρεσία αυτή.</p>
      <p>
        <b>Η μελέτη</b>
      </p>
      <p>Στο μεσοδιάστημα ο Πανελλήνιος Φαρμακευτικός Σύλλογος (ΠΦΣ) έχει αναλάβει την υποχρέωση να εκπονήσει μελέτη –σύμφωνα με πηγές από τον ΠΦΣ της «Κ», ήδη έχει αναλάβει την εκπόνηση της μελέτης μεγάλη εταιρεία–, για τα οικονομικά οφέλη για τον ΕΟΠΥΥ και τους ασθενείς από την εφαρμογή του συστήματος. Με βάση τη μελέτη αυτή θα υπολογιστεί και η επιστημονική αμοιβή του φαρμακοποιού.</p>
      <p>Η νέα διαδικασία εντάσσεται στην προσπάθεια της κυβέρνησης για την υλοποίηση της προεκλογικής της δέσμευσης για εξαφάνιση των «ουρών της ντροπής» στα φαρμακεία του ΕΟΠΥΥ και για την καλύτερη πρόσβαση των ασθενών με σοβαρές παθήσεις στα φάρμακά τους.</p>
      <p>Το πρώτο βήμα έγινε τον περασμένο Σεπτέμβριο όταν ξεκίνησε η χορήγηση νοσοκομειακών ογκολογικών φαρμάκων υψηλού κόστους των ασφαλισμένων, απευθείας προς τις ιδιωτικές κλινικές της Αττικής. Ειδικότερα, το υπουργείο Υγείας και ο ΕΟΠΥΥ προχώρησαν σε συμφωνία με 21 ιδιωτικές κλινικές της Αττικής, βάσει της οποίας τα φάρμακα για τις χημειοθεραπείες των ασφαλισμένων οι οποίες γίνονται σε ιδιωτικές κλινικές θα παραλαμβάνονται από τα φαρμακεία του ΕΟΠΥΥ με ευθύνη των κλινικών και χωρίς να απαιτείται η μεσολάβηση των ασθενών. Εως και τον Σεπτέμβριο αυτοί οι ογκολογικοί ασθενείς προκειμένου να υποβληθούν σε χημειοθεραπεία σε ιδιωτική κλινική, έπρεπε να παραλάβουν οι ίδιοι το σχετικό σκεύασμα από φαρμακείο του ΕΟΠΥΥ.</p>
      <p>Προς το παρόν, συμμετέχουν στη νέα διαδικασία οι 11 από τις 21 ιδιωτικές κλινικές που συμφώνησαν με τον ΕΟΠΥΥ, με αρκετά καλά αποτελέσματα από πλευράς διευκόλυνσης των ασθενών. Είναι ενδεικτικό ότι στο φαρμακείο ΕΟΠΥΥ του Γκύζη ένα από τα πιο «επιβαρυμένα» από πλευράς κίνησης αλλά και «ουρών» ασθενών, μειώθηκαν τον περασμένο Οκτώβριο κατά 700 οι εκτελεσμένες συνταγές σε ασφαλισμένους, σε σχέση με τον Οκτώβριο του 2018, ενώ τον περασμένο Νοέμβριο εκτελέστηκαν 900 λιγότερες συνταγές σε σχέση με τον Νοέμβριο του 2018 δηλαδή 40-43 λιγότερες συνταγές την ημέρα στο συγκεκριμένο φαρμακείο.</p>
      <p>Από την πλευρά του ΕΟΠΥΥ η μείωση αυτή αποδίδεται τόσο στη συνεργασία του Οργανισμού με τις ιδιωτικές κλινικές για τα νοσοκομειακά ογκολογικά φάρμακα, όσο και με αλλαγές στον τόπο διανομής ενέσιμων ογκολογικών –μη νοσοκομειακών– φαρμάκων (από το φαρμακείο ΕΟΠΥΥ του Γκύζη στο φαρμακείο Νέας Ιωνίας και το οποίο έχει λιγότερη κίνηση). </p>
      <p>
        <b>Ο ΕΟΠΥΥ και τα σημεία διανομής</b>
      </p>
      <p>Εως το τέλος Δεκεμβρίου αναμένεται να έχει ολοκληρωθεί η μεταστέγαση του φαρμακείου ΕΟΠΥΥ στου Γκύζη σε νέο κτίριο της λεωφόρου Αλεξάνδρας, πλησίον του μετρό, και το οποίο θα περιλαμβάνει και χώρο αναμονής για τους ασθενείς. Στο φαρμακείο ΕΟΠΥΥ στου Γκύζη, μαζί με της Ομόνοιας και της Καλλιθέας, παρατηρούνται και οι μεγαλύτερες ουρές ασθενών που περιμένουν να παραλάβουν τα φάρμακά τους. Βασικά προβλήματα είναι οι λίγες θέσεις εξυπηρέτησης (μόλις δύο γκισέ) και η απουσία εσωτερικού χώρου αναμονής για τους ασθενείς. Συνολικά στη χώρα λειτουργούν 34 φαρμακεία του ΕΟΠΥΥ ενώ υπάρχουν επιπλέον 70 σημεία διανομής, κυρίως σε Κέντρα Υγείας και δημόσιες υπηρεσίες, σε νησιά και απομακρυσμένες περιοχές, στα οποία αποστέλλονται φάρμακα υψηλού κόστους (εκτελεσμένες συνταγές) για τους ασθενείς. Σε μηνιαία βάση εξυπηρετούν περισσότερους από 80.000 ασφαλισμένους και 4.500 ανασφάλιστους, ενώ η ετήσια δαπάνη για τα φάρμακα που χορηγούν υπερβαίνει το ένα δισεκατομμύριο ευρώ. </p>
    </article>
  </body>
</html>