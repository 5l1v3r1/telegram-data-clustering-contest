<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/ministrul-finantelor-florin-citu-intre-15-si-20-decembrie-venim-cu-bugetul-in-parlament_1411316.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T17:07:14+00:00"/>
    <meta property="og:title" content="Ministrul Finanțelor, Florin Cîțu: 'Între 15 și 20 decembrie venim cu bugetul în Parlament'"/>
    <meta property="og:description" content="Bugetul pentru 2020 va fi prezentat în Parlament între 15 și 20 decembrie, a anunțat, luni, ministru l Finanțelor Publice, Florin Cîțu. El a..."/>
  </head>
  <body>
    <article>
      <h1>Ministrul Finanțelor, Florin Cîțu: 'Între 15 și 20 decembrie venim cu bugetul în Parlament'</h1>
      <address><time datetime="2019-12-09T17:07:14+00:00">09 Dec 2019, 17:07</time> by <a rel="author">Remus Vlad</a></address>
      <p>Bugetul pentru 2020 va fi prezentat în Parlament între 15 și 20 decembrie, a anunțat, luni, <a href="https://www.stiripesurse.ro/personalitati/ministru_591.html">ministru</a>l Finanțelor Publice, Florin Cîțu. El a spus că <a href="https://www.stiripesurse.ro/personalitati/buget_305.html">buget</a>ul este construit pe un deficit de 3,5% din PIB, anunță MEDIAFAX.</p>
      <p>"Între 15 și 20 decembrie venim cu bugetul în Parlament. Mâine, sper, în ședința de guvern, să aprobăm legea plafoanelor și apoi să mergem mai departe. (…) Încă analizăm impactul eliminării supra-accizei la combustibil, dar încă nu este promulgată legea și atunci este o decizie dacă să o includem în buget sau nu. Știm care este impactul, dar este o decizie de a o include sau nu în buget", a spus, luni, ministrul Finanțelor Florin Cîțu, într-o conferință de presă.</p>
      <p>El a spus că a discutat la întâlnirea de luni cu președintele Klaus Iohannis despre situația economiei și "puțin despre buget", precum și despre discuțiile purtate la reuniunea ECOFIN, a miniștrilor de finanțe din UE, de săptămâna trecută, despre demersurile de reducere a deficitului. Acesta a purtat discuții cu comisarul European pentru economie Valdis Dombrovskis.</p>
      <p>Cîțu a mai precizat că a discutat cu Comisia și despre faptul că Guvernul nu va putea respecta anul acesta recomandarea de a reduce cheltuielile bugetare primare nete la un ritm de creștere de doar 4%.</p>
      <p>"Acolo este vorba de cheltuieli primare, cheltuieli primare, asta înseamnă că din cheltuielile totale trebuie să scoți anumite cheltuieli și apoi să elimini și influență fondurilor europene. Aceea este o recomandare pe o execuție bugetară de anul acesta, pentru a ne duce spre un deficit structural de 1%. Recomandări care au fost ignorate de guvernele precedente în ultimii ani, în fiecare an. Vă spun că nu vom putea să mergem acolo în acest moment și discuția mea cu Comisia Europeană (a fost) în acest sens, că asta ar însemna să continuăm cu o politică fiscală prociclică și nu vom face acest lucru. Dar vom încerca să fim cât mai aproape de acea măsură, acea limita de creștere de 4% nu va fi respectată în acest an", a arătat Florin Cîțu.</p>
      <p>El a mai declarat că avansul cheltuielilor nu va mai fi dublu față de avansul PIB în termeni nominali în 2020.</p>
      <p>"Încercăm să fim mai responsabili. Toată filosofia bugetului este construită pe eliminarea risipei și alocarea banului public doar în, cu prioritate, acele sectoare unde vedem productivitate și o valoare adăugată", a spus ministrul.</p>
      <p>Cîțu a notat că nu este nevoie de reducerea cheltuielilor sub nivelul din acest an, ci doar ca acestea să nu mai crească în dinamica anterioară.</p>
      <p>"Nu reducem cheltuielile, doar că nu le creștem la fel ca înainte", a precizat Florin Cîțu.</p>
      <p>Proiectul de buget va fi publicat pe site-ul ministerului în câteva zile, a mai spus acesta.</p>
      <p>Totodată, el a anunțat că va face un anunț în următoarele zile cu privire la schimbarea conducerii ANAF.</p>
    </article>
  </body>
</html>