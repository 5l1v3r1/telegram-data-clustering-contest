<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/planeta.299.html:835065-Prvi-sastanak-Putina-i-Zelenskog-na-samitu-u-Parizu"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T17:16:00+00:00"/>
    <meta property="og:title" content="Prvi sastanak Putina i Zelenskog na samitu u Parizu"/>
    <meta property="og:description" content="Ruski predsednik Vladimir Putin sastao se u Parizu prvi put sa ukrajinskim predsednikom Volodimirom Zelenskim, na samitu koji ima za cilj uspostavljanje mira na istoku Ukrajine"/>
  </head>
  <body>
    <article>
      <h1>Prvi sastanak Putina i Zelenskog na samitu u Parizu</h1>
      <address><time datetime="2019-12-09T17:16:00+00:00">09 Dec 2019, 17:16</time> by <a rel="author">Tanjug</a></address>
      <p>
        <b>Ruski predsednik Vladimir Putin sastao se u Parizu prvi put sa ukrajinskim predsednikom Volodimirom Zelenskim, na samitu koji ima za cilj uspostavljanje mira na istoku Ukrajine</b>
      </p>
      <p>Ruski predsednik Vladimir Putin sastao se danas u Parizu prvi put sa ukrajinskim predsednikom Volodimirom Zelenskim, na samitu koji ima za cilj uspostavljanje mira na istoku Ukrajine.</p>
      <p>Zelenski i Putin razgovaraju zajedno s liderima Francuske i Nemačke, predsednikom Emanuelom Makronom i kancelarkom Angelom Merkel, preneo je Rojters.</p>
      <p>Nakon niza odvojenih bilateralnih sastanaka u Jelisejskoj palati, Putin i Zelenskii su ušli su u sobu za sastanak četvoro lidera, na kratko pogledali jedan u drugoga, ne osmehujući se, dodaje agencija.</p>
      <p>Oni se nisu rukovali pred kamerama.</p>
      <p>"Glavno pitanje je pitanje izgradnje poverenja tako da možemo da idemo ka cilju obnove ukrajinskog suvereniteta", rekao je neimenovani francuski diplomatski izvor.</p>
      <p>Putin i Zelenski će potom održati sastanak u četiri oka.</p>
      <p>Uprkos sporazumu o prekidu vatre postignutom 2015. godine u Minsku, ima malo znakova o postizanju mirnog rešenja.</p>
      <p>Današnji samit je prvi put da se četvoro lidera sastalo u takozvanom Normandijskom formatu od 2016. godine.</p>
      <p>Putin se odmah po dolasku u Pariz sastao s Angelom Merkel, dok je Makron u svojoj rezidenciji razgovarao sa Zelenskim.</p>
      <p>Sastanak, kojem posreduju čelnici Francuske i Nemačke, ima za cilj da oživi napore za rešavanje petogodišnjeg sukoba Kijeva sa proruskim snagama, koje od 2014. godine drže delove teritorije jugoistočne Ukrajine.</p>
      <p>U sukobu je život izgubilo više od 13.000 ljudi, a hiljade su raseljene.</p>
      <p>Zelenski, koji je u aprilu odneo ubedljivu pobedu na izborima, obećao je Ukrajincima da neće podilaziti Putinu kada se njih dvojica sretnu, ali ponovio je da su direktni pregovori s Moskvom jedini način da se sukob okonča.</p>
      <p>U središtu razgovora su detalji Minskog sporazuma, mirovnog plana sa 13 tačaka iz 2015. godine, koji predviđa povratak granice s Rusijom pod ukrajinsku kontrolu, održavanje izbora u separatističkim regionima i razoružavanje proruskih snaga na jugoistoku Ukrajine.</p>
      <related>
        <h4>Srodne vesti</h4>
        <a href="https://www.novosti.rs/vesti/planeta.299.html:835045-Samit-Normandijske-cetvorke-Putin-s-Merkel-Makron-sa-Zelenskim"/>
        <a href="https://www.novosti.rs/vesti/planeta.299.html:834782-Ukrajinska-vojska-testirala-krstarecu-raketu-Neptun-VIDEO"/>
        <a href="https://www.novosti.rs/vesti/planeta.299.html:833816-Poslaniku-namerno-ubili-sina-3-Monstruozne-teorije-kruze-Ukrajinom-posle-smrti-decaka"/>
        <a href="https://www.novosti.rs/vesti/planeta.299.html:833492-Na-spisak-stavljali-samoubice-alkoholicare-i-ljude-koji-su-umrli-od-srcanih-problema-i-upale-pluca-Ko-su-heroji-Majdana-2014-godine"/>
        <a href="https://www.novosti.rs/vesti/planeta.299.html:833345-Ukrajinska-vojska-otvorila-vatru-Poginuo-pripadnik-milicije-DNR"/>
      </related>
    </article>
  </body>
</html>