<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/balasevic-najavio-koncert-u-kragujevcu-za-28-decembar/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:29:00+00:00"/>
    <meta property="og:title" content="Balašević najavio koncert u Kragujevcu za 28. decembar"/>
    <meta property="og:description" content="NOVI SAD - Legendarni kantautor Đorđe Balašević danas se prvi put obratio javnosti nakon zdravstvenog &quot;incidenta&quot; od pre neku nedelju i rekao da se nada"/>
  </head>
  <body>
    <article>
      <h1>Balašević najavio koncert u Kragujevcu za 28. decembar</h1>
      <address><time datetime="2019-12-09T17:29:00+00:00">09 Dec 2019, 17:29</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524327-750x430.jpg"/>
        <figcaption>Foto: Tanjug/D.Stanković</figcaption>
      </figure>
      <p>NOVI SAD – Legendarni kantautor Đorđe Balašević danas se prvi put obratio javnosti nakon zdravstvenog „incidenta“ od pre neku nedelju i rekao da se nada da će 28. decembra održati odloženi rasprodati koncert u „SBB hali Jezero“ u Kragujevcu.</p>
      <p>„Iskreno se nadam da ćemo ga održati. Imamo planirani datum za to, 28. decembar, što bi trebalo da bude još lepše, zato što je to pred samu Novu godinu i treba da bude veselo. Nažalost, prvo treba da se konsultujem s lekarima… koji ovaj put od mene mnogo bolje znaju kako je Đole… Nadam se da će to proći dobro i da će biti u redu“, rekao je Balašević.</p>
      <p>On je istakao da mu je žao što je došlo do odlaganja koncerta koji je trebao biti održan 15. novembra, „posle dugo vremena u gradu koji je uvek bio rokenrol, iz koga je Smak, koji je zadržao sva obeležja grada i nije se poseljačio u onom ružnom smislu te reči“.</p>
      <p>„Bio sam u nekoj maloj frkici. Bio sam četiri dana u bolnici. Nisam imao operaciju na otvorenom srcu. Malo sam doteran, stvarno imamo najbolji institut za kardiovaskularne bolesti u Kamenici… Dobio sam četiri stentića. Rekli su da ću moći da trčim. Ne verujem… imam sto godina! Ali se nadam da ću moći da nastavim gde smo stali i da još neko vreme neću dobiti ulicu u Novom Sadu“, našalio se Balašević.</p>
      <p>(Tanjug)</p>
    </article>
  </body>
</html>