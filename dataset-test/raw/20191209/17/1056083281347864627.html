<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813753/%D8%A8%D9%88%D8%B1%D8%B3-%D9%BE%D8%B3%D8%AA%D9%87-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:53:18+00:00"/>
    <meta property="og:title" content="بورس پسته در خراسان رضوی راه‌اندازی شد"/>
    <meta property="og:description" content="ایسنا/خراسان رضوی رئیس سازمان جهاد کشاورزی خراسان رضوی گفت: این استان یکی از قطب‌های تولید پسته کشور است بنابراین برای حمایت از کشاورزان بورس این محصول در خراسان رضوی راه‌اندازی شد."/>
  </head>
  <body>
    <article>
      <h6 class="kicker">رئیس سازمان جهاد کشاورزی خراسان رضوی در جشنواره پسته در خوشاب:</h6>
      <h1>بورس پسته در خراسان رضوی راه‌اندازی شد</h1>
      <address><time datetime="2019-12-09T17:53:18+00:00">09 Dec 2019, 17:53</time> by <a rel="author">سیمین سلیمانی</a></address>
      <p>ایسنا/خراسان رضوی رئیس سازمان جهاد کشاورزی خراسان رضوی گفت: این استان یکی از قطب‌های تولید پسته کشور است بنابراین برای حمایت از کشاورزان بورس این محصول در خراسان رضوی راه‌اندازی شد.</p>
      <p>محمدرضا اورانی در نخستین جشنواره پسته که در شهرستان خوشاب برگزار شد، عنوان کرد: بورس پسته با همکاری بورس کالای ایران در خراسان رضوی ایجاد شده است.</p>
      <p>وی اظهار کرد: با راه‌اندازی بورس پسته، پسته‌کاران می‌توانند از طریق بورس محصول خود را به بازار عرضه کنند و دغدغه آن‌ها نیز برای فروش محصولات برطرف شده است.</p>
      <p>اورانی با اشاره به ضرورت راه‌اندازی بورس سایر محصولات استراتژیک در استان ادامه داد: البته باید دوره‌های آموزشی با حضور کارشناسان بورس کشور با همکاری اداره‌های جهاد کشاورزی برای کشاورزان و بهره‌برداران برگزار شود.</p>
      <p>رئیس سازمان جهاد کشاورزی خراسان رضوی گفت: جشنواره پسته خوشاب به تکنولوژی و توسعه ادوات کشاورزی در باغ‌ها و مزارع این شهرستان کمک می‌کند و با  کاهش هزینه‌های تولید و افزایش راندمان، درآمد کشاورزان را بالا می‌برد.</p>
      <p>اورانی بیان کرد: در سال جاری ۷۰ هزار تن پسته از ۹۰ هزار هکتار باغ‌های استان خراسان رضوی برداشت شد.</p>
      <p>وی با اشاره به اهمیت صنایع فرآوری پسته، ادامه داد: از کارآفرینان و سرمایه‌گذاران حوزه صنایع فرآوری محصولات کشاورزی با ارائه تسهیلات از محل بند الف تبصره ۱۸ و سامانه کارا حمایت می‌شود.</p>
      <p>فرماندار خوشاب نیز در این جشنواره گفت: این شهرستان از قطب‌های تولید پسته خراسان رضوی است که با مشکل فرآوری پسته روبه‌رو است.</p>
      <p>امان‌الله خدمتگزار افزود: در حالی بخشی از محصول پسته خوشاب به صورت غیرفرآوری از این شهرستان خارج می‌شود که شرکت‌های پسته با برند بین‌المللی نیز در این شهرستان دایر هستند .</p>
      <p>وی عنوان کرد: پسته از ظرفیت‌های توسعه اقتصادی خوشاب است بنابراین جشنواره پسته در این شهرستان با همین هدف برگزار شد.</p>
      <p>مدیر جهاد کشاورزی خوشاب نیز گفت: این شهرستان با ۱۱ هزار هکتار باغ پسته از نظر سطح زیر کشت رتبه دوم را در خراسان رضوی دارد.</p>
      <p>ابراهیم رودسرابی افزود: خوشاب در حوزه کشاورزی به ویژه تولید پسته از ظرفیت اشتغال‌زایی بالایی برخوردار است به طوری که با جذب سرمایه‌گذار و حضور بخش خصوصی می‌تواند به قطب پسته خراسان تبدیل شود.</p>
      <p>مدیر جهاد کشاورزی خوشاب بیان کرد: در سال جاری ۲۴ هزار تن پسته از هشت هزار هکتار باغ بارور این شهرستان برداشت شده است.</p>
      <p>انتهای پیام</p>
    </article>
  </body>
</html>