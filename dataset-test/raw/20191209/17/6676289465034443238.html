<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/klaus-iohannis-primari-alesi-doua-tururi-330252.html"/>
    <meta property="og:site_name" content="Observator"/>
    <meta property="article:published_time" content="2019-12-09T17:10:00+00:00"/>
    <meta property="og:title" content="Klaus Iohannis vrea primari aleși în două tururi"/>
    <meta property="og:description" content="Klaus Iohannis a declarat, luni, că îşi doreşte alegerea primarilor în două tururi de scrutin, considerând asumarea răspunderii Guvernului pe o astfel de lege drept &quot;o abordare rezonabilă&quot;."/>
  </head>
  <body>
    <article>
      <h1>Klaus Iohannis vrea primari aleși în două tururi</h1>
      <address><time datetime="2019-12-09T17:10:00+00:00">09 Dec 2019, 17:10</time> by <a rel="author">Daniel Murărescu</a></address>
      <p>
        <b>
          <b>Klaus Iohannis a declarat, luni, că îşi doreşte alegerea primarilor în două tururi de scrutin, considerând asumarea răspunderii Guvernului pe o astfel de lege drept "o abordare rezonabilă".</b>
        </b>
      </p>
      <p><i>"Mesajele pe care le am pentru primarii de municipii sunt mesaje generale pe care le voi da şi celorlalţi primari, de exemplu că eu îmi doresc ca primarii să fie aleşi în două tururi sau că îmi doresc foarte mult să existe un parteneriat real între administraţia centrală, prin Guvern, şi administraţia locală, astfel încât toţi românii să primească o şansă să trăiască într-o localitate bine pusă la punct"</i>, a declarat președintele României, înaintea întâlnirii cu reprezentanţii Asociaţiei Municipiilor din România.</p>
      <p>Iohannis a mai precizat că, după alegerile parlamentare, trebuie reluate discuţiile despre descentralizare.</p>
      <p><i>"După alegerile parlamentare, chestiunile legate de descentralizare trebuie reluate. Sunt foarte multe domenii, foarte multe sectoare unde lucrurile s-au oprit la jumătate şi acest fapt este contraproductiv"</i>, a transmis Klaus Iohannis.</p>
      <p><i>"Părerea mea este că trebuie să revenim la alegerea primarilor în două tururi. Ştiu că sunt diferite iniţiative legislative în Parlament. Dacă ele nu se realizează în acest sens, cred că ar fi o abordare rezonabilă să se meargă cu angajarea răspunderii în Parlament"</i>, a spus președintele, întrebat dacă este oportună asumarea răspunderii pentru legea care vizează alegerea primarilor în două tururi.</p>
      <h3>Guvernul are un plan B, Ciolacu amenință cu moțiunea de cenzură</h3>
      <p>Vicepremierul Raluca Turcan a anunţat, luni, că Guvernul va "lua în calcul şi alte măsuri", în cazul în care proiectul de lege pentru alegerea primarilor în două tururi, aflat în Parlament, nu avansează.</p>
      <p>Preşedintele interimar al PSD, Marcel Ciolacu, a transmis, înaintea şedinţei Biroului Politic provizoriu, că partidul pe care îl conduce va depune moţiune de cenzură împotriva Guvernului Orban, împreună cu alţi parteneri din Parlament, dacă Guvernul îşi va asuma răspunderea pe un pachet de legi electorale care să prevadă alegerea primarilor în două tuturi de scrutin.</p>
    </article>
  </body>
</html>