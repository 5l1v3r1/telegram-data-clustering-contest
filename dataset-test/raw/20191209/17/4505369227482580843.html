<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/premierul-orban-este-categoric-in-privinta-pensiilor-speciale-sustinem-calculul-pe-principiul-contributivitatii_500942.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T17:17:37+00:00"/>
    <meta property="og:title" content="Premierul Orban este categoric în privinţa pensiilor speciale: Susţinem calculul pe principiul contributivităţii"/>
    <meta property="og:description" content="Premierul Ludovic Orban a făcut apel la parlamentari să susţină proiectul de lege privind eliminarea pensiilor speciale, cu excepţia pensiilor de serviciu ale militarilor, pe care Partidul Naţional Liberal l-a depus &amp;icirc;n Parlament."/>
  </head>
  <body>
    <article>
      <h1>Premierul Orban este categoric în privinţa pensiilor speciale: Susţinem calculul pe principiul contributivităţii</h1>
      <address><time datetime="2019-12-09T17:17:37+00:00">09 Dec 2019, 17:17</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Premierul Ludovic Orban a făcut apel la parlamentari să susţină proiectul de lege privind eliminarea pensiilor speciale, cu excepţia pensiilor de serviciu ale militarilor, pe care Partidul Naţional Liberal l-a depus în Parlament.</p>
      <p>El a declarat, la finalul unei întrevederi cu membrii Asociaţiei Municipiilor din România, că un astfel de demers reprezintă "un act de dreptate".<br/><br/>"În ceea ce ne priveşte pe noi, PNL, decizia noastră este foarte clară: noi susţinem calculul pensiilor pe principiul contributivităţii. Asta este decizia politică a PNL, cu singura excepţie, a pensiilor de serviciu care sunt acordate cadrelor militare. (...) Le cerem parlamentarilor să-l amendeze, dar să susţină proiectul de lege, după care să punem capăt practicii pensiilor speciale, cu excepţia pensiilor de serviciu pentru militari. Mi se pare un act de dreptate, un act corect şi le cer parlamentarilor să voteze proiectul de lege al PNL privind desfiinţarea pensiilor speciale", a afirmat Orban, conform Agerpres.</p>
    </article>
  </body>
</html>