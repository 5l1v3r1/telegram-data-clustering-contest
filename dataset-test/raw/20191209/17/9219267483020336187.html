<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/397836-%d7%9c%d7%99%d7%91%d7%a8%d7%9e%d7%9f-%d7%97%d7%a8%d7%a5-%d7%90%d7%aa-%d7%94%d7%93%d7%99%d7%9f"/>
    <meta property="og:site_name" content="סרוגים"/>
    <meta property="article:published_time" content="2019-12-09T17:58:57+00:00"/>
    <meta property="og:title" content="ליברמן חרץ את הדין: &quot;ממשלה צרה תהיה צרה גדולה&quot;"/>
    <meta property="og:description" content="יו&quot;ר מפלגת ישראל ביתנו הכריע כי ישראל הולכת לבחירות, לאחר ששלל שוב פעם הצטרפות לממשלת ימין חרף הלחצים: &quot;ממשלה צרה תהיה צרה גדולה לישר..........."/>
  </head>
  <body>
    <article>
      <h1>ליברמן חרץ את הדין: "ממשלה צרה תהיה צרה גדולה"</h1>
      <h2>יו"ר מפלגת ישראל ביתנו הכריע כי ישראל הולכת לבחירות, לאחר ששלל שוב פעם הצטרפות לממשלת ימין חרף הלחצים: "ממשלה צרה תהיה צרה גדולה לישראל" אמר במפגש עם ראשי רשויות בליכוד</h2>
      <address><time datetime="2019-12-09T17:58:57+00:00">09 Dec 2019, 17:58</time> by <a rel="author">, חדשות סרוגים</a></address>
      <p>במהלך פגישה של יו"ר מפלגת ישראל ביתנו, ח"כ אביגדור ליברמן הערב (שני) עם קבוצה של ראשי ערים מהליכוד, הודיע להם כי הוא שולל כניסה לממשלת ימין צרה, חרף הניסיון האחרון בליכוד לגייס אותו.</p>
      <p>בלשכת ראש הממשלה ידעו מהפגישה ואף עמדו מאחוריה כשיועצת רה"מ, חני בלוויס השתתפה בה בעצמה במטרה להפעיל על ליברמן כמה שיותר לחץ. "ממשלה צרה במידה ותקום לא תוכל להתמודד עם האתגרים העומדים על הפרק, לא בתחום הכלכלי ולא בתחום הביטחוני", טען ליברמן שוב. "המצב הנוכחי מחייב קבלת החלטות דרמטיות ולכן חייבים הסכמה לאומית רחבה, קודם כל בכנסת", כשהוא מתכוון לממשלת אחדות בין נתניהו לבני גנץ.</p>
      <h3>חייבת לקום ממשלת אחדות ואין בילתה</h3>
      <p>בנוסף אמר ליברמן: "מתחילת מערכת הבחירות עמדתי על כך שחייבת לקום ממשלת אחדות ואין בילתה" וחשף את ההצעות שנתנו לו בתמורה: "למרות שזכיתי להצעות מרחיקות לכת, כולל תפקיד מ"מ רה"מ, שר הביטחון, שני תיקי שרים נוספים, כל ועדה בכנסת שנרצה ותקציבים, אמרתי שאצלנו מילה זו מילה ואנחנו לא נפר את התחייבויותינו לבוחר. אנחנו לא מחליפים עקרונות בכיסאות, גם אם מדובר בכיסא הכי מרופד".</p>
      <p>בנושא דת ומדינה הציג שוב את דרישותיו שלא מתכנסות עם המפלגות החרדיות חרף הליכתן לקראתו: "אנו בעד הענקת סמכויות לשלטון המקומי, במיוחד בנושא דת ומדינה. הממשלה לא צריכה להתערב, לא בנושא פתיחה או סגירה של מרכולים בשבת ולא בנושא תחבורה ציבורית בשבת. בשביל זה קיימים חוקי עזר עירוניים וכל ראש עיר ומועצת עיר, בהתאם לאופי האוכלוסייה בישוב יחליטו על כך ללא התערבות מלמעלה".</p>
      <p>בנוגע למועצות הדתיות, טען ליברמן כי הן "בפועל הפכו לסניפי מפלגות שיש לפרקן ובמקומן להקים מחלקות לשירותי דת בכל עיר ועיר כמו שקיימות מחלקות רווחה ותרבות".</p>
      <figure>
        <img src="https://www.srugim.co.il/wp-content/uploads/2019/12/%D7%9C%D7%99%D7%91%D7%A8%D7%9E%D7%9F-%D7%92%D7%A4%D7%A0%D7%99-%D7%94%D7%A2%D7%A8%D7%91-%D7%91%D7%9B%D7%A0%D7%A1%D7%AA-%D7%98%D7%9C-%D7%A9%D7%9C%D7%95.jpg"/>
        <figcaption>ליברמן וגפני מחוייכים הערב בכנסת (קרדיט: טל שלו/ וואלה)</figcaption>
      </figure>
      <p>במקביל, פורסם בערוץ 12, כי בליכוד העבירו לליברמן הצעה, לפיה יקבל את תיק הפנים,  ממלא מקום ראש הממשלה, יקבל חופש הצבעה בחוק הגיוס ויבוטל חוק המרכולים בשבת. מצד שני, המפלגות החרדיות התבקשו להעניק לליברמן תמונת ניצחון.</p>
    </article>
  </body>
</html>