<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/prestaje-sa-radom-sudsko-vece-sto-zbog-blokade-sad-a/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:17:00+00:00"/>
    <meta property="og:title" content="Prestaje sa radom Sudsko veće STO zbog blokade SAD-a"/>
    <meta property="og:description" content="ŽENEVA - Sudbina najvišeg suda Svetske trgovinske organizacije (STO) zapečaćena je danas pošto su Sjedinjene Države saopštile da neće podržati predlog"/>
  </head>
  <body>
    <article>
      <h1>Prestaje sa radom Sudsko veće STO zbog blokade SAD-a</h1>
      <address><time datetime="2019-12-09T17:17:00+00:00">09 Dec 2019, 17:17</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524323-750x430.jpg"/>
        <figcaption>Foto: Tanjug/Salvatore Di Nolfi/Keystone via AP</figcaption>
      </figure>
      <p>ŽENEVA – Sudbina najvišeg suda Svetske trgovinske organizacije (STO) zapečaćena je danas pošto su Sjedinjene Države saopštile da neće podržati predlog kojim bi se omogućilo da on nastavi rad, kažu zvaničnici STO.</p>
      <p>Administracija američkog predsednika Donalda Trampa blokira imenovanje sedmočlanog Apelaciono tela STO-a koje odlučuje o trgovinskim sporovima više od dve godine, a američki zvaničnici tvrde da je taj sud prekoračivao svoje nadležnosti, prenosi Rojters.</p>
      <p>Apelacionom telu je potreban minum od tri sudije, a mandati dva od preostala tri člana žalbene komisije ističu u utorak pri čemu se ne nazire njihova zamena zbog američke strategije blokade, dodaje britanska agencija.</p>
      <p>Danas je načinjen još jedan pokušaj da se postigne konsenzus i dogovor o popunjavanju upražnjenih mesta, i o obavezivanju žalbene komisije da donosi rešenja u roku od 90 dana.</p>
      <p>Međutim, američki ambasador pri STO, Denis Šea, izjavio je da se ostale članice nisu obazirale na zabrinutost Vašingtona zbog, kako je rekao, „prekoračenja nadleznosti“ i „nepoštovanja“ pravila Svetske trgovinske organizacije.</p>
      <p>Šea je u govoru, koji je objavila američka misija, naveo da Sjedinjene Države ne podržavaju predlog da se krene sa popunjavanjem pozicija u Apelacionom telu.</p>
      <p>Veliki deo američkog nezadovoljstva obrazlaže se time da im je STO „vezala ruke“ u poslovanju s Kinom.</p>
      <p>„Sjedinjene Države su rekle da ne mogu da se pridruže konsenzusu. Mi ćemo napisati čitulju“, rekao je jedan azijski ambasador za Rojters.</p>
      <p>Žoao Agviar Maćado, ambasador Evropske unije, direktno je pripisao krivicu Vašingtonu.</p>
      <p>„Za dva dana imaćemo situaciju bez presedana u Svetskoj trgovinskoj organizaciji, koja više neće moći da donosi obavezujuće odluke u trgovinskim sporovima i više neće garantovati pravo na žalbeni postupak“, rekao je Maćado.</p>
      <p>„Postupanja jedne članice oduzeće drugim članicama njihovo pravo na obavezujući i dvostepeni sistem za rešavanje sporova, iako je to pravo izričito predviđeno sporazumom STO“, dodao je on.</p>
      <p>Prema njegovim rečima, EU će nastaviti da podržava napore za deblokadu imenovanja članova Apelacionog tela uz istovremenu pripremu sopstvenih mera za nepredviđenje situacije.</p>
      <p>Delegacije Kanade, Australije i Kine su među onima koje na današnjem sastanku ovim povodom tek treba da se obrate, rekli su trgovinski zvaničnici.</p>
      <p>Dejvid Voker, ambasador Novog Zelanda, koji predsedava komisijom STO za rešavanje sporova, predložio je članicama STO prošle sedmice da Apelacionom telu dozvole bar da zaključi četiri predmeta za koja su već održana saslušanja.</p>
      <p>Deset žalbi koje čekaju na odluku ostalo bi u „limbu“, pored još 100 ili više njih koje su u proteklom periodu „ušle“ u sistem.</p>
      <p>(Tanjug)</p>
    </article>
  </body>
</html>