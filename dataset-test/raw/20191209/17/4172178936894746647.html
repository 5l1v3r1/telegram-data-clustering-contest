<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/volleyball/article/76177/den-to-evlepan-na-rxetai"/>
    <meta property="og:site_name" content="ΦΩΣ"/>
    <meta property="article:published_time" content="2019-12-09T17:34:24+00:00"/>
    <meta property="og:title" content="Δεν το έβλεπαν να 'ρχεται...;"/>
    <meta property="og:description" content="Ο Ολυμπιακός δεν έμαθε από τα λάθη του κόντρα σε Ηρακλή και ΠΑΟΚ και το πλήρωσε χάνοντας το αήττητο στο πρωτάθλημα από την αδύναμη Κηφισιά. Έτσι, το παιχνίδι..."/>
  </head>
  <body>
    <article>
      <h1>Δεν το έβλεπαν να 'ρχεται...;</h1>
      <h2>Ο Ολυμπιακός δεν έμαθε από τα λάθη του κόντρα σε Ηρακλή και ΠΑΟΚ και το πλήρωσε χάνοντας το αήττητο στο πρωτάθλημα από την αδύναμη Κηφισιά. Έτσι, το παιχνίδι με τη Μόντενα αποκτά ακόμα μεγαλύτερη σημασία, καθώς η ομάδα του Μουνιόθ καλείται να δώσει απαντήσεις.</h2>
      <address><time datetime="2019-12-09T17:34:24+00:00">09 Dec 2019, 17:34</time> by <a rel="author" href="https://www.fosonline.gr/author/g-xanthopoulos" target="_blank">Γ. ΞΑΝΘΟΠΟΥΛΟΣ</a></address>
      <p>Μία ρήση λέει πως ο έξυπνος άνθρωπος μαθαίνει από τα λάθη του, ενώ ο πολύ έξυπνος μαθαίνει από τα λάθη των άλλων. Κανείς δεν είχε την απαίτηση από τον <b>Ολυμπιακό</b> να παίζει... διαστημικό βόλεϊ σε κάθε ματς και με κάθε αντίπαλο, ωστόσο η άμεση προσαρμογή και βελτίωση ύστερα από ένα κακό παιχνίδι είναι κάτι αυτονόητο, ιδίως όταν μιλάμε για έναν σύλλογο με το μέγεθος των Πειραιωτών κι έναν προπονητή της εμπειρίας του <b>Φερνάντο Μουνιόθ Μπενίτεθ</b>.</p>
      <p>Κι όμως, η ομάδα όχι απλώς δεν έμαθε από τα λάθη της στο πρώτο κακό παιχνίδι της στη σεζόν (τη νίκη στο τάι-μπρέικ επί του <b>Ηρακλή</b>), αλλά το επανέλαβε. Δεν θα πρέπει να εθελοτυφλούμε με την πρόκριση στον τελικό του <b>Λιγκ Καπ</b> σε βάρος του <b>ΠΑΟΚ</b>, διότι πριν από το «χρυσό σετ» οι Θεσσαλονικείς είχαν κάνει... πάρτι απέναντι στο συγκρότημα του Μουνιόθ στο κλειστό της Πυλαίας. Και αν δεν επρόκειτο για αγώνα Λιγκ Καπ αλλά πρωταθλήματος, η ιστορία θα είχε γράψει ήττα με 3-0 και κάκιστη εμφάνιση...</p>
      <figure>
        <img src="https://www.fosonline.gr/media/news/2019/12/09/76177/Olympiakos_Kifisia2.jpg"/>
      </figure>
      <p>Ούτε μετά το συγκεκριμένο ματς, όμως, επήλθε βελτίωση. Στον αγώνα με την <b>Κηφισιά</b> οι «ερυθρόλευκοι» έκαναν ένα καλό σετ, το πρώτο, και στη συνέχεια πίστεψαν ότι όλα είχαν τελειώσει. Και πολύ απλά, υποτίμησαν τον αντίπαλο. Ξέχασαν, όμως, ότι ακόμα και κόντρα σε μια αδύναμη ομάδα όπως η Κηφισιά -που μέχρι προχθές ξεπερνούσε στη βαθμολογία μόνο την <b>Ελπίδα</b> <b>Αμπελοκήπων</b> του ΕΝΟΣ βαθμού και τον <b>Εθνικό</b> <b>Αλεξανδρούπολης</b> που έχει ΜΗΔΕΝ-, αν δεν παίξεις, δεν θα κερδίσεις.</p>
      <p>Καλή η ανάληψη των ευθυνών όπως έκαναν μετά το ματς όλοι στον Ολυμπιακό, προεξάρχοντος του <b>Μουνιόθ</b>, όμως σε αυτό το επίπεδο και σε αυτό τον σύλλογο αυτό δεν λέει και πολλά. Ιδίως όταν υπάρχουν μπόλικα προειδοποιητικά σημάδια που «φωνάζουν» για το τι θα ακολουθήσει, αν δεν δουλέψεις άμεσα με στόχο να διορθώσεις τα αγωνιστικά «κακώς κείμενα».</p>
      <figure>
        <img src="https://www.fosonline.gr/media/news/2019/12/09/76177/Olympiakos_Kifisia3.jpg"/>
      </figure>
      <p>Η εμφάνιση και ήττα από την Κηφισιά απέδειξε περίτρανα πως στον Ολυμπιακό αγνόησαν τα λάθη και τις αγωνιστικές... μουτζούρες των δύο προηγούμενων αγώνων. Κι αυτό είναι κατά βάση ευθύνη του «τιμονιέρη» της ομάδας, του Μουνιόθ, ο οποίος στην τρίτη του σεζόν στον πάγκο των <b>Πειραιωτών</b> οφείλει να ξέρει απ' έξω κι ανακατωτά την ομάδα του και τι χρειάζεται προκειμένου να τη φέρει στον δρόμο των επιτυχιών.</p>
      <figure>
        <img src="https://www.fosonline.gr/media/news/2019/12/09/76177/Olympiakos_Kifisia4.jpg"/>
      </figure>
      <p>Μετά την Κηφισιά, βεβαίως, ακολουθεί την προσεχή Πέμπτη (12/12) το μεγάλο ευρωπαϊκό παιχνίδι με τη <b>Μόντενα</b> στον Ρέντη. Ένα εκ προοιμίου δύσκολο ματς, το οποίο αποκτά πλέον ακόμα μεγαλύτερη σημασία καθώς ο Ολυμπιακός προέρχεται από σειρά κάκιστων εμφανίσεων και καλείται να δώσει άμεσα απαντήσεις. Η πρόκληση είναι μεγάλη για τον Μουνιόθ και τους παίκτες του. Το θετικό, πάντως, είναι ότι τα τελευταία χρόνια η ομάδα βόλεϊ του Ολυμπιακού ανταποκρίνεται σε τέτοιου είδους προκλήσεις...</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/polo/eyropi/article/76185/ta-highlights-toy-olympiakos-gioygk"/>
        <a href="https://www.fosonline.gr/polo/eyropi/article/76184/olympiakos-gioygk-6-5-lygisan-kai-oi-kroates-sto-kamini-toy-peiraia"/>
        <a href="https://www.fosonline.gr/podosfairo/superleague/article/76181/apo-koinoy-vraveio-fair-play-se-olympiako-kai-aek"/>
        <a href="https://www.fosonline.gr/basket/article/76180/pitino-gia-spanoyli-einai-ena-basketball-junkie"/>
        <a href="https://www.fosonline.gr/podosfairo/champions-league/article/76178/olympiakos-erythros-asteras-to-vinteo-poy-vazei-sto-klima-toy-agona-vid"/>
        <a href="https://www.fosonline.gr/podosfairo/superleague/article/76173/olympiakos-erythros-asteras-masoyras-den-yparxei-allo-apo-ti-niki"/>
      </related>
    </article>
  </body>
</html>