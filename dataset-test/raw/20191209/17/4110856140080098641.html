<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/koutsoumpas_kamia_ypoxorisi_se_kyriarxika_dikaiomata_tis_elladas_apodesmeusi_apo_ipa_kai_nato-593126/"/>
    <meta property="og:site_name" content="Real.gr"/>
    <meta property="article:published_time" content="2019-12-09T17:35:00+00:00"/>
    <meta property="og:title" content="Αντιπαράθεση Οικονόμου-Γιαννούλη για τo επεισόδιο μετά την πορεία στη μνήμη Γρηγορόπουλου"/>
    <meta property="og:description" content="Ο ΓΓ της ΚΕ του ΚΚΕ, Δημήτρης Κουτσούμπας, σε συνέντευξή του στο Euronews χαρακτηρίζει το μνημόνιο μεταξύ Λιβύης και Τουρκίας ως βήμα κλιμάκωσης στην κατεύθυνση της κατοχύρωσης εκ μέρους της τουρκικής κυβέρνησης 'απαράδεκτων και ανιστόρητων διεκδικήσεων απέναντι στα κυριαρχικά δικαιώματα της Ελλάδας όσο και της Κύπρου' και υπογραμμίζει 'δεν πρέπει να καθησυχάζουμε τον ελληνικό λαό, γιατί είναι υπαρκτοί οι κίνδυνοι και πολεμικής εμπλοκής και στρατιωτικών πολεμικών συγκρούσεων στην περιοχή ευρύτερα'."/>
  </head>
  <body>
    <article>
      <h1>
        <a href="https://www.real.gr/politiki/arthro/antiparathesi_oikonomou_giannouli_gia_to_epeisodio_meta_tin_poreia_sti_mnimi_grigoropoulou-593112/">Αντιπαράθεση Οικονόμου-Γιαννούλη για τo επεισόδιο μετά την πορεία στη μνήμη Γρηγορόπουλου</a>
      </h1>
      <address><time datetime="2019-12-09T17:35:00+00:00">09 Dec 2019, 17:35</time> by <a rel="author">ΑΠΕ-ΜΠΕ</a></address>
      <p>
        <b>Ο ΓΓ της ΚΕ του ΚΚΕ, Δημήτρης Κουτσούμπας, σε συνέντευξή του στο Euronews χαρακτηρίζει το μνημόνιο μεταξύ Λιβύης και Τουρκίας ως βήμα κλιμάκωσης στην κατεύθυνση της κατοχύρωσης εκ μέρους της τουρκικής κυβέρνησης «απαράδεκτων και ανιστόρητων διεκδικήσεων απέναντι στα κυριαρχικά δικαιώματα της Ελλάδας όσο και της Κύπρου» και υπογραμμίζει «δεν πρέπει να καθησυχάζουμε τον ελληνικό λαό, γιατί είναι υπαρκτοί οι κίνδυνοι και πολεμικής εμπλοκής και στρατιωτικών πολεμικών συγκρούσεων στην περιοχή ευρύτερα».</b>
      </p>
      <p>«Δεν πρέπει ο ελληνικός λαός, αλλά και οι άλλοι λαοί της περιοχής, να πέσει σε αυτό το ψεύτικο δίλημμα που καλλιεργείται: ή πρέπει να προχωρήσουμε σε έναν επώδυνο συμβιβασμό με συνεκμετάλλευση και με παράδοση κάποιων κυριαρχικών δικαιωμάτων της Ελλάδας και της Κύπρου, έτσι ώστε να εξασφαλιστεί με αυτόν τον τρόπο δήθεν η ειρήνη, είτε να πάμε σε μία πολεμική σύγκρουση, σε μία στρατιωτική κλιμάκωση, σε τέτοιους τυχοδιωκτισμούς» προσθέτει.</p>
      <p>Ερωτηθείς αν "είμαστε κοντά σε θερμό επεισόδιο ή σε τέτοιου είδους κλιμάκωση στην περιοχή" απάντησε "δεν θα ήθελα να κάνω τέτοια εκτίμηση όμως τίποτα δεν αποκλείεται, γιατί υπάρχουν και απρόβλεπτα γεγονότα".</p>
      <p>Τόνισε ότι "θα πρέπει να υπάρξει σταθερή πολιτική εκ μέρους της ελληνικής κυβέρνησης, καμία υποχώρηση σε κυριαρχικά δικαιώματα της Ελλάδας. Να υπάρξουν βεβαίως συμφωνίες στα πλαίσια του διεθνούς δικαίου και καμία υποχώρηση από αυτά. Και ταυτόχρονα να επιδιώξουμε να αποδεσμευτούμε από αυτό το σφιχτό εναγκαλισμό των ΗΠΑ και του ΝΑΤΟ, των ιμπεριαλιστικών δηλαδή συμμαχιών, τόσο ο λαός της Ελλάδας όσο και ο λαός της Τουρκίας και οι άλλοι λαοί της περιοχής".</p>
      <p>Είπε ότι οι στρατιωτικές βάσεις αποτελούν κίνδυνο για τη χώρα μας και για τους άλλους λαούς καθώς "φέρνουν πάνω τους όλα τα πυρά αντίπαλων δυνάμεων, ισχυρών δυνάμεων στην περιοχή".</p>
      <p>Όπως εξήγησε τα κοιτάσματα υδρογονανθράκων στην Αν. Μεσόγειο και το Αιγαίο "θέλουν να τα ελέγξουν όχι μόνο η εγχώρια αστική τάξη της Ελλάδας ή της τούρκικης αντίστοιχα, αλλά και άλλα κράτη της περιοχής και κυρίως Αμερικάνοι, Βρετανοί, Γερμανοί, Γάλλοι, Ιταλοί, Ρώσοι, Κινέζοι". "Δηλαδή μιλάμε για ένα μπλέξιμο, για ένα κουβάρι αλυσιδωτών αντιδράσεων και έντονων ανταγωνισμών και αντιθέσεων που θα μας οδηγήσει με μαθηματική ακρίβεια σε πολεμικές εμπλοκές και στην ευρύτερη περιοχή" πρόσθεσε.</p>
      <p>Ως προς το θέμα των συμμαχιών, επισήμανε ότι "καταρχήν μόνο η ιστορική πείρα θα μας δείξει ότι το ΝΑΤΟ, οι ΗΠΑ μόνο δεινά έφεραν στον ελληνικό λαό, στον κυπριακό λαό. Ειδικά ο κυπριακός λαός έχει ζήσει μία εισβολή και κατοχή που κρατάει 45 χρόνια. Τετελεσμένα δηλαδή γεγονότα. Το ίδιο πάει να γίνει και τώρα και με μία σειρά απαράδεκτων διεκδικήσεων της Τουρκίας".</p>
      <p>Επισήμανε ότι ο ελληνικός λαός και οι λαοί της περιοχής πρέπει να παλέψουν μαζί "για να καταργήσουν, να διαλύσουν, να απεγκλωβιστούν από αυτούς τους ιμπεριαλιστικούς οργανισμούς".</p>
      <p>Τόνισε την σημασία ανάπτυξης ισότιμων σχέσεων με όλες τις χώρες του κόσμου μηδεμιάς εξαιρουμένης, υπογραμμίζοντας "οι σχέσεις αυτές να στηρίζονται στα λαϊκά κινήματα και σε κυβερνήσεις, σε εξουσίες οι οποίες θα έχουν στο μυαλό τους την υπεράσπιση των συμφερόντων των εργαζομένων, των λαϊκών στρωμάτων των χωρών τους και όχι των συμφερόντων των μονοπωλίων".</p>
      <p>"Άρα λοιπόν είναι μια διαφορετικά ριζική πολιτική που πιάνει όλο αυτό το πλέγμα των ζητημάτων και που θα πρέπει σε αυτή την κατεύθυνση να παλέψουμε" πρόσθεσε.</p>
      <p>Ως προς το αν προκρίνει την προσφυγή της Ελλάδας στο Διεθνές Δικαστήριο της Χάγης, όπως είπε ότι θα κάνει η Κυπριακή Δημοκρατία, απάντησε "εμείς δεν αποκλείουμε τίποτα. Όμως όλα τα βήματα θα πρέπει να είναι μελετημένα και σχεδιασμένα" ενώ δεν παρέλειψε να σημειώσει ότι η Τουρκία προχωρά με σχέδιο.</p>
      <p>Στη συνέχεια, είπε ότι είναι συμφέρον "και του ελληνικού λαού να παλέψει για ένα σχέδιο, όπου θα υπάρξει συμφωνία βεβαίως με βάση το διεθνές δίκαιο".</p>
      <p>"Κανείς δεν αμφισβητεί ότι πρέπει να υπάρξουν διαπραγματεύσεις, για παράδειγμα να επιλυθούν ζητήματα, γιατί σε μία στενή μικρή θάλασσα, όπως το Αιγαίο υπάρχουν αντικειμενικά ζητήματα που πρέπει να συζητήσεις, όχι όμως παραβιάζοντας τις αρχές του διεθνούς δικαίου, του δικαίου της θάλασσας ή των κυριαρχικών δικαιωμάτων της χώρας σου. Άρα αυτό είναι ένα το κρατούμενο" υπογράμμισε.</p>
      <p>"Ταυτόχρονα θα πρέπει να δούμε το ζήτημα της ανάπτυξης ισότιμων αδελφικών σχέσεων με όλους τους λαούς της περιοχής, με όλους τους λαούς του κόσμου. Και το τρίτο ζήτημα είναι, ως προειδοποιητικό καμπανάκι, άμεση αποδέσμευση από το ΝΑΤΟ και όλους τους ιμπεριαλιστικούς μηχανισμούς" τόνισε.</p>
      <p>Ο Δ. Κουτσούμπας θεωρεί ότι ένα συμβούλιο πολιτικών αρχηγών "θα περιπλέξει τα πράγματα και δεν θα λύσει κανένα πρόβλημα αυτή τη στιγμή" και πρόσθεσε ότι η ανταλλαγή θέσεων, απόψεων, προτάσεων, ανάμεσα στα κόμματα μπορεί να γίνει πολύ καλά και με τις υπάρχουσες διαδικασίες του κοινοβουλευτικού ελέγχου, μέσα απ' το κοινοβούλιο, μέσα απ' τις επιτροπές της βουλής κ.λπ."</p>
      <p>Ερωτηθείς σχετικά, είπε ότι "κατ' αρχήν είναι καταδικαστέα και απαράδεκτα όλα αυτά τα περιστατικά αστυνομικής, κρατικής βίας ενάντια σε νέους ανθρώπους, εργαζόμενους, ενάντια σε αυτούς που διεκδικούν το δίκιο τους, διεκδικούν τα αιτήματά τους" επισημαίνοντας ταυτόχρονα ότι "το ζήτημα της βίας και της κρατικής καταστολής έχει να κάνει και με την ίδια την αντιλαϊκή πολιτική".</p>
      <p>"Η κυβέρνηση φέρνει συνεχώς αντιλαϊκά νομοσχέδια που πλήττουν το λαϊκό εισόδημα, πλήττουν κοινωνικά δικαιώματα, ελευθερίες, κατακτήσεις, οι οποίες πάρθηκαν με αγώνες χρόνων απ' τον ελληνικό λαό και απ' το κίνημά του, είναι λογικό και επόμενο να θέλει να επιβάλει σιγή νεκροταφείου" πρόσθεσε, τονίζοντας "αυτή είναι η πολιτική των μέχρι σήμερα κυβερνήσεων και βεβαίως και της σημερινής κυβέρνησης της ΝΔ".</p>
      <p>"Δεν πρέπει να ξεχνάμε ότι το έδαφος για την επιτάχυνση της κρατικής καταστολής και των αντιδημοκρατικών αντιλαϊκών νόμων, που περνά η κυβέρνηση της ΝΔ, το έστρωσε η προηγούμενη κυβέρνηση του ΣΥΡΙΖΑ, για 4,5 χρόνια, και πιο πριν απ' αυτήν οι προηγούμενες κυβερνήσεις του ΠΑΣΟΚ και της ΝΔ. Άρα αυτό το συμπέρασμα πρέπει να το κρατά ο ελληνικός λαός, γιατί είναι "το ‘να χέρι νίβει τ' άλλο και τα δυο το πρόσωπο" κατέληξε ο ΓΓ της ΚΕ του ΚΚΕ.</p>
    </article>
  </body>
</html>