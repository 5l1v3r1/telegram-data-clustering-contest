<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420674"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="איחוד על הצריח"/>
    <meta property="og:description" content="שתי משפחות שכולות עם חיבור יוצא מן הכלל לא נפגשו מעולם, עד עכשיו."/>
  </head>
  <body>
    <article>
      <h1>איחוד על הצריח</h1>
      <address>
        <time datetime="2019-12-09T17:03:00+00:00">09 Dec 2019, 17:03</time>
      </address>
      <p>משפחת רוטפלד ומשפחת דוויק, שתי משפחות שחייהן נקשרו לפני שנים רבות, לא נפגשו מעולם.</p>
      <p>הכל החל בשירותם הקרבי של סמ"ר במיל יורם רוטפלד ז"ל ורב"ט במי"ל אליהו דוויק ז"ל. השניים נהיו חברים טובים ולחמו יחד בחטיבה 200 בששת הימים.</p>
      <p>רוטפלד ז״ל נפל בקרב ב-8 ביוני 1967. חברו דוויק ז״ל רצה להנציח אותו וקרא לבנו על שמו, יורם.</p>
      <p>לאחר כמה שנים נהרג דוויק בתאונת דרכים צבאית והפך להיות גם הוא חלל של חטיבת השריון.</p>
      <p>שתי המשפחות לא הכירו את הסיפור לעומק ולא נפגשו מעולם, יורם דוויק אשר נקרא על שמו של סמ"ר במיל' יורם רוטפלד ז"ל, שמע עליו, אך מעולם לא נפגש עם בני משפחתו.</p>
      <p>שנים לאחר מכן, במסגרת מסירת תיק ארכיון למשפחת דוויק, התגלה הסיפור המיוחד.</p>
      <figure>
        <img src="https://a7.org/albums/667x667/137275.jpg"/>
      </figure>
      <p>''מעולם לא חקרתי את הנושא, תמיד קיבלתי את העובדה שאני קרוי על שם חבר של אבא כעובדה יבשה, רק בשנה האחרונה אימי ואני גילינו את שם המשפחה של האדם על שמו אני קרוי, אבא מעולם לא אמר את שמו המלא", סיפר יורם דוויק.</p>
      <p>לאור סקרנות המשפחה והרצון לשפוך עוד אור על הסיפורים של שתי המשפחות, הוחלט להפגיש את השתיים. למשימה התגייסו עוד שלושה חיילי מילואים לשעבר ששירתו יחד עם יורם רוטפלד ואליהו דוויק ז"ל בחטיבה ולחמו איתם בנוסף לרב נגד אלדד אורון, קצין הנפגעים של החטיבה המלווה את המשפחות כבר שנים רבות, דבר שהוסיף לעוצמת המפגש.</p>
      <p>המפגש התקיים בתאר ''יד לשריון'' בלטרון, ונפתח באיחוד מרגש של בני המשפחות על רקע הנוף היפיפה שנשקף מאתר ההנצחה. ז'קלין, אלמנתו של אליהו דוויק ז"ל סיפרה ''אני מרגישה שהחזרתם אותי 50 שנים אחורה".</p>
      <p>משם יצאו המשפחות לסיור באתר "יד לשריון", כאשר התחנה המרשימה והמרגשת ביותר הייתה כותל השמות - קיר שכולל את כל שמות הנופלים של חיל השריון, ביניהם אליהו דוויק ז"ל ויורם רוטפלד ז"ל.</p>
      <p>האירוע נחתם בהנחת זר לזכרם, וכך נוצר סוף לסיפור בעל שני צדדים שהיה פתוח במשך שנים. "חשוב לנו לייצר סגירת מעגל, סוף לסיפור. אני שמח שההזדמנות המקרית יצאה לפועל וחיברה בין שני קצוות כך שנוצר סיפור אחד שלם״, סיכם רב נגד אלדד אורון.</p>
      <figure>
        <img src="https://a7.org/albums/667x667/137276.jpg"/>
      </figure>
    </article>
  </body>
</html>