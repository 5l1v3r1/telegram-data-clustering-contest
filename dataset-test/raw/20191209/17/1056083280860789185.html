<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813743/%DA%86%D8%B4%D9%85%DB%8C-%D9%85%D8%A7-%DB%8C%DA%A9-%D8%A8%D8%A7%D8%B4%DA%AF%D8%A7%D9%87-%D8%A8%DB%8C-%D8%B5%D8%A7%D8%AD%D8%A8-%D9%87%D8%B3%D8%AA%DB%8C%D9%85-%D9%81%D9%82%D8%B7-%DB%B1%DB%B0%DB%B2-%D9%85%DB%8C%D9%84%DB%8C%D9%88%D9%86-%DA%AF%D8%B1%D9%81%D8%AA%D9%87-%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:32:02+00:00"/>
    <meta property="og:title" content="چشمی: ما یک باشگاه بی صاحب هستیم/ فقط ۱۰۲ میلیون گرفته‌ام!"/>
    <meta property="og:description" content="مدافع استقلال می‌گوید شرایط این تیم بحرانی است."/>
  </head>
  <body>
    <article>
      <h1>چشمی: ما یک باشگاه بی صاحب هستیم/ فقط ۱۰۲ میلیون گرفته‌ام!</h1>
      <address><time datetime="2019-12-09T17:32:02+00:00">09 Dec 2019, 17:32</time> by <a rel="author">محمدحسین رضوی</a></address>
      <p>مدافع استقلال می‌گوید شرایط این تیم بحرانی است.</p>
      <p>به گزارش ایسنا، روزبه چشمی مدافع استقلال پس از تساوی این تیم در جمع خبرنگاران حاضر شد و اظهار کرد: دیشب هیات مدیره آمده بود هتل و به‌گونه‌ای صحبت می‌کرد که انگار یک بازیکن از اردو خارج شده و ۲۴ بازیکن جایگزین حضور دارند. وضع ما خیلی خراب است.</p>
      <p>وی افزود: مربی ما رفته، مگر می‌شود؟ این بازیکنانی که الآن هستند، از نظر نجابت در تاریخ تکرار نمی‌شوند. من می‌دانم که بازیکنان چقدر گرفته‌اند. وریا ۶۵ میلیون از قرارداد امسالش گرفته است و ۱۰۲ میلیون من گرفته‌ام. آقایان نگویند که پول داده‌ایم زیرا آن‌ها طلب سال‌های پیش ما بوده است. ما استقلالیم و دریافتی ما ۲ درصد بوده است. انگار نه انگار که سرمربی رفته است.</p>
      <p>چشمی اضافه کرد: مربی قبل از بازی با سپاهان صحبت‌هایی را با من و وریا کرد و گفت که پول من را نداده‌اند و حساب‌های من را بسته‌اند. قرار بود تا بازی شهرخودرو این مشکلات حل شود اما هیچ اتفاقی نیفتاده است. مگر شما نمی دانید ما تحریم هستیم؟ یک ماه جلوتر واریز کنید تا ۲۰ بار هم برگشت خورد، فرصت واریز داشته باشید. یکی مثل شفر واکنش نشان نمی‌دهد و یکی هم مثل استراماچونی این‌گونه واکنش نشان می‌دهد. مگر می‌شود استقلال سرمربی نداشته باشد؟</p>
      <p>مدافع استقلال با انتقاد از مدیریت این باشگاه گفت: یکی سری اخبار هست که مدیرعامل می‌داند و اعضای هیات مدیره نمی‌داند. مثلا یکی از اعضای هیات مدیره نمی داند ما چقدر گرفته‌ایم. مگر این‌ها زیرمجموعه هم نیستند، پس در جلساتشان چه می‌گویند؟ در ابتدای فصل مشکل پول و زمین و ۱۰۰۰ امکانات نداشته را داشتیم و حالا هم سرمربی نداریم. در یک سری بازی‌ها پول هتل نداشتیم و چیزی نگفتیم تا یک سری مشکلات تیم حل شود. بازیکنان صحبت نمی کنند، مربی که نمی‌تواند سکوت کند. استراماچونی از ۳ هفته پیش فرصت داده بود. از بازی سپاهان مدیریت هیچ واکنشی به مشکلات نشان نداد، بعد دیشب مصاحبه می‌کند و می گوید شوکه شده است. من اصلا شوکه نشدم چون ۲ هفته پیش به همه گفته بود.</p>
      <p>او درباره گریه غلامی در هنگام خارج شدن از اتوبوس تیم گفت: هر چقدر هم بازیکن تیم بگوید تاثیر ندارد، نمی‌توانید بگویید تاثیر ندارد. این قضیه روی من و وریا تاثیر دارد، چه برسد به غلامی. ما از لحاظ فنی افتضاح بودیم و در راس همه هم من بودم.</p>
      <p>چشمی در خصوص گلایه وریا از استراماچونی گفت: من هم از او گلایه دارم. او قبل از بازی با سپاهان می توانست فسخ کند و برود اما به احترام ما ماند. ما ۵ بازی در ۲۰ روز داریم، حتی اگر پولش را نمی‌دادند هم کاش در این ۵ بازی می‌ماند زیرا در ۲۰ روز اتفاق بزرگی برای او نمی‌افتاد. روز قبل از بازی وریا به من زنگ زد و گفت خودم را هر چه سریع‌تر به محل تمرین برسانم و دیدیم کسی از کادر فنی نیست. باز روز قبل استراماچونی نبود اما دستیارانش بودند. این برای یک تیم لیگ ۳ هم فاجعه است. این که بیخیال تیم هستند عجیب است.</p>
      <p>مدافع استقلال در خصوص فتحی گفت: من خودم را به عنوان مدیر در نظر می‌گیرم. اگر کسی نیست به من کمک کند یا زورم نمی‌رسد که مشکلات را حل کنم، باید بروم. چرا وقتی امکانات مهیا نیست و کمکی نمی‌شود، باید بمانند؟ دوست دارند فحش بخورند؟ صندلی مدیریت چه چیزی دارد؟ خودشان که می‌گویند چیزی ندارد.</p>
      <p>وی افزود: چه کاری باید با ما یا هواداران شود که دیگر نکرده‌اند؟ چه بلایی سر ما نیاورده‌اند؟ نام تیم ما استقلال است اما یک باشگاه بی صاحب هستیم که وسط افتاده‌ایم و داوری، مدیریت، هیات مدیره و اسپانسرها ما را می‌زنند و کسی هم صدایش در نمی‌آید. اگر ۲ سال پیش که اسپانسر پول نمی‌داد، یقه‌شان را می‌گرفتند، الآن این گونه نبود از فلان اسپانسر ۱۰ میلیارد و از بهمان اسپانسر ۱۵ میلیارد طلبکار باشند. اعضای هیات مدیره حتی با خودشان روراست نیستند و با دروغ این تیم را مدیریت می‌کنند. من با دروغ فوقش ۱۵ بازی برای تیم بازی می‌کنم اما شما ۲ سال است با دروغ بالا سر این تیم ایستاده‌اید. با دروغ نمی توانید کاری برای تیم بکنید. اصلا برای مدیریت مهم نیست که هوادار عصبی است، مربی بالای سر تیم نیست و بازیکن به این وضع رسیده است.</p>
      <p>چشمی در خصوص سیاست سکوت هیات مدیره گفت: من می‌گویم مدیریت بیخیال است. نباید می‌گذاشتند که کار به اینجا برسد. دلتان به حال این مردم بسوزد. فکر می‌کنید مردم ما دوست دارند فحش بدهند؟ بیچاره‌ها صبح جلوی باشگاه گریه می‌کنند و بعدازظهر هم باید چنین بازی را ببینند. آن قدر از جاهای دیگر به این مردم فشار آورده‌اند که مجبور است فحش‌هایشان را در دلخوشی‌شان که فوتبال است خالی کنند. دیدند نمی توانند بازیکن را فراری دهند، سرمربی را فراری دادند. دیگر کاسه صبر ما پر شده اما برای این آقایان مهم نیست. مربی ما را فراری داده‌اید که مربی دیگری بیاورید؟ ما با استراماچونی نتیجه گرفته‌ایم، حالا شما پوچتینو را بیاورید! فرقی به حال تیم نمی‌کند. اصلا استراماچونی فردا برگردد، جواب این ۲ امتیاز را چه کسی می‌دهد؟ استراماچونی هم باید در این خصوص باید پاسخگو باشد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813736/%D8%BA%D9%81%D9%88%D8%B1%DB%8C-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B9%D8%B7%DB%8C%D9%84-%D8%A7%D8%B3%D8%AA-%DA%86%D8%B1%D8%A7-%D8%B5%D8%AF%D8%A7%DB%8C-%D8%AD%DB%8C%D8%A7-%DA%A9%D9%86-%D8%B1%D9%87%D8%A7-%DA%A9%D9%86"/>
        <a href="https://www.isna.ir/news/98091813755/%D8%B2%D8%B1%DB%8C%D9%86%DA%86%D9%87-%D8%AD%D9%82%D9%85-%D9%86%D8%A8%D9%88%D8%AF-%D8%A8%D9%87-%D9%85%D9%86-%D8%A8%DA%AF%D9%88%DB%8C%D9%86%D8%AF-%D8%AD%DB%8C%D8%A7-%DA%A9%D9%86-%D8%B1%D9%87%D8%A7-%DA%A9%D9%86-%D8%AD%D8%AC%D8%A7%D8%B2%DB%8C-%DA%AF%D9%81%D8%AA-%DA%A9%D9%87-%D8%AA%DB%8C%D9%85"/>
        <a href="https://www.isna.ir/news/98091813730/%D9%88%D8%A7%DA%A9%D9%86%D8%B4-%D8%AD%DB%8C%D8%AF%D8%B1%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D9%81%D8%B1%D9%87%D8%A7%D8%AF-%D9%85%D8%AC%DB%8C%D8%AF%DB%8C-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%B1%D8%A7"/>
        <a href="https://www.isna.ir/news/98091813727/%D9%88%D8%A7%DA%A9%D9%86%D8%B4-%DA%A9%D8%B1%DB%8C%D9%85%DB%8C-%D8%A8%D9%87-%D8%B9%D9%85%D9%84%DA%A9%D8%B1%D8%AF-%D9%85%D8%AF%DB%8C%D8%B1%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B9%D8%B7%DB%8C%D9%84%D8%B4-%DA%A9%D9%86%DB%8C%D8%AF-%D8%A8%D8%B1%D9%88%DB%8C%D9%85-%D8%AE%D8%A7%D9%86%D9%87-%D9%85%D8%A7%D9%86"/>
      </related>
    </article>
  </body>
</html>