<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/wasanni/20191209-wada-ta-haramtawa-rasha-shiga-wasanni-tsawon-shekaru-4"/>
    <meta property="og:site_name" content="RFI"/>
    <meta property="article:published_time" content="2019-12-09T17:45:14+00:00"/>
    <meta property="og:title" content="WADA ta haramtawa Rasha shiga wasanni tsawon shekaru 4"/>
    <meta property="og:description" content="Hukumar yaki da shan kwayoyin karin kuzari ta duniya WADA, ta haramtawa Rasha shiga dukkanin nau’ikan wasanni a matakin duniya tsawon shekaru 4, saboda samun gwamnatin kasar da laifin boye gaskiyar sakamakon bincike kan batun tu’ammuli da kwayoyin..."/>
  </head>
  <body>
    <article>
      <h1>WADA ta haramtawa Rasha shiga wasanni tsawon shekaru 4</h1>
      <address><time datetime="2019-12-09T17:45:14+00:00">09 Dec 2019, 17:45</time> by <a rel="author">Nura Ado Suleiman</a></address>
      <p>
        <b>Hukumar yaki da shan kwayoyin karin kuzari ta duniya WADA, ta haramtawa Rasha shiga dukkanin nau’ikan wasanni a matakin duniya tsawon shekaru 4, saboda samun gwamnatin kasar da laifin boye gaskiyar sakamakon bincike kan batun tu’ammuli da kwayoyin karin kuzari ba bisa ka’aida ba, tsakanin ‘yan wasan kasar dake wakiltarta a gasanni.</b>
      </p>
      <p>Majalisar kolin hukumar ta WADA ta yanke hukuncin kan Rasha ne, yayin taro a birnin Lausanne dake Switzerland.</p>
      <p>Takunkumin da hukumar WADA ta kakabawa Rasha na nufin kasar ba za ta shiga gasar wasannin motsa jiki ta duniya da za ta gudana a birnin Tokyo na Japan cikin shekara mai kamawa ba.</p>
      <p>Zalika kasar ta Rasha, ba za ta shiga gasar kwallon kafa ta duniya da Qatar za ta karbi bakunci ba a 2022.</p>
      <p>Wani karin matsi da wannan takunkumi ya laftawa Rasha, shi ne haramtawa jami’an gwamnatin kasar halartar dukkanin nau’ikan gasannin duniya, zalika daga yanzu har zuwa nan da shekaru 4, Rashar ba ta da ikon nema ko samun damar karbar bakuncin wasanni.</p>
    </article>
  </body>
</html>