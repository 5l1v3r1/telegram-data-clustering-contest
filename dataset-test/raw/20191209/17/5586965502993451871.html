<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/ministrul-de-externe-discutii-cu-adina-valean-comisarul-pe-transporturi-despre-mobilitatea-militara-18660719"/>
    <meta property="og:site_name" content="Gândul"/>
    <meta property="article:published_time" content="2019-12-09T17:11:12+00:00"/>
    <meta property="og:title" content="Ministrul de Externe, discuţii cu Adina Vălean, comisarul pe Transporturi, despre mobilitatea militară"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Ministrul de Externe, discuţii cu Adina Vălean, comisarul pe Transporturi, despre mobilitatea militară</h1>
      <h2>Ministrul de Externe, Bogdan Aurescu, a discutat, luni, cu Adina Vălean, comisarul european pentru transporturi, despre priorităţile politice majore ale noii Comisii Europene. Oficialii au abordat şi aspecte privind mobilitatea militară şi proiectele de interconectare din Iniţiativa celor Trei Mări.</h2>
      <address><time datetime="2019-12-09T17:11:12+00:00">09 Dec 2019, 17:11</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>„Ministrul afacerilor externe Bogdan Aurescu a avut astăzi, 9 decembrie 2019, o întrevedere cu comisarul european pentru transporturi, Adina Vălean. Discuţia a prilejuit un schimb de opinii asupra principalelor teme aflate pe agenda europeană, cu accent pe priorităţile politice majore ale noii Comisii Europene. Au fost abordate, de asemenea, aspecte de interes cu privire la politica europeană în domeniul transporturilor. Ministrul afacerilor externe a subliniat susţinerea pentru obiectivele de politică anunţate de noua Comisie Europeană, exprimând totodată deschiderea pentru o cooperare activă şi constructivă a României cu legislativul european în avansarea dosarelor prioritare majore", se arată într-un comunicat al MAE, remis luni MEDIAFAX.</p>
      <p>Aurescu şi Vălean au vorbit şi despre negocierile privind Cadrul Financiar Multianual 2021-2027.</p>
      <p>"Totodată, a fost trecută în revistă o serie de aspecte cu relevanţă deosebită pentru România în raport cu agenda europeană curentă. Astfel, au fost abordate negocierile în curs privind Cadrul Financiar Multianual 2021-2027, precum şi importanţa facilitării mobilităţii la nivel european de o manieră care să ţină cont de particularităţile tuturor statelor membre, inclusiv de decalajele de dezvoltare şi de aşezarea geografică a acestora. Nu în ultimul rând, au fost discutate pe scurt aspecte privind mobilitatea militară şi privind proiectele prioritare de interconectare din cadrul Iniţiativei celor Trei Mări", conform MAE.</p>
    </article>
  </body>
</html>