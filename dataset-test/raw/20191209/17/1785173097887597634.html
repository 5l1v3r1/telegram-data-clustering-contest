<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/iohannis-capitala-nu-este-un-oras-bine-pus-la-punct-firea-sa-vina-dumnealui-sa-candideze-la-primaria-capitalei-1922400409272019121719193915"/>
    <meta property="og:site_name" content="News.ro"/>
    <meta property="article:published_time" content="2019-12-09T17:04:27+00:00"/>
    <meta property="og:title" content="Iohannis: Capitala nu este un oraş bine pus la punct/ Firea: Să vină dumnealui să candideze la Primăria Capitalei"/>
    <meta property="og:description" content="Primarul municipiului Bucureşti, Gabriela Firea, îl invită pe preşedintele Klaus Iohannis să candideze la funcţia de primar al Capitalei, după ce şeful statului a afirmat că oraşul nu este unul pus la punct. Firea a susţinut că a spune că nu s-a făcut nimic în Bucureşti în ultima perioadă reprezintă doar retorică politică şi campanie electorală."/>
  </head>
  <body>
    <article>
      <h1>Iohannis: Capitala nu este un oraş bine pus la punct/ Firea: Să vină dumnealui să candideze la Primăria Capitalei</h1>
      <address><time datetime="2019-12-09T17:04:27+00:00">09 Dec 2019, 17:04</time> by <a rel="author">News.ro</a></address>
      <p>
        <b>Primarul municipiului Bucureşti, Gabriela Firea, îl invită pe preşedintele Klaus Iohannis să candideze la funcţia de primar al Capitalei, după ce şeful statului a afirmat că oraşul nu este unul pus la punct. Firea a susţinut că a spune că nu s-a făcut nimic în Bucureşti în ultima perioadă reprezintă doar retorică politică şi campanie electorală.</b>
      </p>
      <p>"Capitala nu este un oraş bine pus la punct", a declarat, luni, Klaus Iohannis.</p>
      <p>Primarul Bucureştiului, Gabriela Firea, l-a invitat pe Iohannis să candideze la Primărie şi să arate ce trebuie făcut în Capitală.</p>
      <p>"Să vină dumnealui să candideze la Primăria Capitalei şi să ne arate cum trebuie să arate oraşul. Asta e părerea. Cu un mandat de 10 ani, două mandate de 10 ani, trei mandate de 10 ani. Este neplăcut să asculţi şarje din acestea de la fost primar la primar. Orice primar ştie cât de greu este în administraţie, orice primar ar trebui să ştie - şi fost primar - cât de dificil este să relansezi orice proiect care a fost îngropat anterior ani de zile şi ce eforturi s-au făcut în aceşti trei ani pentru a demara obiective de investiţii care au fost blocate câte şase ani, câte şapte ani, câte zece ani. A spune că nu s-a făcut nimic în Bucureşti în ultima perioadă este doar retorică politică şi campanie electorală”, a afirmat Firea.</p>
      <p>Primarul general a mai spus că îi aşteaptă în campania electorală pe cei care vor să candideze la primărie şi au soluţii miraculoase pentru Bucureşti.</p>
      <p>"Cei care se simt atât de bine pregătiţi şi au soluţii miraculoase pentru Bucureşti îi aştept cu drag în campania electorală să candideze pentru Primăria Capitalei, să-i aleagă cetăţenii şi să vină să aducă miracole. Mă îndoiesc că se pot face miracole cu actuala lege a achiziţiilor publice cu actuala lege a administraţiei publice şi un buget foarte mic. (...) Pe toţi aceşti viteji, îi aştept în campania electorală să se implice concret, e atât de uşor să faci declaraţii, e mai greu cu munca, cu pusul osului la treabă. Şi la comoditatea unora dintre politicieni, mă îndoiesc că vor ei să muncească de dimineaţă până noaptea, să nu aibă weekend, să nu aibă vacanţe, să fie tot timpul în stres şi în acuzaţii pentru tot ceea ce nu s-a făcut în 30 de ani în Bucureşti şi trebuie eu în trei ani de zile să rezolv absolut tot ce în zeci de ani nu s-a făcut”, a mai afirmat Gabriela Firea.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>