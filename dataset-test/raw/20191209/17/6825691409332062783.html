<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nusikaltimai/baltarusijos-piliete-i-lietuva-bande-ivezti-kontrabanda-cigaretes-slepe-automobilyje-943347"/>
    <meta property="og:site_name" content="Kauno diena"/>
    <meta property="article:published_time" content="2019-12-09T17:45:00+00:00"/>
    <meta property="og:title" content="Baltarusijos pilietė į Lietuvą bandė įvežti kontrabandą: cigaretes slėpė automobilyje"/>
    <meta property="og:description" content="Raigardo punkte pasieniečiai sulaikė baltarusę, kuri į Lietuvą automobilio slėptuvėje bandė įvežti apie 2 tūkst. pakelių cigarečių."/>
  </head>
  <body>
    <article>
      <h1>Baltarusijos pilietė į Lietuvą bandė įvežti kontrabandą: cigaretes slėpė automobilyje</h1>
      <address><time datetime="2019-12-09T17:45:00+00:00">09 Dec 2019, 17:45</time> by <a rel="author">Kauno.diena.lt inf.</a></address>
      <p>
        <b>Raigardo punkte pasieniečiai sulaikė baltarusę, kuri į Lietuvą automobilio slėptuvėje bandė įvežti apie 2 tūkst. pakelių cigarečių.</b>
      </p>
      <p>Penktadienį VSAT Varėnos pasienio rinktinės Druskininkų pasienio užkardos pareigūnai ir ten dirbę muitininkai tikrino į Lietuvą per Raigardo punktą vykusį automobilį „Dodge Intrepid“. Baltarusijoje registruotą transporto priemonę vairavo 26 metų šios šalies pilietė.</p>
      <p>Pasieniečiams kilus įtarimų, kad užsienietė gali vežti neteisėtą krovinį, nuspręsta automobilį patikrinti muitininkų naudojama mobiliąja rentgeno kontrolės sistema.</p>
      <p>Paaiškėjo, kad „Dodge Intrepid“ buvo gabenama kontrabanda.</p>
      <p>Iš automobilio galinės sėdynės padarytoje slėptuvėje pasieniečiai ir muitininkai ištraukė 1998 pakelius cigarečių „Minsk Superslim“ ir „NZ “ su Baltarusijos akcizo ženklais. Tokio krovinio vertė, įskaičiavus Lietuvoje privalomus sumokėti mokesčius, yra apie 6 tūkst. eurų.</p>
      <p>Vairuotoja, transporto priemonė ir neteisėtai gabenti tabako gaminiai perduoti muitinės pareigūnams, kurie toliau tiria šį įvykį.</p>
    </article>
  </body>
</html>