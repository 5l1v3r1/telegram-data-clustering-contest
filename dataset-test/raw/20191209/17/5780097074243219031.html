<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/europe/%E1%9E%94%E1%9E%B6%E1%9E%9A%E1%9E%B6%E1%9F%86%E1%9E%84-%E1%9E%8F%E1%9F%92%E1%9E%9A%E1%9F%80%E1%9E%98%E1%9E%81%E1%9F%92%E1%9E%9B%E1%9E%BD%E1%9E%93-%E2%80%8B%E1%9E%9A%E1%9E%B6%E1%9F%86%E1%9E%84%E1%9E%9F%E1%9F%92%E1%9E%91%E1%9F%87-%E2%80%8B%E1%9E%9F%E1%9E%B6%E2%80%8B%E1%9E%87%E1%9E%B6%E1%9E%90%E1%9F%92%E1%9E%98%E1%9E%B8-%E2%80%8B%E1%9E%98%E1%9E%A0%E1%9E%B6%E2%80%8B%E1%9E%80%E1%9E%BC%E1%9E%8A%E1%9E%80%E1%9E%98%E1%9F%92%E1%9E%98%E2%80%8B-%E1%9E%94%E1%9F%92%E1%9E%9A%E1%9E%86%E1%9E%B6%E1%9F%86%E1%9E%84-%E2%80%8B%E1%9E%80%E1%9F%86%E1%9E%8E%E1%9F%82%E1%9E%91%E1%9E%98%E1%9F%92%E1%9E%9A%E1%9E%84%E1%9F%8B-%E2%80%8B%E1%9E%85%E1%9F%92%E1%9E%94%E1%9E%B6%E1%9E%94%E1%9F%8B%E2%80%8B%E1%9E%85%E1%9E%BC%E1%9E%9B%E1%9E%93%E1%9E%B7%E1%9E%9C%E1%9E%8F%E1%9F%92%E1%9E%8F%E1%9E%93%E1%9F%90"/>
    <meta property="og:site_name" content="RFI"/>
    <meta property="article:published_time" content="2019-12-09T17:37:08+00:00"/>
    <meta property="og:title" content="បារាំងត្រៀមខ្លួន​រាំងស្ទះ​សា​ជាថ្មី ជាមួយ​នឹង​មហា​កូដកម្ម​ប្រឆាំង​កំណែទម្រង់​ច្បាប់​ចូល​និវត្តន៍"/>
    <meta property="og:description" content="នៅបារាំង ក្រុម​សហជីពបានប្រកាសពីការធ្វើមហាកូដកម្មទូទាំងប្រទេស ម្តងទៀតនៅថ្ងៃអង្គារទី​១០ធ្នូនេះ ដើម្បីប្រឆាំងនឹងគម្រោង​កំណែទម្រង់ច្បាប់ចូលនិវត្តន៍ ដែលរដ្ឋាភិបាលកំពុងតែចង់ធ្វើ។ បើតាមការរំពឹងទុក នៅថ្ងៃអង្គារទី១០ធ្នូនេះ សេវាសាធារណៈ ដូចជា​រថភ្លើង រថយន្តក្រុង​..."/>
  </head>
  <body>
    <article>
      <h1>បារាំងត្រៀមខ្លួន​រាំងស្ទះ​សា​ជាថ្មី ជាមួយ​នឹង​មហា​កូដកម្ម​ប្រឆាំង​កំណែទម្រង់​ច្បាប់​ចូល​និវត្តន៍</h1>
      <address><time datetime="2019-12-09T17:37:08+00:00">09 Dec 2019, 17:37</time> by <a rel="author">ម៉ម ពិសី</a></address>
      <p>
        <b>នៅបារាំង ក្រុម​សហជីពបានប្រកាសពីការធ្វើមហាកូដកម្មទូទាំងប្រទេស ម្តងទៀតនៅថ្ងៃអង្គារទី​១០ធ្នូនេះ ដើម្បីប្រឆាំងនឹងគម្រោង​កំណែទម្រង់ច្បាប់ចូលនិវត្តន៍ ដែលរដ្ឋាភិបាលកំពុងតែចង់ធ្វើ។ បើតាមការរំពឹងទុក នៅថ្ងៃអង្គារទី១០ធ្នូនេះ សេវាសាធារណៈ ដូចជា​រថភ្លើង រថយន្តក្រុង​ សាលារៀន នឹងត្រូវផ្អាកសឹងតែទាំងស្រុង។ ដោយឡែក រដ្ឋាភិបាលបារាំង កំពុងតែព្យាយាម​ ចរចាជាមួយតំណាងសហជីព ហើយនឹងធ្វើការបង្ហាញខ្លឹមសារទាំងស្រុង នៃគម្រោងកំណែទម្រង់នេះ នៅថ្ងៃពុធ។</b>
      </p>
      <p>ប្រទេសបារាំងទាំងមូល ជាពិសេសគឺទីក្រុងប៉ារីស ត្រូវត្រៀមខ្លួនជាថ្មី ជាមួយនឹងការរាំងស្ទះ គ្មានសេវាដឹកជញ្ជូនសាធារណៈ សាលារៀនបិទទ្វារ ហាងទំនិញបិទទ្វារ ជាដើម។ តាមការជូនដំណឹង ពីសំណាក់អ្នកនាំពាក្យក្រុមហ៊ុន​ដឹកជញ្ជូនផ្លូវដែកបារាំង SNCF គឺមានតែរថភ្លើងចន្លោះពី១០ ទៅ​២០% ប៉ុណ្ណោះដែលនឹងមានដំណើរការ។ ដោយឡែក នៅទីក្រុងប៉ារីសវិញ ក្នុងចំណោមរថភ្លើង Metro ក្រោមដី ទាំងអស់១៦ខ្សែ គឺមានតែប្រមាណ៦ខ្សែតែប៉ុណ្ណោះដែលដំណើរការ ១០ខ្សែទៀតត្រូវបិទទាំងស្រុង។</p>
      <p>ក្រុមសហជីពបានអំពាវនាវឲ្យមានកូដកម្មទូទាំងប្រទេស ហើយនឹងរៀបចំមហាបាតុកម្ម​ដង្ហែរក្បួន ឲ្យបានធំជាងកាលពីថ្ងៃទី​៥ធ្នូទៅទៀត ដែលកាលនោះមានមនុស្សចូលរួមប្រមាណ​៨សែននាក់ ទូទាំងប្រទេសបារាំង។ សូមរំលឹកថា ក្រុមសហជីពនិងបាតុករទាំងអស់​ បាន​ទាមទារឲ្យរដ្ឋាភិបាលបារាំង ត្រូវបោះបង់ចោលជាបន្ទាន់ នូវគម្រោងធ្វើកំណែទម្រង់ច្បាប់ចូលនិវត្តន៍។ កំណែទម្រង់ថ្មី ដែលសំដៅលប់ចោល​របបចូលនិវត្តន៍ពិសេសៗទាំង៤២ចោល ហើយដាក់ជំនួសមកវិញ នូវ​របបចូលនិវត្តន៍​តែមួយ សម្រាប់គ្រាប់វិស័យ ហើយជារបបចូលនិវត្តន៍ ដែលផ្អែកលើចំនួននៃការសន្សំពិន្ទុ របស់បុគ្គលិកម្នាក់ៗ។</p>
      <p>លោក​Edouard Philippe នាយករដ្ឋមន្ត្រីបារាំង អះអាងថា កំណែទម្រង់នេះមិនមែនជាការបំផ្លាញប្រព័ន្ធចូលនិវត្តន៍បារាំងទេ តែជាការសង្រ្គោះប្រព័ន្ធនេះ ដែលកំពុងតែដើរយ៉ាងត្រដាបត្រដួស។ មួយវិញទៀត ការបង្កើតឲ្យមានរបបចូលនិវត្តន៍តែមួយ គឺជាការបង្កើតឲ្យមានភាពយុត្តិធម៌ ដល់បុគ្គលិកទាំងអស់​ ផ្ទុយពីប្រព័ន្ធរាល់ថ្ងៃនេះ ដែលមានចំណុចអវិជ្ជមានជាច្រើន។ បើមិនធ្វើកំណែទម្រង់នៅថ្ងៃនេះ ទៅថ្ងៃមុខរដ្ឋាភិបាលក្រោយៗទៀត ក៏នឹងត្រូវតែធ្វើដែរ ហើយអាចធ្វើយ៉ាងតក់ក្រហល់ ខ្លាំងជាងនេះផង។</p>
      <p>សូមបញ្ជាក់ថា គិតត្រឹមពេលនេះ គ្មាននរណាដឹងពីខ្លឹមសារទាំងស្រុង នៃកំណែទម្រង់នេះឡើយ។ កាលពីរសៀលថ្ងៃចន្ទ លោកJean-Paul Delevoye ប្រេសិតពិសេសទទួលបន្ទុកសំណុំរឿងចូលនិវត្តន៍ បានជួបប្រជុំជាមួយ​តំណាងសហជីព ដើម្បីស្តាប់យោបល់ និងកំណត់ការសន្និដ្ឋានរួម។ បើតាមការគ្រោងទុក រដ្ឋាភិបាលបារាំង និងធ្វើការបង្ហាញខ្លឹមសារទាំងស្រុង នៃកំណែទម្រង់នេះ នៅថ្ងៃពុធទី១១ធ្នូ។</p>
      <p>ដោយឡែក​ប្រធានសហជីព CFDT ដែលជាសហជីពធំជាងគេនៅបារាំង បានបង្ហាញ​គោលជំហរ​គាំទ្រ ទៅលើកំណែទម្រង់របបចូលនិវត្តន៍ ដែល​ផ្អែកលើការសន្សំពិន្ទុ។ រដ្ឋមន្ត្រី​បារាំងម្នាក់ បានលើកឡើងថា រដ្ឋាភិបាល​កំពុងតែគិតគូរ ស្រង់យោបល់របស់សហជីព ហើយបន្តការជជែក ដើម្បីតាក់តែងខ្លឹមសារនៃកំណែទម្រង់នេះតទៅទៀត មិនឈប់ត្រឹមថ្ងៃពុធទី១១ធ្នូឡើយ។ តែយ៉ាងណា សហជីពតែមួយឬ២ ដូចជា CGT និង FO មិនអាចមកដាក់សំពាធ លើឆន្ទៈធ្វើកំណែទម្រង់របស់រដ្ឋាភិបាលបានទេ៕</p>
    </article>
  </body>
</html>