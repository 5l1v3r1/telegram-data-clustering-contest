<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/12/09/848910"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="মেয়েদের পর ছেলেদের সোনা জয়!"/>
    <meta property="og:description" content="নারী দলের পর সাউথ এশিয়ান (এসএ) গেমসে স্বর্ণ জিতে নিল বাংলাদেশ পুরুষ ক্রিকেট দলও। আজ টুর্নামেন্টের ফাইনালে বাংলাদেশ অনূর্ধ্ব-২৩ ৭ উইকেটে হারিয়েছে শ্রীলঙ্কাকে। গতকাল নারীদের ফাইনালে শ্রীলঙ্কাকে ২ রানে হারায় সালমা খাতুন-জাহানারা আলম-নিগার সুলতানারা। নেপালের কীর্তিপুরে টস জিতে আজ প্রথমে বোলিং বেছে নেন বাংলাদেশ অধিনায়ক নাজমুল হোসেন শান্ত। ব্যাট হাতে নেমে ভালো শুরুর ইঙ্গিত দিচ্ছিলেন শ্রীলঙ্কার দুই ওপেনার পাথুম নিশাঙ্কা ও নিশান মাধুশকা। ৪.৪ ওভারেই ৩৬ রান তোলেন তারা। বাংলাদেশের পেসার সুমন খান শ্রীলঙ্কার উদ্বোধনী জুটি ভাঙ্গেন। ১৬ রান করা মাধুশকাকে শিকার করেন তিনি। এরপর একই ওভারে শ্রীলঙ্কার দুই উইকেট তুলে নিয়ে প্রতিপক্ষকে চাপে ফেলে দেন ডান-হাতি পেসার হাসান মাহমুদ। ফলে ৪১ রানে ৩ উইকেট হারায় শ্রীলঙ্কা। এই চাপ থেকে আর ঘুড়ে দাঁড়াতে পারেনি শ্রীলঙ্কা। ফলে পুরো ২০ ওভার ব্যাট করে মাত্র ১২২ রানে অল-আউট হয় লঙ্কানরা। দলের পক্ষে সর্বোচ্চ ২৫ রান করেন শাম্মু আসান। এছাড়া নিশাঙ্কা ২২ করে ফিরেন। বাংলাদেশের হাসান ২০ রানে ৩ ও তানভীর ইসলাম ২৮ রানে ২ উইকেট নেন। জবাবে ভালো শুরু করেন বাংলাদেশের দুই ওপেনার সাইফ হাসান ও সৌম্য সরকার। বলের সাথে…"/>
  </head>
  <body>
    <article>
      <h6 class="kicker">এসএ গেমস ক্রিকেট</h6>
      <h1>মেয়েদের পর ছেলেদের সোনা জয়!</h1>
      <address><time datetime="2019-12-09T17:04:00+00:00">09 Dec 2019, 17:04</time> by <a rel="author">কালের কণ্ঠ অনলাইন</a></address>
      <p>নারী দলের পর সাউথ এশিয়ান (এসএ) গেমসে স্বর্ণ জিতে নিল বাংলাদেশ পুরুষ ক্রিকেট দলও। আজ টুর্নামেন্টের ফাইনালে বাংলাদেশ অনূর্ধ্ব-২৩ ৭ উইকেটে হারিয়েছে শ্রীলঙ্কাকে। গতকাল নারীদের ফাইনালে শ্রীলঙ্কাকে ২ রানে হারায় সালমা খাতুন-জাহানারা আলম-নিগার সুলতানারা।</p>
      <p>নেপালের কীর্তিপুরে টস জিতে আজ প্রথমে বোলিং বেছে নেন বাংলাদেশ অধিনায়ক নাজমুল হোসেন শান্ত। ব্যাট হাতে নেমে ভালো শুরুর ইঙ্গিত দিচ্ছিলেন শ্রীলঙ্কার দুই ওপেনার পাথুম নিশাঙ্কা ও নিশান মাধুশকা। ৪.৪ ওভারেই ৩৬ রান তোলেন তারা। বাংলাদেশের পেসার সুমন খান শ্রীলঙ্কার উদ্বোধনী জুটি ভাঙ্গেন। ১৬ রান করা মাধুশকাকে শিকার করেন তিনি।</p>
      <p>এরপর একই ওভারে শ্রীলঙ্কার দুই উইকেট তুলে নিয়ে প্রতিপক্ষকে চাপে ফেলে দেন ডান-হাতি পেসার হাসান মাহমুদ। ফলে ৪১ রানে ৩ উইকেট হারায় শ্রীলঙ্কা। এই চাপ থেকে আর ঘুড়ে দাঁড়াতে পারেনি শ্রীলঙ্কা। ফলে পুরো ২০ ওভার ব্যাট করে মাত্র ১২২ রানে অল-আউট হয় লঙ্কানরা। দলের পক্ষে সর্বোচ্চ ২৫ রান করেন শাম্মু আসান। এছাড়া নিশাঙ্কা ২২ করে ফিরেন। বাংলাদেশের হাসান ২০ রানে ৩ ও তানভীর ইসলাম ২৮ রানে ২ উইকেট নেন।</p>
      <p>জবাবে ভালো শুরু করেন বাংলাদেশের দুই ওপেনার সাইফ হাসান ও সৌম্য সরকার। বলের সাথে পাল্লা দিয়েই রান তুলছিলেন তারা। অষ্টম ওভারে দলীয় ৪৪ রানে ভাঙ্গে বাংলাদেশের প্রথম জুটি। ৪টি চারে ২৮ বলে ২৭ রান করে ফিরে যান সৌম্য। ওপেনার সাইফের সঙ্গী হন অধিনায়ক নাজমুল। জুটি বেঁধেই মারমুখী মেজাজ দেখান দুজনে। তাতে বাংলাদেশের জয়ের পথ সহজ হয়ে যায়। দ্বিতীয় উইকেটে ২২ বলে ৩৯ রান যোগ করেন সাইফ-শান্ত। ৩০ বলে ৩টি চার ও ২টি ছক্কায় ৩৩ রান করে আউট হন সাইফ।</p>
      <p>তার বিদায়ে শান্ত’র সাথে জুটি বেঁধে বাংলাদেশকে জয়ের দিকে এগিয়ে নিতে থাকেন ইয়াসির আলি। কিন্তু দলের জয় থেকে ১৫ দূরে থাকতে আউট হন ইয়াসির। ১৬ বলে ১টি করে চার-ছক্কায় ১৯ রান করেন তিনি। তবে আফিফ হোসেনকে নিয়ে বাংলাদেশের জয় নিশ্চিত করে মাঠ ছাড়েন শান্ত। ১১ বল বাকী রেখেই এসএ গেমসে স্বর্ণ জয় নিশ্চিত করে বাংলাদেশ। ২৮ বলে ২টি চার ও ১টি ছক্কায় অপরাজিত ৩৫ রান করেন শান্ত। ৭ বলে অপরাজিত ৫ রান করেন আফিফ।</p>
    </article>
  </body>
</html>