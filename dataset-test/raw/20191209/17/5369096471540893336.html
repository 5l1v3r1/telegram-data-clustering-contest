<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/790246/panetolikos-emfylios-metaxy-kostoula-ke-organomenon/"/>
    <meta property="og:site_name" content="to10.gr"/>
    <meta property="article:published_time" content="2019-12-09T17:13:22+00:00"/>
    <meta property="og:title" content="Παναιτωλικός: «Εμφύλιος» μεταξύ Κωστούλα και οργανωμένων"/>
    <meta property="og:description" content="Ο Φώτης Κωστούλας και οι οργανωμένοι οπαδοί του Παναιτωλικού βιώνουν τις συνέπειες της «εξυγίανσης» και το κυριακάτικο παιχνίδι με τον ΠΑΟΚ στο Αγρίνιο παρουσιάζει μεγάλο ενδιαφέρον..."/>
  </head>
  <body>
    <article>
      <h1>Παναιτωλικός: «Εμφύλιος» μεταξύ Κωστούλα και οργανωμένων</h1>
      <h2>Ο Φώτης Κωστούλας και οι οργανωμένοι οπαδοί του Παναιτωλικού βιώνουν τις συνέπειες της «εξυγίανσης» και το κυριακάτικο παιχνίδι με τον ΠΑΟΚ στο Αγρίνιο παρουσιάζει μεγάλο ενδιαφέρον...</h2>
      <address><time datetime="2019-12-09T17:13:22+00:00">09 Dec 2019, 17:13</time> by <a rel="author">to10.gr</a></address>
      <p>Σας τα γράψαμε εγκαίρως για να τα μάθετε: η επιρροή της «εξυγίανσης» αποδεικνύεται καταστροφική και επιφέρει διαλυτικά φαινόμενα στις ομάδες… Η πιάτσα βοά εδώ και μήνες ότι ο Παναιτωλικός έχει ενταχθεί στο «άρμα» του ΠΑΟΚ, είτε στον πυρήνα, είτε στον ευρύτερο κύκλο…</p>
      <p><a href="https://www.to10.gr/podosfero/superleague/789020/panetolikos-dialytikes-synepies-tis-exygiansis/">Ο Παναιτωλικός βιώνει τις… εξυγιαντικές συνέπειες σε όλα τα επίπεδα. Η ομάδα καταλαμβάνει την τελευταία θέση της βαθμολογίας και προβάλλει ως το φαβορί για υποβιβασμό</a>. Ο ιδιοκτήτης Φώτης Κωστούλας κάνει περίεργες δηλώσεις για το προπονητικό κέντρο «Emileon» και τους… πιθανούς αγοραστές και προκαλεί τη μήνη των οπαδών. Ο πρόεδρος Μάκης Μπελεβώνης δεν πάει στο γήπεδο, ενώ ο προπονητής Μάκης Χάβος αποδοκιμάζεται εν χορώ…</p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Μετά την ήττα από τον Ολυμπιακό το Σάββατο, οι οργανωμένοι οπαδοί του Παναιτωλικού είχαν έντονο διάλογο με τον Φώτη Κωστούλα και εξέφρασαν την αγανάκτηση τους για όσα συμβαίνουν. Ο μεγαλομέτοχος της ΠΑΕ αντέδρασε και με μία γραπτή δήλωση εξέφρασε την πρόθεση του να απομονώσει τη συγκεκριμένη μερίδα φιλάθλων…</p>
      <p>Μία ωραία ατμόσφαιρα επικρατεί στο Αγρίνιο… Φυσικά, το θύμα είναι ο… Παναιτωλικός, ο οποίος βιώνει τα καλά της «εξυγίανσης»… Φυσικά, το ενδιαφέρον αναμένεται ακόμα μεγαλύτερο, επειδή υποδέχεται τον ΠΑΟΚ την Κυριακή. Η προσοχή θα είναι στραμμένη στο παιχνίδι και η ένταση θα «χτυπήσει»… μαύρο, αφού ο ντόπιος κόσμος περιμένει να δει μία ομάδα που θα τα δώσει όλα…</p>
      <p>
        <b>H δήλωση του Φώτη Κωστούλα:</b>
      </p>
      <p>«Κάποιοι, που αυτοαποκαλούνται «κόσμος του Παναιτωλικού», σ’ αυτή τη δύσκολη χρονική στιγμή για την αγωνιστική πορεία της ομάδας, κάνουν ότι μπορούν για να δημιουργήσουν επιπλέον προβλήματα. Αντί να τη στηρίξουν, στον τελευταίο αγώνα (όπως και σε προηγούμενους) επιδίδονταν επί δίωρο, σε ακατάσχετη υβρεολογία, σε ρίψη κροτίδων και στο τέλος σε εισβολή στον αγωνιστικό χώρο. Εισβολή που έγινε σε «πολύ καλό κλίμα», όπως γράφουν στην ανακοίνωσή τους!</p>
      <p>Συγκεκριμένα πρόσωπα, συγκεκριμένες συμπεριφορές, που καταγράφονται στο πλούσιο αποδεικτικό υλικό που υπάρχει…</p>
      <p>Είναι οι ίδιοι άνθρωποι που και στο παρελθόν και τώρα:</p>
      <ol>
        <li>Έβριζαν και απειλούσαν μέλη της διοίκησης</li>
        <li>Γέμισαν τους τοίχους της πόλης με εμετικά συνθήματα</li>
        <li>Έχουν προκαλέσει κατ’ επανάληψη φθορές στις εγκαταστάσεις του γηπέδου μας</li>
        <li>Έχουν προπηλακίσει και απειλήσει ποδοσφαιριστές μας</li>
        <li>Είναι εκείνοι που πριν μερικά χρόνια μας οδήγησαν στην απόφαση να κλείσουμε τη Θύρα 6</li>
        <li>Εκείνοι που στη συνέχεια παρακαλούσαν να επιστρέψουν με την υπόσχεση ότι δεν θα ξαναδημιουργήσουν πρόβλημα</li>
        <li>Είναι οι ίδιοι άνθρωποι (10, 20, 30;) που η συμπεριφορά τους συνεχίζει να στοιχίζει πρόστιμα εκατοντάδων χιλιάδων ευρώ. Ενδεικτικά, πέρσι πληρώσαμε 65 χιλ. ευρώ, φέτος ήδη ξεπεράσαμε τα 35 χιλ. ευρώ. Για την τελευταία εισβολή «σε πολύ καλό κλίμα», η προβλεπόμενη ποινή είναι πρόστιμο έως 70 χιλ. και έως δύο αγωνιστικές κεκλεισμένων των θυρών. Συν τις φθορές που προκάλεσαν στο γήπεδο.</li>
      </ol>
      <p>Πρόκειται για «τζάμπα μάγκες» που θεωρούν ότι θα επιβάλλουν την άποψή τους με τη βία (λεκτική ή μη) και θα καθορίσουν τις επιλογές μου σε συνεργάτες και αποφάσεις που αφορούν τη λειτουργία της ΠΑΕ.</p>
      <p>Αποτελούν οικτρή μειοψηφία ανάμεσα σε χιλιάδες φιλάθλους και με τη συμπεριφορά τους απέδειξαν ότι ΔΕΝ ΕΧΟΥΝ ΘΕΣΗ ΣΤΟ ΓΗΠΕΔΟ.</p>
      <p>Θα συνεχίσουμε την προσπάθεια για την αγωνιστική ανάκαμψη του Παναιτωλικού, με τη συμπαράσταση και στήριξη όσων πραγματικά θέλουν το καλό του. Όχι όσων πουλάνε Παναιτωλικοφροσύνη στα λόγια.</p>
      <p>Πρέπει να μάθουν, οι όψιμοι Παναιτωλικάρες (οι περισσότεροι ήταν νήπια το 2005), ότι παρέλαβα την ΠΑΕ σε πλήρη διάλυση. Κυριολεκτικά σε μία σακούλα Super Market. Προερχόμενη από δύο σεζόν στη Δ’ Εθνική και εξασφαλίζοντας την παραμονή στη Γ’ την προτελευταία αγωνιστική. Προφανώς εκείνη την περίοδο αναπολεί το σύνθημά τους: «Αλλιώς ονειρευόμαστε τον Παναιτωλικό!»</p>
      <p>Σ’ αυτή την αξιοπρεπή και περήφανη διαδρομή των 15 χρόνων, φέραμε και διατηρούμε τον Παναιτωλικό στις κορυφαίες ομάδες της χώρας. <b>ΑΥΤΟΔΥΝΑΜΟ</b> και <b>ΑΝΕΞΑΡΤΗΤΟ</b>. Είναι η ΜΟΝΗ ομάδα χωρίς ούτε ένα δανεικό ποδοσφαιριστή, η ΜΟΝΗ που δεν ενεπλάκη ποτέ ούτε σε ένα ύποπτο αγώνα. Και έτσι θα συνεχίσει.</p>
      <p>Με συνεργάτες που υπηρετούν ΕΠΑΞΙΑ τον Παναιτωλικό, που εμπιστεύομαι και τιμώ, για την καθοριστική συμβολή τους σε ότι πετύχαμε.</p>
      <p>Έχω δηλώσει επίσης, ότι περιμένω όποια άλλη σοβαρή πρόταση κατατεθεί για το μέλλον της ΠΑΕ.</p>
      <p>Αυτό που προέχει σήμερα είναι να δώσουμε τη μάχη και να ξεπεράσουμε τις αγωνιστικές δυσκολίες (ποια ομάδα άλλωστε δεν βρέθηκε σε παρόμοια θέση;) που προήλθαν από λάθη μας. Μάχη για να διατηρήσουμε τον Παναιτωλικό ψηλά και να τον πάμε ακόμα ψηλότερα. Τους υγιείς φιλάθλους τους έχουμε δίπλα μας σ’ αυτή τη μάχη. Μας τιμάνε και τους τιμάμε. Τους υβριστές και τους προβοκάτορες τους αφήνουμε στο περιθώριο. Οριστικά.</p>
      <p>Φώτης Κωστούλας».</p>
      <p>
        <b>
          <a href="https://www.to10.gr/podosfero/superleague/790246/panetolikos-emfylios-metaxy-kostoula-ke-organomenon/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>