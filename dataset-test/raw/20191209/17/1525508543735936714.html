<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793566/%D9%85%D9%86%D8%A7%D8%A8%D8%B9-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%D8%B7%D8%A8%DB%8C%D8%B9%DB%8C-%DA%A9%D8%B4%D9%88%D8%B1-%D8%B1%D8%A7-%D8%A8%D9%87-%D8%B3%D9%85%D8%AA-%D8%AA%D9%88%D8%B3%D8%B9%D9%87-%D9%86%D9%85%DB%8C-%D8%A8%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:46:51+00:00"/>
    <meta property="og:title" content="استاندار خوزستان: منابع اقتصادی و طبیعی، کشور را به سمت توسعه نمی‌برند"/>
    <meta property="og:description" content="اهواز- استاندار خوزستان گفت: منابع اقتصادی و طبیعی کشور را به سمت توسعه نمی‌برند و نیروی انسانی رکن اصلی این پیشرفت است."/>
  </head>
  <body>
    <article>
      <h1>استاندار خوزستان: منابع اقتصادی و طبیعی، کشور را به سمت توسعه نمی‌برند</h1>
      <address>
        <time datetime="2019-12-09T17:46:51+00:00">09 Dec 2019, 17:46</time>
      </address>
      <p>به گزارش <a href="https://www.mehrnews.com/">خبرنگار مهر</a>، غلامرضا شریعتی عصر امروز دوشنبه در جلسه شورای برنامه‌ریزی استان خوزستان اظهار کرد: گاهی در کشورهای جهان سوم صرفاً میوه درخت همسایه که غرب باشند را می‌نگریم در صورتی که درختی و زمینی که می‌باید این میوه را به بار آورد اساس کار و زیربنای اصلی است و آن درخت و زمین جامعه ما و با الگوهای ما می‌باید شکل بگیرد و در زمین جامعه به بار بنشیند.</p>
      <p>استاندار خوزستان گفت: رشد و تعالی جامعه مدیون نیروی انسانی توانمند و سرمایه اجتماعی که مصادیق آن انسجام اجتماعی، کیفیت تعاملات اجتماعی، اعتماد عمومی و غیر است تا این انباشتگی در حوزه سرمایه اجتماعی سرمایه انسانی و سرمایه اقتصادی انجام نشود ما به توسعه پایدار نخواهیم رسید.</p>
      <p>وی تصریح کرد: مسئله مهم استان و در عین حال کشور پایین آمدن آستانه تاب‌آوری اجتماعی و اقتصادی است. تاب‌آوری میزان ظرفیت بازگشت از وضع دشوار به وضع پایدار و توانایی ترمیم خویشتن است که این ظرفیت ذاتی نیست بلکه آموختنی و متغیر است.</p>
      <p>شریعتی بیان کرد: تاب‌آوری در استان خوزستان با توجه به وجود بلایای طبیعی و مشکلات عمیق پیچیده و لایه‌لایه در وضعیت تعیین‌کنندگی قرار می‌گیرد و می‌تواند مشکلات اجتماعی اقتصادی محیط زیستی در استان را تشدید کند این شدت تبعات اجتماعی اقتصادی و سیاسی ارتباط مستقیمی با وضعیت تاب‌آوری خوزستان دارد.</p>
      <p>استاندار خوزستان بیان کرد: در سطح سیاست‌گذاری تدوین برنامه و اجرای برنامه‌های فوق‌العاده سعی در ترمیم تاب‌آوری استان در مواجهه با مسائل را داریم که این برنامه در حوزه اقتصادی اجتماعی و فرهنگی اجرا شده و در حال اجرا است و حوزه زنان به عنوان بخش مهم جامعه هدف اصلی این برنامه در خوزستان قرار دارد.</p>
      <p>وی گفت: بی‌شک منابع اقتصادی و خدادادی جامعه را به خودی خود توسعه یافت نمی‌کند بلکه کنشگران اجتماعی با توانایی‌های اقتصادی و علمی جامعه را به جلو می‌برد در دنیا لزوماً کشورهای توسعه‌یافته کشورهایی نیستند که از منابع طبیعی خدادادی بهره‌مند هستند بلکه از منابع نیروی انسانی آموزش‌دیده سرمایه اجتماعی قوی و اقتصاد پویا بهره‌مند هستند.</p>
      <p>استاندار خوزستان تصریح کرد: سند ارتقای وضعیت زنان و خانواده خوزستان منطبق با شرایط زنان در کشور و در این استان تدوین شده است و وضعیت مردان و زنان هدف سند ارتقای زنان بوده و استان خوزستان بسیار نیازمند اجرای دقیق این طرح سند با محوریت شاخص‌های اصلی و تأثیرگذار است. سند در برش استانی منطبق با الگوی وضعیت فرهنگی و اجتماعی همان استان است و الزامات فرهنگی و اجتماعی استان خوزستان هم در سند لحاظ شده و ما با دقت الگوی بومی ارتقا را در امور حوزه زنان رعایت خواهیم کرد.</p>
    </article>
  </body>
</html>