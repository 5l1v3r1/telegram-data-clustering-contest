<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-donbas-obstrily/30316394.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T17:34:59+00:00"/>
    <meta property="og:title" content="Бойовики двічі обстрілювали позиції ЗСУ на Донбасі в день «нормандського саміту» – штаб ООС"/>
    <meta property="og:description" content="Підтримувані Росією бойовики 9 грудня двічі порушили режим припинення вогню в зоні проведення операції Об’єднаних сил, повідомляє пресцентр штабу ООС. За цими даними, втрат серед українських військо"/>
  </head>
  <body>
    <article>
      <h1>Бойовики двічі обстрілювали позиції ЗСУ на Донбасі в день «нормандського саміту» – штаб ООС</h1>
      <address>
        <time datetime="2019-12-09T17:34:59+00:00">09 Dec 2019, 17:34</time>
      </address>
      <p>Підтримувані Росією бойовики 9 грудня двічі порушили режим припинення вогню в зоні проведення операції Об’єднаних сил, повідомляє пресцентр штабу ООС.</p>
      <p>За цими даними, втрат серед українських військових внаслідок обстрілів не було.</p>
      <p>Обстріли велися з озброєння БМП, ручних протитанкових гранатометів, великокаліберних кулеметів й іншої стрілецької зброї, а також із автоматичних гранатометів.</p>
      <p>9 грудня в Парижі триває саміт лідерів <a href="https://www.radiosvoboda.org/a/news-normandski-perehovory/30316296.html">«нормандської четвірки» </a>щодо врегулювання збройного конфлікту на Донбасі. На даний час відбувається чотиристороння зустріч президента України Володимира Зеленського, канцлера Німеччини Анґели Меркель, президента Франції Емманюеля Макрона і президента Росії Володимира Путіна.</p>
      <p>Володимир Зеленський вже провів двосторонні зустрічі з <a href="https://www.radiosvoboda.org/a/news-zelenskyi-merkel-paryzh/30316276.html">Анґелою Меркель</a> і <a href="https://www.radiosvoboda.org/a/news-zelenskyi-makron-normand-meeting-2019/30316202.html">Емманюелем Макроном</a>.</p>
      <figure>
        <iframe src="https://www.youtube.com/embed/yHDJ3GPMxnQ" width="640" height="360" data-service="Youtube" scrolling="no"/>
      </figure>
      <p>Крім того, мають відбутися двосторонні <a href="https://www.radiosvoboda.org/a/newszelenskyi-putin-meeting/30315758.html">переговори</a> українського і російського президентів.</p>
      <p>За підсумками саміту лідери дадуть пресконференцію.</p>
      <p>
        <b>Читайте також: <a href="https://www.radiosvoboda.org/a/use-pro-normandskyy-format/30315958.html">Усе про «нормандський формат». Живий блог</a></b>
      </p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За даними ООН, від березня 2014-го до 31 жовтня 2019 року унаслідок збройного конфлікту на Донбасі загинули 13 000 – 13 200 людей.</p>
      <figure>
        <video src="https://flashvideo.rferl.org/Videoroot/Pangeavideo/2019/12/2/2b/2be282e1-0e9c-4cc4-b75d-b20d86674fe7_mobile.mp4?download=1"/>
      </figure>
    </article>
  </body>
</html>