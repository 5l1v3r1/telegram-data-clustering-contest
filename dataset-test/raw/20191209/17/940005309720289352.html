<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/finlanda-va-avea-cel-mai-tanar-premier-din-istoria-tarii-este-copilul-unui-cuplu-de-parinti-de-acelasi-sex.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T17:36:00+00:00"/>
    <meta property="og:title" content="Finlanda va avea cel mai tânăr premier din istoria țării. Este copilul unui cuplu de părinți de același sex"/>
    <meta property="og:description" content="Sanna Marin va deveni, săptămâna viitoare, cel mai tânăr premier din istoria Finlandei, la vârsta de doar 34 de ani."/>
  </head>
  <body>
    <article>
      <h1>Finlanda va avea cel mai tânăr premier din istoria țării. Este copilul unui cuplu de părinți de același sex</h1>
      <h2>Sanna Marin va deveni, săptămâna viitoare, cel mai tânăr premier din istoria Finlandei, la vârsta de doar 34 de ani.</h2>
      <address>
        <time datetime="2019-12-09T17:36:00+00:00">09 Dec 2019, 17:36</time>
      </address>
      <p>Social-democraţii din Finlanda, care conduc o coaliţie guvernamentală formată din cinci partide, au ales-o duminică pe Sanna Marin, ministrul transporturilor în vârstă de 34 de ani, să devină premier săptămâna viitoare, urmând să fie cel mai tânăr prim-ministru din istoria ţării, preluând această funcţie după demisia lui Antti Rinne, informează Reuters.</p>
      <p>Antti Rinne a demisionat la începutul acestei săptămâni după ce Partidul de Centru, membru al coaliţiei, a spus că îşi retrage sprijinul pentru el din cauza felului în care a gestionat o grevă a poştaşilor.</p>
      <p>"Avem multă muncă de făcut pentru a restabili încrederea", a declarat Sanna Marin presei după ce a obţinut la limită votul în rândul membrilor din conducerea partidului.</p>
      <p>Pe locul al doilea s-a plasat Antti Lindman, şeful grupului parlamentar al partidului (SDP).</p>
      <p>"Avem un program de guvernare comun care ţine coaliţia împreună", a mai spus Sanna Marin.</p>
      <p>Coaliţia, care a ajuns la guvernare în urmă cu doar şase luni, a convenit să continue programul după ce Rinne a anunţat că demisionează la cererea Partidului de Centru.</p>
      <p>Momentul ales pentru schimbarea conducerii guvernului este neobişnuit pentru Finlanda, care deţine preşedinţia rotativă a Consiliului Uniunii Europene până la sfârşitul anului, jucând un rol central în eforturile de a stabili viitorul buget al blocului comunitar.</p>
      <h3>Cine este Sanna Marin, cel mai tânăr premier din istoria Finlandei</h3>
      <p> </p>
      <p>Născută la 16 noiembrie 1985, Sanna Marin a fost aleasă în Parlament din 2015 și a fost numită ministru al Transporturilor și comunicațiilor în iunie 2019.</p>
      <p>S-a născut la Helsinki, dar a locuit în Espoo, Pirkkala și Tampere.</p>
      <p>A studiat Științe administrative la Universitatea din Tampere, până în 2012.</p>
      <p>Tot în 2012 a fost aleasă în Consiliul Municipal din Tampere, pe care l-a condus din 2013 până în 2017, când a fost realeasă. Face parte, de asemenea, din adunarea locală a regiunii Tampere.</p>
      <p>În 2014 a devenit vicepreședinte a Partidului Social-Democrat, iar în 2015 a fost aleasă în Parlamentul național, din partea districtului Pirkanmaa.</p>
      <p>După patru ani, la fel ca în cazul alegerilor locale, a fost realeasă deputat cu mult mai multe voturi decât prima dată.</p>
      <p>Sanna Marin este copilul unui cuplu de părinți de același sex. A fost crescută de o mamă singură, care ulterior a intrat în relație cu o femeie, și nu cunoaște familia tatălui ei biologic.</p>
      <p>Deși a fost deseori stigmatizată de societate pentru că provenea dintr-o astfel de familie, Sanna Marin spune că mama sa i-a dat mereu încredere că poate să realizeze tot ce-și pune în cap.</p>
      <p>Sanna Marin are un copil cu partenerul ei de mulți ani, Markus Räikkönen.</p>
      <p>Sursa: Agerpres</p>
    </article>
  </body>
</html>