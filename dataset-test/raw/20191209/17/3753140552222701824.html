<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/venecianska_komisiya_pozytyvno_ocinyuye_polozhennya_sudovoyi_reformy_zmi"/>
    <meta property="og:site_name" content="espreso.tv"/>
    <meta property="article:published_time" content="2019-12-09T17:32:00+00:00"/>
    <meta property="og:title" content="Венеціанська комісія позитивно оцінює положення судової реформи, - ЗМІ"/>
    <meta property="og:description" content="Європейська комісія &quot;За демократію через право&quot;, більше відома як Венеціанська комісія в цілому позитивно оцінила положення закону &quot;Про судоустрій і статус суддів&quot; та деяких законів України щодо діяльності органів суддівського врядування&quot; № 193-ІХ, які ст"/>
  </head>
  <body>
    <article>
      <h1>Венеціанська комісія позитивно оцінює положення судової реформи, - ЗМІ</h1>
      <address>
        <time datetime="2019-12-09T17:32:00+00:00">09 Dec 2019, 17:32</time>
      </address>
      <p>Європейська комісія "За демократію через право", більше відома як Венеціанська комісія в цілому позитивно оцінила положення закону "Про судоустрій і статус суддів" та деяких законів України щодо діяльності органів суддівського врядування" № 193-ІХ, які стосуються очищення органів суддівського врядування</p>
      <p>Про це пише <a href="https://www.eurointegration.com.ua/articles/2019/12/9/7104022/">Європейська правда</a> з посиланням на висновок Венеціанської комісії.</p>
      <p>Зокрема, комісія позитивно оцінила  залучення міжнародних експертів у роботі Конкурсної комісії до Вищої кваліфікаційної комісії суддів (ВККС) та очищенні Вищої ради правосуддя (ВРП) від недоброчесних членів через Етичну комісію.</p>
      <p>На думку "Венеціанки",  участь міжнародних експертів підвищує "суспільну довіру до судової влади та може допомогти подолати "корпоративізм", коли недоброчесні судді стримують очищення судів.</p>
      <p>"Комісія наголосила, що такий підхід відповідає попереднім висновкам комісії щодо важливості залучення міжнародних експертів в умовах України та надання їм ключової ролі, зокрема у процесі добору суддів Вищого антикорупційного суду" - йдеться у статті.</p>
      <p>Також "Венеціанка" привітала "зближення" ВРП та ВККС (остання тепер стає фактично допоміжним органом ВРП), оскільки визнала, що існування цих двох органів ускладнює систему суддівського врядування в Україні, і фактично закликала у майбутньому відмовитись від ВККС.</p>
      <p>Водночас комісія зазначила, що прописаний у законі механізм звільнення суддів, у якому ключова роль належить Етичній комісії, може поставити під сумнів незалежність ВРП і бути визнаним неконституційним.</p>
      <p>Раніше Венеційська <a href="https://espreso.tv/news/2019/12/06/venecianska_komisiya_vyznala_legitymnist_rosiyskoyi_delegaciyi_v_parye_zmi">комісія визнала</a> легітимність російської делегації в ПАРЄ.</p>
    </article>
  </body>
</html>