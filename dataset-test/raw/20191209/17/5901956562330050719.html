<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/vroca-kolesa-za-guinnessa-254660"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T17:48:00+00:00"/>
    <meta property="og:title" content="Vroča kolesa za Guinnessa"/>
    <meta property="og:description" content="Joey Logano, lanski prvak ameriških avtomobilističnih dirk Nascar, se ne znajde le na asfaltu, ampak tudi na drugačnih dirkaških stezah. Natančneje, na oranžnih stezah Hot Wheels, tistih, po kat..."/>
  </head>
  <body>
    <article>
      <h1>Vroča kolesa za Guinnessa</h1>
      <h2>Šampion Nascarja Joey Logano je postavil svetovni rekord z avtomobilčki Hot Wheels.</h2>
      <address><time datetime="2019-12-09T17:48:00+00:00">09 Dec 2019, 17:48</time> by <a rel="author">S. I.</a></address>
      <p>J<b>oey Logano</b>, lanski prvak ameriških avtomobilističnih dirk Nascar, se ne znajde le na asfaltu, ampak tudi na drugačnih dirkaških stezah. Natančneje, na oranžnih stezah Hot Wheels, tistih, po katerih se podijo in izvajajo akrobacije avtomobilčki (brez lastnega pogona).<br/><br/>Logano je nedavno namreč podrl svetovni rekord z najdaljšo (delujočo) progo za avtomobilčke Hot Wheels: z vsemi zavoji je v dolžino merila kar 591 metrov in 62 centimetrov. Kakor je ponosno povedal po preizkušnji, s katero se je vpisal v Guinnessovo knjigo rekordov, je bila to uresničitev njegovih otroških sanj.<br/><br/>Nascarjev dirkač je z ekipo celotno progo postavil v svoji domači garaži, v kateri hrani osebno zbirko avtomobilov. Proga seveda ni bila v obliki enostavnega ovala, po kakršnih po navadi potekajo dirke​ Nascar, ampak polna zavojev. Da je avtomobilček lahko prevozil celotno progo, mu je pomagalo kar 122 boosterjev oziroma pospeševalnikov, ki so mu dajali dovolj pospeškov, da je lahko obdržal dovolj hitrosti oziroma momenta in pripeljal skozi cilj, kjer ga je pričakal Logano s svojim fordom mustangom v barvah Hot Wheels.<br/><br/>In da bo imela zgodba še lepši konec, se bo zbirka priljubljenih igrač Hot Wheels prihodnje poletje okrepila prav z modelčkom Joeyjevega mustanga. </p>
    </article>
  </body>
</html>