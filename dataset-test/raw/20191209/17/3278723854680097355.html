<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2118919"/>
    <meta property="og:site_name" content="www.bta.bg"/>
    <meta property="article:published_time" content="2019-12-09T17:50:00+00:00"/>
    <meta property="og:title" content="Във Велико Търново ще бъдат ремонтирани 13 километра пътна мрежа, с финансиране по трансграничен проект"/>
    <meta property="og:description" content="Велико Търново, 9 декември /Марина Петрова, БТА/ Във Велико Търново ще бъдат ремонтирани 13 километра пътна мрежа в североизточната част на града, съобщиха от пресцентъра на общината. Улиците ще бъдат основно ремонтирани през следващите три години. Днес между общините Велико Търново, Калафат и Управляващия орган на Програмата за трансгранично сътрудничество &quot;Interreg V-A Румъния - България&quot; 2014-2020 е бил подписан договорът за финансиране по проект &quot;По-добре свързани вторични и третични възли на трансевропейската транспортна мрежа /TEN-T/ чрез общи мерки в трансграничния регион&quot;. От страна на водещата организация - община Велико Търново, договорът е бил подписан от кмета Даниел Панов. Другите партньори са община Калафат /област Долж, Румъния/и Сдружение &quot;Бъдеще днес&quot; /Видин/. Размерът на финансирането е 3,9 милиона евро за община Велико Търново. Инвестицията предвижда реконструкция на улица &quot;Опълченска&quot; и продължаващия след нея път III-514 до връзката с главен път Велико Търново - Русе, ремонт на основни улици…"/>
  </head>
  <body>
    <article>
      <h1>Във Велико Търново ще бъдат ремонтирани 13 километра пътна мрежа, с финансиране по трансграничен проект</h1>
      <address>
        <time datetime="2019-12-09T17:50:00+00:00">09 Dec 2019, 17:50</time>
      </address>
      <p>BOBSTH 17:52:01 09-12-2019</p>
      <p>MM1749BO.012</p>
      <p>Велико Търново - финансиране - ремонти</p>
      <p>Във Велико Търново ще бъдат ремонтирани 13 километра пътна мрежа, с финансиране по трансграничен проект</p>
      <p>Велико Търново, 9 декември /Марина Петрова, БТА/</p>
      <p>Във Велико Търново ще бъдат ремонтирани 13 километра пътна мрежа в североизточната част на града, съобщиха от пресцентъра на общината. Улиците ще бъдат основно ремонтирани през следващите три години.</p>
      <p>Днес между общините Велико Търново, Калафат и Управляващия орган на Програмата за трансгранично сътрудничество "Interreg V-A Румъния - България" 2014-2020 е бил подписан договорът за финансиране по проект "По-добре свързани вторични и третични възли на трансевропейската транспортна мрежа /TEN-T/ чрез общи мерки в трансграничния регион".</p>
      <p>От страна на водещата организация - община Велико Търново, договорът е бил подписан от кмета Даниел Панов. Другите партньори са община Калафат /област Долж, Румъния/и Сдружение "Бъдеще днес" /Видин/. Размерът на финансирането е 3,9 милиона евро за община Велико Търново.</p>
      <p>Инвестицията предвижда реконструкция на улица "Опълченска" и продължаващия след нея път III-514 до връзката с главен път Велико Търново - Русе, ремонт на основни улици в кв. "Света гора", както и участъка от обръщалото под студентските общежития до връзката с главен път Велико Търново - Търговище. Ще бъде ремонтиран и обиколния на крепостта "Царевец" път, както и улица "Ксилифорска" в квартал "Асенов". Освен цялостно преасфалтиране, дейностите включват изграждане на тротоари, оформяне на джобове за съдовете смет, монтиране на улично осветление.</p>
      <p>Една от най-важните мерки по проекта е изграждането на два нови моста - в кв. "Света гора" и в кв. "Асенов". Първото ново съоръжение ще бъде успоредно на стария "Бейски мост", чийто основен ремонт не е целесъобразен от финансова гледна точка. Второто съоръжение ще е до въжения пешеходен мост срещу бившата фабрика "Васил Мавриков". Инвестицията в улиците и пътищата в североизточната част на Велико Търново ще е първата по рода си от десетилетия насам, а реализацията на проекта ще подобри свързаността и проводимостта в пресечните точки на Паневропейски коридор номер 9.</p>
      <p>Инвестиционното намерение предвижда разработване на три съвместни механизма за постигане на тази цел - мерки за безопасност на движението, насочване по маршрута и кампания за повишаване на осведомеността относно сигурността на пътя, се посочва в съобщението.</p>
      <p>/ММ/</p>
    </article>
  </body>
</html>