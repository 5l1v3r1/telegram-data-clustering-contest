<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/pijany-szop-pracz-na-bozonarodzeniowym-jarmarku-zwierze-zastrzelono/"/>
    <meta property="og:site_name" content="Polsat News"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Pijany szop pracz na bożonarodzeniowym jarmarku. Zwierzę zastrzelono"/>
    <meta property="og:description" content="Szopa pracza, który ledwie trzymał się na nogach, można było spotkać na świątecznym jarmarku w Erfurcie. Niemieckie media spekulują, że być może zwierzę wypiło za dużo grzanego wina. Rzecznik miejscowej policji powiedział, że rzeczywiście szop na jarmarku pojawił się &quot;pod wpływem alkoholu&quot;."/>
  </head>
  <body>
    <article>
      <h1>Pijany szop pracz na bożonarodzeniowym jarmarku. Zwierzę zastrzelono</h1>
      <address>
        <time datetime="2019-12-09T17:30:00+00:00">09 Dec 2019, 17:30</time>
      </address>
      <p>
        <b>Szopa pracza, który ledwie trzymał się na nogach, można było spotkać na świątecznym jarmarku w Erfurcie. Niemieckie media spekulują, że być może zwierzę wypiło za dużo grzanego wina. Rzecznik miejscowej policji powiedział, że rzeczywiście szop na jarmarku pojawił się "pod wpływem alkoholu".</b>
      </p>
      <related>
        <a href="https://www.polsatnews.pl/wiadomosc/2018-09-25/szop-pracz-wspial-sie-na-9-pietro-budynku-spadl-i-przezyl-zobacz-bohaterskiego-zwierzaka/"/>
      </related>
      <p>W sobotę odwiedzający świąteczny jarmark w Erfurcie mogli spotkać szopa, który chwiał się na nogach. </p>
      <p>
        <b>Robili zdjęcia i filmy</b>
      </p>
      <p>Zwierzę wzbudziło spore zainteresowanie, a przechodnie nakręcali filmy i robili mu zdjęcia. Leżącego szopa znalazł pracownik ochrony jarmarku. Zwierzę zostało przekazane straży pożarnej.</p>
      <p>
        <a href="https://www.polsatnews.pl/wiadomosc/2019-12-06/pozar-na-placu-zamkowym-ogien-pojawil-sie-na-terenie-jarmarku-swiatecznego/">
          <b>ZOBACZ: Pożar na świątecznym jarmarku w Warszawie</b>
        </a>
      </p>
      <p>Rzecznik policji powiedział agencji DPA, że szop był "oczywiście pod wpływem alkoholu". </p>
      <figure>
        <iframe src="https://www.youtube.com/embed/5UqOUHJgxB0" width="560" height="315" data-service="Youtube" scrolling="no"/>
      </figure>
      <p>
        <b>Zwierzą zastrzelono</b>
      </p>
      <p>Pierwsze doniesienia mediów mówiły o tym, że szop pracz trafił do schroniska w mieście. MDR Thuringia powołując się na rzecznika schroniska donosi, że zwierzaka zabrał miejski łowca, a później zastrzelił.</p>
      <p>
        <a href="https://www.polsatnews.pl/wiadomosc/2019-08-15/szop-pracz-wlamal-sie-do-szkolnego-automatu-ze-slodyczami-i-utknal-w-nim/">
          <b>ZOBACZ: Szop pracz włamał się do szkolnego automatu ze słodyczami i utknął w nim</b>
        </a>
      </p>
      <p>- Szop pracz znajduje sie na unijnej liście gatunków inwazyjnych. Zgodnie z rozporządzeniem UE jego rozprzestrzenianie się powinno być ograniczone. Stąd odstrzał - oznajmił w poniedziałek rzecznik władz Erfurtu Daniel Baumbach. </p>
      <p>- Szopy pracze stanowią zagrożenie dla rodzimych gatunków węży, czy ptaków. Mogą też przenosić niebezpieczne choroby - tłumaczył.</p>
      <p>Po tym, jak wiadomość o odstrzale trafiła do mediów, strażacy w Erfurice odbierali telefony z wyzwiskami. Również w mediach społecznościowych toczyły się ostre dyskusje.</p>
      <p>
        <b>"Prawdziwa plaga"</b>
      </p>
      <p>Niemieccy ekolodzy tymczasem od dawna opowiadają się za stanowczym ograniczeniem populacji szopa pracza - również przez myśliwych.</p>
      <p>Zdają sobie jednocześnie sprawę, że "jest to syzyfowa praca" - jak mówi rzecznik Związku Ochrony Przyrody (NABU) Juergen Ehrhardt.</p>
      <p>Na wschodzie Niemiec i w Hesji szopy pracze stały się prawdziwą plagą. Nie mają one tam naturalnych wrogów i nie są wybredne jeśli chodzi o jadłospis: wyjadają zarówno jajka z ptasich gniazd, jak i hamburgery ze śmietników. Są zagrożeniem dla wielu rodzimych gatunków. Ptaki prowadzące naziemny tryb życia nie mają z nimi szans. Jednak szopy potrafią doskonale pływać i wspinać się przez co nawet żurawie i orły nie mogą czuć się bezpiecznie.</p>
      <p>W 1934 roku dwie pary szopów praczy sprowadzone z USA zostały wypuszczone na wolność w okolicach Kassel w Hesji. Miały urozmaicić miejscową faunę. Dziesięć lat później 50 osobników uciekło z farmy zwierząt futerkowych, którą trafiła bomba w okolicach Berlina. Obecnie ich populacja jest szacowana na około 1,5 mln. W sezonie łowieckim 2017/2018 myśliwi nad Renem odstrzelili 170 tys. szopów.</p>
      <p>
        <a href="https://www.polsatnews.pl/wideo/zawalil-sie-most-auta-wpadly-do-rzeki-nie-zyje-15-latka-ofiar-moze-byc-wiecej_6759875/">WIDEO - Zawalił się most, auta wpadły do rzeki. Nie żyje 15-latka, ofiar może być więcej</a>
      </p>
      <figure>
        <img src="https://r.dcs.redcdn.pl/http/o2/redefine/cp/h6/h6kvj45cw3fnx25uhwqmshphnji2chk2.jpg"/>
      </figure>
    </article>
  </body>
</html>