<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/tv-show/x-factor/2019/12/09/robbie-williams-ultimo-lous-and-the-yakuza-ospiti-finale-x-factor-2019.html"/>
    <meta property="og:site_name" content="Sky TG24"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="Robbie Williams, Ultimo e Lous and The Yakuza ospiti della finale di X Factor 2019"/>
    <meta property="og:description" content="Robbie Williams, Ultimo e Lous and The Yakuza saranno gli ospiti della finale di X Factor 2019."/>
  </head>
  <body>
    <article>
      <h1>Robbie Williams, Ultimo e Lous and The Yakuza ospiti della finale di X Factor 2019</h1>
      <h2>Robbie Williams, Ultimo e Lous and The Yakuza saranno gli ospiti della finale di X Factor 2019<br/><a href="https://tg24.sky.it/spettacolo/tv-show/x-factor/home.html"><b>LO SPECIALE DI XF13</b></a><br/><a href="https://tg24.sky.it/spettacolo/tv-show/x-factor/home.html">Guarda X Factor su Sky Uno tutti i giovedì alle 21.15 e rivedi i momenti più belli del talent </a><a href="https://tg24.sky.it/spettacolo/tv-show/x-factor/home.html"><b>sul </b></a><a href="https://xfactor.sky.it/"><b>sito ufficiale</b></a><br/><b><a href="https://xfactor.sky.it/telegram">X Factor su Telegram! Iscriviti subito</a></b></h2>
      <address>
        <time datetime="2019-12-09T17:04:00+00:00">09 Dec 2019, 17:04</time>
      </address>
      <p>Saranno <a href="https://tg24.sky.it/spettacolo/musica/2019/11/21/robbie-williams-canzoni.html">Robbie Williams</a> , Ultimo e Yous and The Yakuza gli ospiti della finale di X Factor 2019 che andrà in onda, in diretta giovedì 12 dicembre alle ore 21.15 su Sky Uno (anche disponibile on demand). Lo show, inoltre,  sarà visibile su Sky Go e in streaming su Now TV. A contendersi la vittoria finale saranno Sofia Tornambene per la squadra delle Under Donne, Booda e La Sierra per i gruppi e Davide Rossi per gli Under Uomini. Sofia Tornambene ha 17 anni e viene da Civitanova Marche, i suoi idoli sono pietre miliari della musica come Michael Jackson e Freddie Mercury. Giacomo e Massimo sono la Sierra, hanno 26 anni e vengono da Roma. Il nome del gruppo nasce dalla volontà di creare un luogo immaginario dove potersi isolare. Alessio, Federica e Martina sono i Booda, insieme da poco ma uniti dalla musica. Per loro Booda è anche un aggettivo con il quale definiscono il loro genere. Davide Rossi ha 21 anni e viene da Rieti, è legato ai grandi classici della musica italiana degli anni ’70 e ‘80 ai quali si ispira molto.</p>
      <h3>Robbie Williams a X Factor 2019</h3>
      <p>Robbie Williams approda al Mediolanum Forum di Milano per presentare l’album “The Christmas Present”, uscito il 22 novembre e disponibile in CD (standard e deluxe, con bonus track) e in vinile. Il cantautore britannico ha annunciato così l’uscita dell’album: “Sono davvero felice di annunciare il mio primo album di Natale. Ne ho fatti tanti nella mia carriera e realizzare questo disco è un altro sogno che si avvera. È stato davvero divertente registrarlo e non vedo l’ora di farvelo ascoltare”. L’album arriva a tre anni di distanza da “The Heavy Entertainment Show”, ultimo disco di inediti che ha conquistato il disco d’oro in Italia. “The Christmas Present” è stato pubblicato anche in versione doppia con “Christmas Past” che raccoglie classici della tradizione e “Christmas Future”, con brani inediti eseguiti con alcuni ospiti davvero speciali. Infatti hanno collaborato all’album Rod Stewart, Bryan Adams, Jamie Cullum, Tyson Fury e Peter Conway, papà di Robbie Williams.</p>
      <h3>Ultimo e Lous and The Yakuza ospiti di X Factor</h3>
      <p>Ultimo festeggerà sul palco del Mediolanum Forum di Milano un anno davvero magico. Il grande successo del cantautore con i tre album in carriera gli hanno permesso di programmare il <a href="https://tg24.sky.it/spettacolo/musica/2019/09/23/ultimo-date-concerti-tour-stadi-2020.html">tour negli stadi per il 2020.</a> Ultimo porterà la sua musica negli stadi di Bibione, Torino, Firenze, Napoli, Milano, Modena, Ancona, Pescara, Bari e Messina, per poi concludere il 19 luglio 2020 in una location d’eccezione: lo splendido Circo Massimo della sua amata Roma (data già vicina al sold out per un totale di circa 70.000 persone). La finale di X Factor 2019 permetterà al pubblico di conoscere anche l’arte di Lous and The Yakuza. Il singolo “Dilemme” è diventato subito un grande successo in Italia e racconta la vita della cantante. A 19 anni ha dovuto imparare a vivere senza l’appoggio della sua famiglia.</p>
    </article>
  </body>
</html>