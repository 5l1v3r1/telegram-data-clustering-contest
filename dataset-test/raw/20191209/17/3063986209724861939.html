<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/12/09/848926"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T17:12:00+00:00"/>
    <meta property="og:title" content="'দুর্নীতি প্রতিরোধে সবাইকে ঐক্যবদ্ধভাবে কাজ করতে হবে'"/>
    <meta property="og:description" content="দুর্নীতি দমন কমিশনের (দুদক) চেয়ারম্যান ইকবাল মাহমুদ দুর্নীতি প্রতিরোধে সকল শ্রেণি-পেশার মানুষকে ঐক্যবদ্ধভাবে কাজ করার আহ্বান জানিয়েছেন। তিনি আজ সোমবার সকালে রাজধানীর সেগুন বাগিচায় দুদক’র কেন্দ্রীয় কার্যালয়ের সামনে ‘আন্তর্জাতিক দুর্নীতিবিরোধী দিবসের’ আনুষ্ঠানিক উদ্বোধনী অনুষ্ঠানে বক্তৃতাকালে এ আহবান জানান। দুদক চেয়ারম্যান বলেন, দুর্নীতি শুধু বাংলাদেশের একক সমস্যা নয়, এটি বৈশ্বিক সমস্যা। বিভিন্ন গবেষণার উদ্ধৃতি দিয়ে তিনি বলেন, এ জাতীয় সমস্যা একক দেশ বা একক প্রচেষ্টায় নির্মূল করা কঠিন। ছাত্র-শিক্ষক, বুদ্ধিজীবী, রাজনীতিবিদ, সরকার, মিডিয়াসহ সকলের সমন্বিত ও আন্তরিক প্রচেষ্টার মাধ্যমে দুর্নীতির বিরুদ্ধে লড়াই করতে হবে। উল্লেখ্য, নানা কর্মসূচীর মধ্যদিয়ে দুর্নীতি দমন কমিশন আজ দেশব্যাপী আন্তর্জাতিক দুর্নীতিবিরোধী দিবস-২০১৯ পালন করছে। উদ্বোধনী অনুষ্ঠানে সাংবাদিকদের এক প্রশ্নের জবাবে দুদক চেয়াম্যোন বলেন, দুদকের বার্তা পরিস্কার-যে বা যারা দুর্নীতির মাধ্যমে জনগণের অর্থ-সম্পদ লুণ্ঠন করেছেন তারা শুধু দেশে নয়, বিদেশে পালিয়ে গেলেও সুখে থাকতে পারবেন না। এই অবৈধ সম্পদ শান্তিতে ভোগ করতে পারবেন না, দুদক তাদের পিছনে নিত্য তাড়া করবে…"/>
  </head>
  <body>
    <article>
      <h1>'দুর্নীতি প্রতিরোধে সবাইকে ঐক্যবদ্ধভাবে কাজ করতে হবে'</h1>
      <address><time datetime="2019-12-09T17:12:00+00:00">09 Dec 2019, 17:12</time> by <a rel="author">কালের কণ্ঠ অনলাইন</a></address>
      <p>দুর্নীতি দমন কমিশনের (দুদক) চেয়ারম্যান ইকবাল মাহমুদ দুর্নীতি প্রতিরোধে সকল শ্রেণি-পেশার মানুষকে ঐক্যবদ্ধভাবে কাজ করার আহ্বান জানিয়েছেন।</p>
      <p>তিনি আজ সোমবার সকালে রাজধানীর সেগুন বাগিচায় দুদক’র কেন্দ্রীয় কার্যালয়ের সামনে ‘আন্তর্জাতিক দুর্নীতিবিরোধী দিবসের’ আনুষ্ঠানিক উদ্বোধনী অনুষ্ঠানে বক্তৃতাকালে এ আহবান জানান।</p>
      <p>দুদক চেয়ারম্যান বলেন, দুর্নীতি শুধু বাংলাদেশের একক সমস্যা নয়, এটি বৈশ্বিক সমস্যা।</p>
      <p>বিভিন্ন গবেষণার উদ্ধৃতি দিয়ে তিনি বলেন, এ জাতীয় সমস্যা একক দেশ বা একক প্রচেষ্টায় নির্মূল করা কঠিন। ছাত্র-শিক্ষক, বুদ্ধিজীবী, রাজনীতিবিদ, সরকার, মিডিয়াসহ সকলের সমন্বিত ও আন্তরিক প্রচেষ্টার মাধ্যমে দুর্নীতির বিরুদ্ধে লড়াই করতে হবে।</p>
      <p>উল্লেখ্য, নানা কর্মসূচীর মধ্যদিয়ে দুর্নীতি দমন কমিশন আজ দেশব্যাপী আন্তর্জাতিক দুর্নীতিবিরোধী দিবস-২০১৯ পালন করছে।</p>
      <p>উদ্বোধনী অনুষ্ঠানে সাংবাদিকদের এক প্রশ্নের জবাবে দুদক চেয়াম্যোন বলেন, দুদকের বার্তা পরিস্কার-যে বা যারা দুর্নীতির মাধ্যমে জনগণের অর্থ-সম্পদ লুণ্ঠন করেছেন তারা শুধু দেশে নয়, বিদেশে পালিয়ে গেলেও সুখে থাকতে পারবেন না। এই অবৈধ সম্পদ শান্তিতে ভোগ করতে পারবেন না, দুদক তাদের পিছনে নিত্য তাড়া করবে-করবেই।</p>
      <p>আজ সকাল সাড়ে নয়টায় দুর্নীতি দমন কমিশনের সামনের সড়কে শান্তির প্রতীক পায়রা ও ফেস্টুন উড়িয়ে দিবসটির উদ্বোধন ঘোষণা করেন দুদক চেয়ারম্যান ইকবাল মাহমুদ, এসময় দুদক কমিশনার এএফএম আমিনুল ইসলামসহ কমিশনের ঊর্ধ্বতন কর্মকর্তারা উপস্থিত ছিলেন।</p>
      <p>এরআগে কমিশনের চেয়াম্যান জাতীয় পতাকা এবং কমিশনের পতাকা উত্তোলন করেন। উদ্বোধনের পর পরই কমিশনের মিডিয়া সেন্টারে রক্ষিত রেজিস্টারে নিজেই স্বাক্ষরের মাধ্যমে দুর্নীতিবিরোধী গণস্বাক্ষর কর্মসূচি এবং পোস্টার ও কার্টুন প্রদর্শনীর উদ্বোধন করেন দুদক চেয়ারম্যান।</p>
      <p>রেজিস্টারটি ৯ ডিসেম্বর হতে ১৪ ডিসেম্বর পর্যন্ত সর্বসাধারণের স্বাক্ষরের জন্য দুদক মিডিয়া সেন্টারে উন্মুক্ত রাখা হবে। দুদক চেয়ারম্যান মহানগরীর সম্মানিত নাগরিকবৃন্দের দুর্নীতিবিরোধী গণস্বাক্ষর রেজিস্টারে স্বাক্ষর প্রদান করে দুর্নীতির বিরুদ্ধে স্ব-স্ব দৃঢ় অবস্থান তুলে ধরারও আহ্বান জানান।</p>
      <p>উদ্বোধনের পর দুদক চেয়ারম্যান কমিশনের প্রধান কার্যালয় ও ঢাকা বিভাগীয় কার্যালয়ের সকল স্তরের কর্মকর্তা-কর্মচারীগণ, দুদকের প্যানেল আইনজীবী, ঢাকা মহানগর দুর্নীতি প্রতিরোধ কমিটির সদস্য, গার্ল গাইডস,বয়েজ স্কাউট, সততা সংঘের সদস্য, আনসার, বিএনসিসি, বিভিন্ন এনজিও,ঢাকা বিভাগীয় কমিশনার, মাদক দ্রব্য নিয়ন্ত্রণ অধিদপ্তর, এনজিওবিষয়ক ব্যুরো, ঢাকা জেলা প্রশাসনসহ নগরীর সর্বস্তরের হাজার হাজার সাধারণ মানুষ নিয়ে ইঞ্জিনিয়ারিং ইনস্টিটিউট থেকে শাহবাগ পর্যন্ত সড়কের দুই পাশে দুর্নীতিবিরোধী মানববন্ধন করেন।</p>
      <p>অসংখ্য মানুষের উপস্থিতিতে বর্ণাঢ্য এই মানববন্ধনে দুর্নীতিবিরোধী প্লাকার্ড, ব্যানার ফেস্টুন শোভা পায়। শুধু ঢাকা নয় দেশের প্রতিটি জেলা-উপজেলায় একই সময়ে দুর্নীতিবিরোধী এই মানববন্ধন অনুষ্ঠিত হয়েছে।</p>
    </article>
  </body>
</html>