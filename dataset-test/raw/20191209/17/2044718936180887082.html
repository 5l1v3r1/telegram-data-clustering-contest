<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/12/09/jaguar-i-pace-wltp-fejlesztes/"/>
    <meta property="og:site_name" content="Vezess"/>
    <meta property="article:published_time" content="2019-12-09T17:28:51+00:00"/>
    <meta property="og:title" content="Magától messzebb megy a villanyautó"/>
    <meta property="og:description" content="Elég egy szoftverfrissítés, és máris 20 kilométerrel messzebbre jut el egy töltéssel a Jaguar i-Pace elektromos crossover."/>
  </head>
  <body>
    <article>
      <h1>Magától messzebb megy a villanyautó</h1>
      <address><time datetime="2019-12-09T17:28:51+00:00">09 Dec 2019, 17:28</time> by <a rel="author" href="https://www.vezess.hu/author/svekus-gergo/" target="_blank">Svékus Gergő</a></address>
      <p>
        <b>Elég egy szoftverfrissítés, és máris 20 kilométerrel messzebbre jut el egy töltéssel a Jaguar i-Pace elektromos crossover.</b>
      </p>
      <p>A tisztán elektronikus vezérlésű rendszerek egyik nagy előnye, hogy teljesítményük – bizonyos határokon belül – a szoftver átírásával egyszerűen módosítható. A Tesla már régóta alkalmazza ezt a gyakorlatban, most a Jaguar is bemutatta azt a frissítést, amely az i-Pace eTrophy versenyautóval szerzett tapasztalatok felhasználásával okoz örömet a felhasználóknak.</p>
      <p>Az i-Pace alapértelmezett hatótávolsága 470 kilométer – ekkora távolság megtételére elegendő energiát képes tárolni az autó 90 kWh kapacitású lítiumion akkumulátorcsomagja. Az új szoftverrel azonban 4,25 százalékkal többet, 490 kilométert is kifacsarhatunk a padló alatti akkukból.</p>
      <figure>
        <img src="https://vezess2.p3k.hu/app/uploads/2019/12/1-jaguar-i-pace-etrophy-racecar-studio-2-700x467.jpg"/>
        <figcaption>Jaguar I-PACE eTROPHY</figcaption>
      </figure>
      <p>A fejlesztést az i-Pace versenyverziója, az i-Pace eTrophy tette lehetővé: az ennek a tökéletesítése során megszerzett tudást használták fel az utcai modellnél. Az extra 20 kilométernyi hasznot hozó fejlesztés során egy sor apróságot változtattak meg. Az összkerékhajtási rendszer módosított nyomatékelosztással üzemel, így Öko üzemben takarékosabb; az átprogramozott hőgazdálkodás révén gyakrabban zárhatók a hűtőrostély előtti lamellák, így áramvonalasabb az autó; az akku pedig mélyebbre meríthető, mint eddig, anélkül, hogy romlana az élettartama. Emellett javították a regeneratív fékrendszer hatásfokát, és pontosabbá tették a hatótávolság kalkulációját.</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <pic src="https://vezess2.p3k.hu/app/uploads/2019/11/weight-loss-2036965_1920-196x131.jpg"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <b>5 tuti ajándékötlet, hogy az ünnepek alatt is megtartsd a formád<br/></b>
            </a>
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">A karácsonyi időszak mindig kritikus, ha a kilókról van szó…</a>
          </td>
        </tr>
      </table>
      <footer>Forrás: Jaguar</footer>
    </article>
  </body>
</html>