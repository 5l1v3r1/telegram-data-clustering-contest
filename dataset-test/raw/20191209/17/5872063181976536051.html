<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/rethimno/1562404/prosfugiko-kriti-nai-sti-filoxenia-ohi-sti-dimiourgia-anoihton-kleiston-kedron/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Προσφυγικό - Κρήτη: «Ναι» στη φιλοξενία - «Όχι» στη δημιουργία ανοιχτών &amp; κλειστών κέντρων"/>
    <meta property="og:description" content="Στο Ρέθυμνο συνεδρίασε για πρώτη φορά μετά την κάλπη η ΠΕΔ Κρήτης - Οι εξελίξεις στο προσφυγικό στην Ατζέντα των δημάρχων"/>
  </head>
  <body>
    <article>
      <h1>Προσφυγικό - Κρήτη: «Ναι» στη φιλοξενία - «Όχι» στη δημιουργία ανοιχτών &amp; κλειστών κέντρων</h1>
      <address><time datetime="2019-12-09T17:03:00+00:00">09 Dec 2019, 17:03</time> by <a rel="author">Ματθαίος Καπετανάκης</a></address>
      <p>
        <b>Στο Ρέθυμνο συνεδρίασε για πρώτη φορά μετά την κάλπη η ΠΕΔ Κρήτης - Οι εξελίξεις στο προσφυγικό στην Ατζέντα των δημάρχων</b>
      </p>
      <p>Στο Ρέθυμνο συνεδρίασε για πρώτη φορά υπό το νέο της σχήμα η ΠΕΔ Κρήτης με ιδιαίτερες αναφορές στο προσφυγικό και βασικό θέμα στην ατζέντα την συνέχιση με οποιονδήποτε τρόπο και ονομασία, του προγράμματος ΦιλόΔημος.</p>
      <p>Αυτό που τονίστηκε και αποφασίστηκε ομόφωνα, αναφορικά με το προσφυγικό ήταν η φιλοξενία προσφύγων σε σπίτια ανά την Κρήτη, στα χνάρια του προγράμματος ΕΣΤΙΑ που ήδη τρέχει με επιτυχία και όχι σε οποιεσδήποτε δομές ανοιχτού ή κλειστού τύπου.</p>
      <p>«Ναι» στην φιλοξενία προσφύγων με πρότυπο το πρόγραμμα ΕΣΤΙΑ και όχι στη δημιουργία ανοιχτών και κλειστών κέντρων φιλοξενίας στο νησί, αποφάσισε ομόφωνα η ΠΕΔ Κρήτης που συνεδρίασε σήμερα στο δημαρχείο του μητροπολιτικού δήμου Ρεθύμνου.</p>
      <p>Την απόφαση αυτή θα μεταφέρουν οι αυτοδιοικητικοί της Κρήτης στη συνεδρίαση της ΚΕΔΕ μεθαύριο Τετάρτη στην Αθήνα.</p>
      <figure>
        <img src="https://s1.neakriti.gr/images/756x429/files/2019-12-09/thumbnail_1.jpg"/>
      </figure>
      <p>Αυτό που τόνισαν οι αυτοδιοικητικοί της Κρήτης, είναι ότι το νησί προτίθεται να φιλοξενήσει πρόσφυγες κατατρεγμένους από τον πόλεμο ή και την κλιματική αλλαγή, όμως με όρους αξιοπρέπειας, σε κατοικίες σε διάφορα μέρη του νησιού, όπως ήδη συμβαίνει. Ανοιχτή η αγκαλιά της Κρήτης και για τα ανήλικα προσφυγόπουλα, που αναμένεται να είναι 200 έως 400 στον αριθμό.</p>
      <figure>
        <img src="https://s1.neakriti.gr/images/756x429/files/2019-12-09/thumbnail_2.jpg"/>
      </figure>
      <p>Αναφορικά με το πρόγραμμα ΦιλόΔημος, η ΠΕΔ Κρήτης ζητά να συνεχιστεί, αφού ήδη εκτελούνται 170 από τα 502 έργα συνολικά ανά το νησί και προς όφελος κυρίως των μικρών δήμων που σε διαφορετική περίπτωση δε θα μπορούσαν να εκπονήσουν έργα υψηλών προϋπολογισμών με τα πενιχρά τους έσοδα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1558697/prosfugiko-i-kriti-ginetai-mia-agalia-gia-ta-paidia/"/>
        <a href="https://www.neakriti.gr/article/kriti/1560060/prosfugiko-erhodai-900-prosfuges-kai-metanastes-stin-kriti/"/>
        <a href="https://www.neakriti.gr/article/kriti/1557259/prosfugiko-ohi-apo-tous-xenodohous-stin-filoxenia-tous/"/>
      </related>
    </article>
  </body>
</html>