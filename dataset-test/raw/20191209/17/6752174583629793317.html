<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-magyar-kezmuves-betlehemeket-nezett-meg-ferenc-papa/"/>
    <meta property="og:site_name" content="lokál"/>
    <meta property="article:published_time" content="2019-12-09T17:52:04+00:00"/>
    <meta property="og:title" content="Magyar kézműves betlehemeket nézett meg Ferenc pápa"/>
    <meta property="og:description" content="Ferenc pápa váratlanul felkereste hétfő délután a vatikáni betlehem-kiállítást, amelynek az idén Magyarország a díszvendége."/>
  </head>
  <body>
    <article>
      <h1>Magyar kézműves betlehemeket nézett meg Ferenc pápa</h1>
      <address><time datetime="2019-12-09T17:52:04+00:00">09 Dec 2019, 17:52</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/12/08057572-1280x853.jpg"/>
      </figure>
      <p>
        <b>Ferenc pápa váratlanul felkereste hétfő délután a vatikáni betlehem-kiállítást, amelynek az idén Magyarország a díszvendége.</b>
      </p>
      <p>A pápa megállt a magyar kézműves betlehemeknél. Köszöntötte a magyar delegációt vezető Cserháti Ferenc esztergom-budapesti segédpüspököt. Az egyházfőnek a Kodály Zoltán Magyar Kórusiskola kamarazenekara gimnazista növendékei magyar betlehemes játékot és egyházi karácsonyi énekeket adtak elő, köztük a Mennyből az angyalt és a Pásztorok, pásztorokat. Végül spanyolul is énekeltek. A pápa külön-külön köszönetet mondott a magyar kórus tagjainak és karnagyuknak, Sapszon Borbálának.</p>
      <p>Ferenc pápa rövid olasz nyelvű beszédében a karácsonyra ma készülő családok számára a názáreti családot állította példaként, mivel – mint mondta – a szent család a hit, remény, szeretet jelképe. A pápa az Olaszországban nem ismert magyar szaloncukorból is elfogadott egyet, és ezért magyarul mondott köszönetet: “Isten áldja!” – mondta.</p>
      <p>Cserháti Ferenc ajándéknak nevezte Ferec pápa látogatását. Az esztergom-budapesti segdépüspök a jövőre Budapesten rendezendő Nemzetközi Eucharisztikus Kongresszus (NEK) plakátja elé kísérte az egyházfőt. Cserháti Ferenc jelezte Ferenc pápának, hogy szeretettel várják az eucharisztikus kongresszusra. Röviden szót váltottak a demográfiai helyzetről is: Ferenc pápa a magyarországi népességnövekedésről érdeklődött, Cserháti Ferenc válaszában kifejtette, hogy a magyarországi demográfiai helyzet előrelépést mutat a családtámogatásnak köszönhetően. “Ez mind összefügg a NEK-kel, sőt a keresztény kultúra erősítésével hazánkban. Reméljük, a kongresszus hozzájárul a hitélet felélesztéséhez is” – mondta Cserháti Ferenc. A kiállításon jelen volt Rino Fisichella érsek, az Új Evangelizációért Pápai Tanács elnöke, valamint mások mellett Habsburg-Lotharingiai Eduard, Magyarország szentszéki nagykövete is.</p>
      <p>Tizennyolc magyar kézműves betlehem szerepel a Vatikánban január 12-ig tartó nemzetközi betlehem-kiállításon, amelyen a jövő szeptemberi budapesti Nemzetközi Eucharisztikus Kongresszusra tekintettel Magyarország a díszvendég. A “100 betlehem” című és 43. kiadásához érkező vatikáni kiállításra az idén 30 ország küldött betlehemet. Magyarország 1993 óta vesz részt a nemzetközi adventi eseményen. A Magyar Kézművességért Alapítvány (AMKA) támogatásával a Vatikánba érkezett magyar betlehemek között látható gyönygyből, mézeskalácsból, újrahasznosított papírból, kukoricacsuhából készített alkotás is.</p>
      <p>Az egyik legnagyobb nemzetközi vallási eseménynek számító Nemzetközi Eucharisztikus Kongresszus 2020. szeptember 13. és 20. között rendezik.</p>
    </article>
  </body>
</html>