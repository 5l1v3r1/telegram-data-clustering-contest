<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/12/09/leggi-notizia/argomenti/economia-7/articolo/mondovi-il-cfp-cemon-presenta-il-nuovo-corso-tecnico-specializzato-in-ospitalita-turistica-foto.html"/>
    <meta property="og:site_name" content="Targatocn.it"/>
    <meta property="article:published_time" content="2019-12-09T17:45:00+00:00"/>
    <meta property="og:title" content="Mondovì: il CFP CeMon presenta il nuovo corso tecnico specializzato in ospitalità turistica (FOTO e VIDEO)"/>
    <meta property="og:description" content="L'iniziativa, che scatterà a gennaio 2020, è rivolta a un numero massimo di 18 iscritti ed è gratuita, poiché finanziata mediante il Fondo Sociale Europeo 2014-2020 dalla Regione Piemonte"/>
  </head>
  <body>
    <article>
      <h1>Mondovì: il CFP CeMon presenta il nuovo corso tecnico specializzato in ospitalità turistica (FOTO e VIDEO)</h1>
      <h2>L'iniziativa, che scatterà a gennaio 2020, è rivolta a un numero massimo di 18 iscritti ed è gratuita, poiché finanziata mediante il Fondo Sociale Europeo 2014-2020 dalla Regione Piemonte</h2>
      <address><time datetime="2019-12-09T17:45:00+00:00">09 Dec 2019, 17:45</time> by <a rel="author">Alessandro Nidi</a></address>
      <p>Un corso tecnico specializzato in ospitalità turistica, che si pone l'obiettivo di formare professionisti polifunzionali in grado di intrecciare un'attenta conoscenza del territorio con spiccate abilità relazionali e comunicative, tali da potersi interfacciare con l'intera filiera di erogazione dei servizi turistici.</p>
      <p>È questa l'ultima iniziativa in ordine cronologico varata dal CFP Cebano Monregalese, finanziata mediante il Fondo Sociale Europeo 2014-2020 dalla Regione Piemonte e presentata venerdì 6 dicembre a Mondovì presso la sala comunale delle conferenze "Luigi Scimé".</p>
      <p>250 ore di formazione sotto la supervisione dei docenti <b>Nicola Facciotto</b> e <b>Gabriele Gallo</b> che scatteranno da gennaio e alle quali si sovrapporranno momenti di approfondimento storico-culturale del territorio a esmpi concreti di buone pratiche di ospitalità, accoglienza, comunicazione e promozione, senza scordare aspetti meramente tecnici ma spendibili nel quotidiano, quali l'ingelse avanzato, la sicurezza e l'HACCP.</p>
      <p>Non è tutto: i 18 partecipanti (occupati, disoccupati, laureati e diplomati, purché con un minimo d'esperienza nel settore), che saranno selezionati sin da questa settimana mediante una prova di informatica base, lingua inglese e colloquio motivazionale, potranno sostenere il corso gratuitamente, grazie al contributo regionale al quale accennavamo in precedenza.</p>
      <p>Le lezioni si terranno esclusivamente presso la sede monregalese del CFP, in via Conti di Sambuy 26, località Beila (maggiori informazioni sul sito internet <a href="http://www.cfpcemon.it/">www.cfpcemon.it</a>).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fwatch%2F%3Fv%3D572696380151314&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>La conferenza stampa di presentazione è stata aperta dall'intervento del vicesindaco e assessore al Turismo, <b>Luca Olivieri</b>: <i>"Quando si parla di turismo</i> - ha asserito -<i>, si parla di offerta culturale, trasporti, outdoor, accoglienza, ricettività e marketing. Vi sono tanti punti di vista diversi, quando invece servirebbe una regia in grado di dare una risposta concreta alle esigenze del territorio"</i>.</p>
      <p>Gli ha fatto eco<b> Carlo Giorgio Comino</b>, presidente dell'AsCom Confcommercio di Mondovì: <i>"Ci viene richiesta maggior formazione nel settore turistico </i>- ha dichiarato -<i>. Dobbiamo ricordarci che siamo la prima vetrina che un turista incontra e serve essere pronti a descrivere il nostro territorio, dialogando correttamente con il visitatore straniero"</i>.</p>
      <p><b>Mario Barello</b>, direttore generale del CFP CeMon, ha ricordato a tutti che<i> "la nostra scuola è radicata sul territorio e vissuta attivamente da tutti i Comuni che su esso insistono. Siamo orgogliosi del finanziamento ottenuto e siamo convinti che possa rivelarsi veramente utile per la nostra area geografica di pertinenza"</i>, mentre il consigliere regionale <b>Paolo Bongioanni</b> ha sottolineato che <i>"il percorso di formazione proposto dal CFP CeMon va nella giusta direzione, in quanto con il settennato europeo 2021-2027 la porzione più ingente di finanziamenti riguarderà il comparto turistico-ricettivo. Dunque, sono elevate le chance di inserimento nel mondo del lavoro, possedendo competenze simili"</i>.</p>
      <p><b>Nicola Facciotto</b>, uno dei due docenti del corso, ha voluto condividere alcuni dati significativi con i presenti: <i>"120 milioni di persone ogni anno in Italia fruiscono del nostro patrimonio culturale, che consta, secondo il censimento ministeriale, di 205mila beni. Il trend è in crescita di 7 punti percentuali, quasi 8. C'è un 'però': il 36.2% di questi 120 milioni si concentra soltanto su 20 beni e su 6 città. Con questa iniziativa forniremo una sorta di cassetta degli attrezzi ai partecipanti per consentire a chi si occupa di promozione e sviluppo di attività turistiche di tirare le fila del discorso"</i>.</p>
      <p><b>Gabriele Gallo</b>, giornalista, scrittore e altro docente del corso, ha annunciato che <i>"affronteremo case history di persone che sono riuscite a migliorare la propria condizione in termini di comunicazione e di rete. Questo corso non ha l'ambizione di risolvere i problemi dall'oggi al domani, ma di seminare adesso per raccogliere i frutti in futuro"</i>. </p>
      <p>Infine, <b>Erika Chiecchio</b>, in rappresentanza dell'ente "Aree Protette Alpi Marittime": <i>"Ci mettiamo a disposizione, condividendo tutto ciò che stiamo producendo, fra cui piccole pubblicazioni inerenti a questo territorio, che promuoviamo attraverso gli uffici ATL. Complimenti al CFP CeMon per quest'idea meravigliosa"</i>.</p>
      <slideshow>
        <figure>
          <img src="http://www.targatocn.it/typo3temp/pics/p_57eeae1114.jpg"/>
        </figure>
        <figure>
          <img src="http://www.targatocn.it/typo3temp/pics/T_c42f71d1d0.jpg"/>
        </figure>
        <figure>
          <img src="http://www.targatocn.it/typo3temp/pics/T_c0f26f892e.jpg"/>
        </figure>
        <figure>
          <img src="http://www.targatocn.it/typo3temp/pics/M_e062b1b31d.jpg"/>
        </figure>
        <figure>
          <img src="http://www.targatocn.it/typo3temp/pics/M_c7b47887b0.jpg"/>
        </figure>
        <figure>
          <img src="http://www.targatocn.it/typo3temp/pics/E_176a7828ef.jpg"/>
        </figure>
        <figure>
          <img src="http://www.targatocn.it/typo3temp/pics/N_6840e7f23a.jpg"/>
        </figure>
        <figure>
          <img src="http://www.targatocn.it/typo3temp/pics/G_fcfefbe950.jpg"/>
        </figure>
        <figure>
          <img src="http://www.targatocn.it/typo3temp/pics/P_0d6b5612ee.jpg"/>
        </figure>
        <figure>
          <img src="http://www.targatocn.it/typo3temp/pics/E_5a43e0a398.jpg"/>
        </figure>
        <figure>
          <img src="http://www.targatocn.it/typo3temp/pics/C_73485aea60.jpg"/>
        </figure>
      </slideshow>
    </article>
  </body>
</html>