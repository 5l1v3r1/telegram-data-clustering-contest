<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234332/"/>
    <meta property="og:site_name" content="Українська правда"/>
    <meta property="article:published_time" content="2019-12-09T17:13:10+00:00"/>
    <meta property="og:title" content="АТОвець заявив, що йому пропонували &quot;взяти на себе&quot; справу Шеремета"/>
    <meta property="og:description" content="Учасник АТО Владислав Грищенко, підозрюваний у замаху на вбивство в Івано-Франківській області, заявив, що слідство пропонувало йому визнати себе винним у справі вбивства журналіста Павла Шеремета."/>
  </head>
  <body>
    <article>
      <h1>АТОвець заявив, що йому пропонували "взяти на себе" справу Шеремета</h1>
      <address>
        <time datetime="2019-12-09T17:13:10+00:00">09 Dec 2019, 17:13</time>
      </address>
      <p>Учасник АТО Владислав Грищенко, підозрюваний у замаху на вбивство в Івано-Франківській області, заявив, що слідство пропонувало йому визнати себе винним у справі вбивства журналіста Павла Шеремета.</p>
      <p><b>Джерело</b>: промова Грищенка у Печерському райсуді Києва, коментар адвоката "Українській правді"</p>
      <p><b>Пряма мова</b>: "До мене прийшла ця особа, слідчий чи хто, і він не сказав, по якій справі він прийшов. Він тільки прийшов і подав мені отакий красивий листочок, де були дуже чітко 4 фотографії. На одному був Шеремет, якого взорвали, на другому був Жуков, Шаповал (розвідник <a href="https://www.pravda.com.ua/articles/2017/06/27/7148093/">Максим Шаповал</a> – УП), журналістка і місце <a href="https://www.pravda.com.ua/news/2015/10/6/7083835/">вибуху на Чонгарі</a>, коли електроенергію в Крим не постачали.</p>
      <p>І знаєте, що мені сказали? Мені сказали, бери одну зі справ на себе, і твоя дружина виходить (з-під арешту – УП)".</p>
      <p><b>Деталі</b>: Таку заяву ветеран зробив під час засідання суду, який продовжив терміни розслідування у справі про замах на вбивство на Івано-Франківщині до 16 лютого 2020 року. Водночас, Грищенко не уточнив, яку саме журналістку мав на увазі та хто такий Жуков.</p>
      <p><b>Коментар адвоката Віталія Ковальчука</b>: "З приводу Жукова: припускаємо, що це помилився він, переплутав прізвище Шаповала. А деталей щодо журналістки – ніхто не знає, про що йде мова. Хто – не знаємо.</p>
      <p>Ми обговорювали сьогодні зранку це, він озвучив, що на нього здійснюється тиск. І ми порадили це озвучити безпосередньо на адресу суду".</p>
      <p><b>Деталі</b>: Грищенко попросив, щоб до матеріалів справи долучили відео з кабінету, де він розмовляв зі слідчим.</p>
      <p>АТОвець також стверджує, що крім слідчого до нього приходили інші правоохоронці "у званні полковник і майор", які теж пропонували йому взяти на себе провину у резонансних справах.</p>
      <p>Адвокат Грищенка повідомив, що планує подавати до Державного бюро розслідувань заяву про злочин – зловживання владою та тиск з боку працівників Національної поліції.</p>
      <p>Дружина Грищенка Інна, теж підозрювана в Івано-Франківській справі, заявила в суді, що її тримають під вартою для тиску на чоловіка.</p>
      <p><b>"Українська правда" звернулась по коментар</b> до старшого групи слідчих у справі Грищенків Василя Бирка та слідчого Нацполіції, який представляв слідство у суді.</p>
      <p><b>Що було раніше</b>: У кінці листопада суди продовжили арешт <a href="https://www.pravda.com.ua/news/2019/11/28/7233320/">Інні</a> та <a href="https://www.pravda.com.ua/news/2019/11/22/7232681/">Владиславу</a> Грищенкам. Офіційно їх підозрюють у готуванні на вбивства, яке так і не відбулось. Водночас, за даними УП, подружжя також фігурує у розслідуванні вбивства одного з керівників "Української правди" Павла Шеремета.</p>
      <p>Сама Інна Грищенко раніше говорила, що її чоловікові "шиють" справу Шеремета.</p>
      <p>
        <b>
          <i>Знати більше: <a href="https://www.pravda.com.ua/articles/2019/11/7/7231292/">Буча та Пума. Як арешт добровольців може бути пов'язаний зі справою Шеремета</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>Учасника бойових дій на Донбасі Владислава <a href="https://www.pravda.com.ua/news/2019/11/7/7231309/">Грищенка затримали</a> 24 вересня, його дружину Інну – 5 листопада. Обох суд узяв під варту на час розслідування невдалого замаху на вбивство Михайла Чекурака в Косові (Івано-Франківська область). Чекурак перебуває під судом у справі про розбій.</li>
        <li>Наприкінці жовтня розслідування справи Грищенків передали з Івано-Франківської області в Головне управління Національної поліцїї.</li>
        <li>На початку листопада УП дізналась, що слідство може пов’язувати Грищенків з убивством журналіста Павла Шеремета, який загинув від вибуху автомобіля у Києві 20 липня 2016 року. Офіційно ця підозра ніде не звучить.</li>
        <li>Сама Інна Грищенко після арешту її чоловіка заявляла, що на нього "вішають" не лише замах на вбивство у Косові, але й убивство Павла Шеремета.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/28/7233320/"/>
        <a href="https://www.pravda.com.ua/news/2019/11/26/7233089/"/>
        <a href="https://www.pravda.com.ua/news/2019/11/22/7232681/"/>
      </related>
    </article>
  </body>
</html>