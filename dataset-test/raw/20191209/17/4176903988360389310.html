<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/sindikat-fudbalera-snimak-iz-svlacionice-namestaljke-pretnje/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:48:00+00:00"/>
    <meta property="og:title" content="Sindikat fudbalera: Snimak iz svlačionice, nameštaljke, pretnje"/>
    <meta property="og:description" content="BEOGRAD - Predsednik Sindikata profesionalnih fudbalera &quot;Nezavisnost&quot; Mirko Poledica, saopštio je danas da mu je prvi čovek FK Loznica Vlastimir Lukić"/>
  </head>
  <body>
    <article>
      <h1>Sindikat fudbalera: Snimak iz svlačionice, nameštaljke, pretnje</h1>
      <address><time datetime="2019-12-09T17:48:00+00:00">09 Dec 2019, 17:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524335-750x430.jpg"/>
        <figcaption>Foto: Tanjug/Tviter</figcaption>
      </figure>
      <p>BEOGRAD – Predsednik Sindikata profesionalnih fudbalera „Nezavisnost“ Mirko Poledica, saopštio je danas da mu je prvi čovek FK Loznica Vlastimir Lukić pretio nakon objavljenih snimaka o nameštanju utakmica.</p>
      <p>Poledica je pre dva dana objavio snimak iz svlačionice jednog kluba gde se čuje priznanje o nameštanju tri utakmice, plus pretnje igračima, a danas je otkrio da se radi o Lukiću.</p>
      <p>„Vlastimir Lukić je danas pozvao jednog bliskog člana moje porodice da joj objasni koliko je on opasan. Nažalost, nije bio dovoljno hrabar da pozove mene, uglavnom ti hrabri samo zovu osobe suprotnog pola, a ona je nakon razgovora bila vidno uznemirena i uplašena“, napisao je Poledica.</p>
      <p>Kako je naveo, kroz njegov desetogodišnji rad u fudbalu prošlo je na desetine „Vlastimira Lukića“ i nikada nijedan nije mogao da ga uplaši, niti će.</p>
      <p>„Današnjem ‘opasnom’ Vlastimiru Lukiću javno obećavam da će biti krivično gonjen i da će veoma brzo biti bivši fudbalski funkcioner“, naveo je Poledica.</p>
      <p>(Tanjug)</p>
    </article>
  </body>
</html>