<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/xekinise-idiwtikopoiisi-depa-a-114129.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T17:47:00+00:00"/>
    <meta property="og:title" content="Ξεκίνησε η ιδιωτικοποίηση της ΔΕΠΑ"/>
    <meta property="og:description" content="Στη γραμμή της αφετηρίας εισέρχεται η ιδιωτικοποίηση της ΔΕΠΑ, με τη δημοσίευση σήμερα από το ΤΑΙΠΕΔ της πρόσκλησης εκδήλωσης ενδιαφέροντος για το 100% της εταιρείας «ΔΕΠΑ Υποδομών ΑΕ», που θα προκύψει από την μερική διάσπαση του κλάδου Υποδομών της ΔΕΠΑ."/>
  </head>
  <body>
    <article>
      <h1>Ξεκίνησε η ιδιωτικοποίηση της ΔΕΠΑ</h1>
      <address>
        <time datetime="2019-12-09T17:47:00+00:00">09 Dec 2019, 17:47</time>
      </address>
      <p>Στη γραμμή της αφετηρίας εισέρχεται η ιδιωτικοποίηση της ΔΕΠΑ, με τη δημοσίευση σήμερα από το ΤΑΙΠΕΔ της πρόσκλησης εκδήλωσης ενδιαφέροντος για το 100% της εταιρείας «ΔΕΠΑ Υποδομών ΑΕ», που θα προκύψει από την μερική διάσπαση του κλάδου Υποδομών της ΔΕΠΑ.</p>
      <p>Το Ελληνικό Δημόσιο -που μέσω του ΤΑΙΠΕΔ κατέχει το 65% της ΔΕΠΑ και κατ’ επέκταση της ΔΕΠΑ Υποδομών- και τα Ελληνικά Πετρέλαια -που  κατέχουν το υπόλοιπο 35%- θα ενεργήσουν ως από κοινού πωλητές.</p>
      <p>Ο υφυπουργός Ενέργειας κ. Γεράσιμος Θωμάς -που ανακοίνωσε την έναρξη της ιδιωτικοποίησης της ΔΕΠΑ από το βήμα του επενδυτικού συνεδρίου Invest in Greece της Capital Link- δήλωσε σχετικά:</p>
      <p>«Είμαι πολύ χαρούμενος που είμαι σε θέση να ανακοινώσω εδώ, στη Νέα Υόρκη, την εκκίνηση μιας εμβληματικής ιδιωτικοποίησης για το Υπουργείο Περιβάλλοντος και Ενέργειας αλλά και για την κυβέρνηση συνολικά. </p>
      <p>Οι ρυθμίσεις για τον εταιρικό μετασχηματισμό της ΔΕΠΑ ψηφίστηκαν από το Ελληνικό Κοινοβούλιο στις 28 Νοεμβρίου και 11 ημέρες αργότερα «βγαίνει στον αέρα» ο διεθνής, ανοιχτός, πλειοδοτικός διαγωνισμός. </p>
      <p>Προσβλέπουμε στην εκδήλωση σημαντικού επενδυτικού ενδιαφέροντος από την Ελλάδα και το εξωτερικό για την ΔΕΠΑ Υποδομών, μιας εταιρείας με Ρυθμιζόμενο από τη ΡΑΕ Έσοδο που καλείται να υλοποιήσει επενδυτικό πρόγραμμα της τάξης των 400 εκατ. ευρώ την επόμενη πενταετία. Ένα επενδυτικό πρόγραμμα που θα δημιουργήσει θέσεις εργασίας και ανάπτυξη και παράλληλα θα δώσει ενεργειακές επιλογές στους καταναλωτές σε όλη τη χώρα.</p>
      <p>Το επόμενο βήμα προς τον μετασχηματισμό της αγοράς φυσικού αερίου είναι η ιδιωτικοποίηση της ΔΕΠΑ Εμπορίας, η έναρξη της οποίας τοποθετείται χρονικά τον Ιανουάριο του 2020. Η προσέλκυση νέων ιδιωτικών κεφαλαίων και το άνοιγμα της αγοράς φυσικού αερίου αποτελούσε προγραμματική μας δέσμευση και την υλοποιούμε με ταχύτητα και αποφασιστικότητα».</p>
    </article>
  </body>
</html>