<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/12/nu-ook-een-hockeyblaashal-in-amstelveen-zuid/"/>
    <meta property="og:site_name" content="RTVA"/>
    <meta property="article:published_time" content="2019-12-09T17:20:39+00:00"/>
    <meta property="og:title" content="Nu ook een hockeyblaashal in Amstelveen-Zuid"/>
    <meta property="og:description" content="AMSTELVEEN – Wethouder Sport Rob Ellermeijer heeft maandag een blaashal geopend op de velden van MHC Amstelveen. De wethouder nam onder toeziend oog van veertig enthousiaste kinderen de eerste strafpenalty. Daarna kon de eerste training van hockeyvereniging Myra beginnen. De blaashal is door AmstelveenSport neergezet en is een tijdelijke sportaccommodatie in de vorm van een …"/>
  </head>
  <body>
    <article>
      <h1>Nu ook een hockeyblaashal in Amstelveen-Zuid</h1>
      <address>
        <time datetime="2019-12-09T17:20:39+00:00">09 Dec 2019, 17:20</time>
      </address>
      <p>
        <b>AMSTELVEEN – Wethouder Sport Rob Ellermeijer heeft maandag een blaashal geopend op de velden van MHC Amstelveen. De wethouder nam onder toeziend oog van veertig enthousiaste kinderen de eerste strafpenalty. Daarna kon de eerste training van hockeyvereniging Myra beginnen.</b>
      </p>
      <p>De blaashal is door AmstelveenSport neergezet en is een tijdelijke sportaccommodatie in de vorm van een halve ballon. De ballon wordt met 120 zware ijzeren ankers aan de grond gehouden. De hal is 58 meter lang, 45 meter breed, bijna 10 meter hoog en biedt plaats aan twee zaalhockeyvelden. Op 5 en 6 december werd de hal door medewerkers van AmstelveenSport en maar liefst veertig hardwerkende vrijwilligers opgebouwd.</p>
      <p>De blaashal dient twee belangrijke doelen. Ten eerste lost deze tijdelijke accommodatie nijpend gebrek aan zaalruimte voor zaalhockey op. Zaalhockey is zeer populair en een snel groeiende tak van sport. Hockeyverenigingen kampen daardoor in de winter met het tekort aan beschikbare zaalruimte in Amstelveen. De hockeyers moesten daarom uitwijken naar bijvoorbeeld Borchland en de Gustav Mahlerhal in Amsterdam.</p>
      <p>Hockeyverenigingen MHC Amstelveen, Myra, HIC en Pinoké gaan de blaashal gebruiken. Daarnaast zal de blaashal tijdens de verbouwing van het Hermann Wesselink College gebruikt worden als gymlocatie voor de leerlingen.</p>
      <p>De blaashal is niet de eerste op Amstelveense grondgebied. Hockeyvereniging Amsterdam plaatste vorig jaar al een dergelijke hal nadat in eerdere seizoenen een (koude) tent was neergezet voor het winterse zaalhockey.</p>
    </article>
  </body>
</html>