<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/offese-brigata-ebraica-4-finiscono-processo-fu-odio-razziale-1796656.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T17:24:00+00:00"/>
    <meta property="og:title" content="Offese a Brigata ebraica, in 4 finiscono a processo: &quot;Fu odio razziale&quot;"/>
    <meta property="og:description" content="La procura di Milano rinvia a giudizio i 4 antagonisti che il 25 aprile 2018 minacciarono e offesero la Brigata ebraica: riconosciuto l'odio razziale"/>
  </head>
  <body>
    <article>
      <h1>Offese a Brigata ebraica, in 4 finiscono a processo: "Fu odio razziale"</h1>
      <h2>Il gruppo aveva insultato e minacciato la Brigata ebraica durante il corteo del 25 aprile 2018. Il pm riconosce l'aggravante dell'odio razziale</h2>
      <address><time datetime="2019-12-09T17:24:00+00:00">09 Dec 2019, 17:24</time> by <a rel="author" href="http://www.ilgiornale.it/autore/francesca-bernasconi-141251.html" target="_blank">Francesca Bernasconi</a></address>
      <p>La procura di Milano ha chiesto il<b> rinvio a giudizio </b>per quattro indagati che, il 25 aprile 2018, si erano scagliati contro la <b>Brigata ebraica</b>, durante il corteo in memoria della Liberazione.</p>
      <p>Il capo del pool antiterrorismo di <b>Milano</b> e il pm hanno contestato l'aggravante dell'<b>odio razziale</b>. Quattro gli indagati rinviati a giudizio l'accusa dell'odio razziale, mentre a un quinto membro del gruppo non è stata contestata l'aggravante. Nel gruppo di antagonisti c'era anche Claudio Latino, arrestato già nel 2007, nell'ambito dell'operazione "Tramonto", sulle nuove Brigate rosse. Latino e un altro indagato sono accusati, secondo quanto riporta <i>AdnKronos</i>, di minacce con "finalità di odio etnico e razziale": durante il <b>corteo</b>, al passaggio della Brigata ebraica, i due avevano fatto il "gesto dello sgozzamento", minacciando i manifestanti. Uno di loro, inoltre, avrebbe simulato "la sventagliata di una mitragliatrice". Gli altri due indagati, invece, avrebbero lanciato una bottiglietta d'acqua contro i manifestanti. Il quinto indagato, cui non è stata contestata l'aggravante dell'odio razziale, è accusato di resistenza a pubblico ufficiale, perché aveva colpito un agente con una canna da pesca, mentre partecipava allo stesso corteo ne Fronte palestinese.</p>
      <p>Il presidente della Comunità ebraica di Roma ha definito la sentenza un "<b>segnale</b> importante, perché riconosce che l'odio antisemita si esplicita in forme differenti". Poi, ha aggiunto, parlando con <i>Adkronos:</i> "Insultare gli ebrei, nascondendosi dietro alla politica internazionale, come riconosciuto dalla definizione dell'Ihra, è una formula di odio antiebraico".</p>
      <p>E sul caso iniziano già a sorgere le prime <b>polemiche</b>. L'ex vicesindaco di Milano, infatti, si è dichiarato soddisfatto del fatto che "la procura di Milano mandi a processo per odio razziale i quattro antagonisti di sinistra che minacciarono la Brigata ebraica". Ma, immediatamente chiama in causa il sindaco <b>Giuseppe Sala</b>, che non ha ancora commentato la decisione del procuratore: "lui che spara cannonate contro i militanti di estrema destra che si lasciano andare al saluto romano davanti alle tombe nei cimiteri. E che, al contrario degli antagonisti, vengono assolti dalla magistratura". Invece, conclude, "ora che sono rinviate a giudizio persone dell'area politica di sinistra, tutto tace. Evidentemente, questi per Sala sono bravi ragazzi anche se gettano odio razziale sugli ebrei".</p>
      <p>Il deputato leghista Paolo Grimoldi si è detto "lieto" nell'apprendere la notizia. "Finalmente dopo tante chiacchiere a vuoto sul <b>razzismo</b> e sull’antisemitismo arriva un vero segnale forte contro la deriva antisemita da troppi anni tollerata a Milano, con la colpevole connivenza del Pd, delle forze di sinistra e della giunta di Giuseppe Sala", ha continuato l'esponente del Carroccio. "Finalmente si mandano a processo questi antisemiti Pd che ogni anno, ogni 25 aprile, infilati e protetti nei gruppi dei centri sociali e nei gruppi di sinistra con bandiere rosse e arcobaleno, ripeto ogni anno, insultano e contestano la Brigata ebraica durante le manifestazioni cittadine - ha concluso - oppure insultare chi viene identificato con lo Stato di Israele non è razzismo? Questo è vero razzismo, ora si vada fino in fondo".</p>
    </article>
  </body>
</html>