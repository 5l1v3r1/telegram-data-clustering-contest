<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/eu-musi-byt-podle-petricka-na-mezinarodnim-poli-efektivnejsi/1830615?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T17:38:00+00:00"/>
    <meta property="og:title" content="EU musí být podle Petříčka na mezinárodním poli efektivnější"/>
    <meta property="og:description" content="Brusel - Země Evropské unie by měly aktivněji a účinněji používat společnou zahraniční politiku, aby dodaly unii větší váhu na měnící se světové scéně. Evropský blok potřebuje efektivnější rozhodování o důležitých otázkách včetně sankcí a měl by zvážit, zda v některých případech neupustit od jednomyslného rozhodování. Po dnešním jednání ministrů zahraničí unijních zemí to novinářům řekl šéf české diplomacie Tomáš Petříček. K větší aktivitě a jednotě ministry vyzval nový šéf unijní diplomacie Josep Borrell, pro kterého to dnes bylo první setkání se zástupci zemí bloku v jeho nové roli."/>
  </head>
  <body>
    <article>
      <h1>EU musí být podle Petříčka na mezinárodním poli efektivnější</h1>
      <address><time datetime="2019-12-09T17:38:00+00:00">09 Dec 2019, 17:38</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Země Evropské unie by měly aktivněji a účinněji používat společnou zahraniční politiku, aby dodaly unii větší váhu na měnící se světové scéně. Evropský blok potřebuje efektivnější rozhodování o důležitých otázkách včetně sankcí a měl by zvážit, zda v některých případech neupustit od jednomyslného rozhodování. Po dnešním jednání ministrů zahraničí unijních zemí to novinářům řekl šéf české diplomacie Tomáš Petříček. K větší aktivitě a jednotě ministry vyzval nový šéf unijní diplomacie Josep Borrell, pro kterého to dnes bylo první setkání se zástupci zemí bloku v jeho nové roli.</p>
      <p>Španělský politik se zástupci vlád debatoval mimo jiné právě o tom, jak řešit mnohdy zdlouhavý diplomatický proces. Jednou z jeho představ je změna současného pravidla, podle něhož musí ministři zahraničí rozhodovat jednomyslně a každá ze zemí EU tak fakticky může kvůli svým výhradám společný postup zablokovat.</p>
      <p>"Je to téma, o kterém jsme připraveni hovořit, jestli by to v některých oblastech přispělo k tomu, aby evropská zahraniční politika byla efektivnější," řekl českým novinářům Petříček.</p>
      <p>EU by podle něho například v reakcích na porušování lidských práv mohla využívat takzvanou "konstruktivní absenci". Ta by umožnila některým státům nehlasovat v případech, kdy nesouhlasí s rázným přístupem unie, čímž by se urychlilo dosažení shody.</p>
      <p>Někteří diplomaté v poslední době kritizovali Radu EU pro zahraniční záležitosti, tedy právě pravidelná setkání ministrů zahraničí bloku, jako orgán bez zásadního vlivu zabývající se především diskusemi.</p>
      <p>Borrell ministrům před dnešním jednáním rozeslal dopis, v němž pojmenoval nedostatky, s nimiž se podle něj zahraniční politika unie potýká a nabídl cesty k jejich řešení. Ve světě podle něj sílí soupeření mezi Spojenými státy, Čínou a Ruskem a EU by se měla stát součástí a nikoli jen divákem tohoto strategického souboje. Unie také musí aktivněji hledat na mezinárodním poli spojence, aby měl její hlas ve světě váhu.</p>
      <p>"Musíme více používat hlas síly, ne proto, abychom dobývali, ale abychom pomáhali tvořit spravedlivější, klidnější a více prosperující svět," uvedl v dopise Borrell.</p>
      <p>Za zásadní cíle působení unie označil její bezprostřední sousedství, zejména upevnění vztahů s balkánskými zeměmi včetně "pevného zakotvení západního Balkánu v EU". Otázka zahájení přístupových rozhovorů s Albánií a Severní Makedonií je přitom jedním z témat, které unii rozděluje. Většina států včetně Česka jej podporuje, zatímco Francie a několik západoevropských zemí nabádá k opatrnosti.</p>
      <p>Podle Petříčka je Borrellův nástup pro unijní zahraniční politiku dobrou zprávou.</p>
      <p>"Má bohaté zkušenosti, zároveň chce posílit spolupráci s ministry na výkonu zahraniční služby EU, to jsou pro Českou republiku pozitivní signály," ocenil Borrellův nástup do fuknce Petříček.</p>
      <p>Podle českého ministra může být dalším krokem k efektivnější zahraniční politice třeba lepší příprava ministerských zasedání či větší propojení dalších oblastí s bezpečnostní a zahraniční politikou.</p>
    </article>
  </body>
</html>