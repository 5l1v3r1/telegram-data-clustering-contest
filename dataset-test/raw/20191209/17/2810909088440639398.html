<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361450"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T17:32:00+00:00"/>
    <meta property="og:title" content="Миличевић: Измјештање корита Мале Усоре тече планираном динамиком"/>
    <meta property="og:description" content="Начелник општине Теслић Милан Миличевић изјавио је данас да измјештање корита ријеке Мала Усора на ушћу у Велику Усору тече планираном динамиком."/>
  </head>
  <body>
    <article>
      <h1>Миличевић: Измјештање корита Мале Усоре тече планираном динамиком</h1>
      <address>
        <time datetime="2019-12-09T17:32:00+00:00">09 Dec 2019, 17:32</time>
      </address>
      <p>
        <i>Начелник општине Теслић Милан Миличевић изјавио је данас да измјештање корита ријеке Мала Усора на ушћу у Велику Усору тече планираном динамиком.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1078/107820.jpg"/>
        <figcaption>Милан Миличевић<br/>Фото: РТРС</figcaption>
      </figure>
      <p>Циљ измјештања корита ријеке Мала Усора на ушћу у Велику Усору јесте смањење могућности изливања Мале Усоре у приобалним насељима, посебно у насељу Гај које је трпјело велику штету од поплава и неколико пута годишње, саопштено је из Општинске управе Теслић.</p>
      <p>Миличевић је навео да су радови дио пројекта регулације корита Велике и Мале Усоре који се ради већ неколико година.</p>
      <p>- У другој фази имамо још један дио регулације корита Велике Усоре који се односи на насеље Стењак и чишћење корита -  рекао је Миличевић који је данас посјетио мјесто радова.</p>
      <p>Он је навео да се приводи крају јавна набавка и очекује се да ће у наредних мјесец дана бити ријешене двије важне ставке у пројекту регулације корита ријека Велике и Мале Усоре и свега што чини превенцију штете од поплава.</p>
      <p>- Стално сам у контакту са извођачима и стручним тимом из општинске управе и могу рећи да сам веома задовољан током радова који су иза нас - рекао је Миличевић.</p>
      <p>Према његовим ријечима, планом капиталних улагања општине Теслић и одлуком о кредитном задужењу у свом изворном облику у висини од 6,5 милиона КМ у великој мјери предвиђен је и комплетан завршетак регулације корита Велике и Мале Усоре.</p>
      <p>Он је истакао да се радови финансирају средствима из општинског буџета.</p>
      <p>Власник "Бетон - копа" из Оџака Осман Кахвеџић каже да ова фирма, која је изабрана за најповољнијег извођача радова на пројекту, има капацитет да заврши радове прије рока.</p>
      <p>- Наш задатак је да измјестимо корито ријеке Мала Усора на ушћу у Велику Усору, а затим да урадимо четири каскаде -  рекао је Кахвеџић.</p>
      <p>Он наводи да им тренутно вријеме поприлично иде наруку.</p>
      <p>- Рок за завршетак радова по уговору је крај јануара, али се надамо да ћемо то завршити у овој години - каже Кахвеџић.</p>
    </article>
  </body>
</html>