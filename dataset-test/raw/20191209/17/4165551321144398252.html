<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727787/premierat-borisov-uchastva-v-opoznavatelna-obikolka-v-ramkite-na-nato-na-borda-na-amerikanskiya-samoletonosach-hari-s-truman.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Премиерът Борисов участва в опознавателна обиколка в рамките на НАТО на борда на американския самолетоносач „Хари С. Труман”"/>
    <meta property="og:description" content="София. Националната сигурност и отбрана на България са гарантирани само в рамките на колективната отбрана на НАТО. Това заяви министър-председателят Бойко Борисов на борда на американския самолетоносач „Хари С. Труман”, където заедно с ръководената от него делегация участва в опознавателна обиколка в рамките на НАТО. Това съобщиха от правителствена информационна служба. Заедно"/>
  </head>
  <body>
    <article>
      <h1>Премиерът Борисов участва в опознавателна обиколка в рамките на НАТО на борда на американския самолетоносач „Хари С. Труман”</h1>
      <address><time datetime="2019-12-09T17:03:00+00:00">09 Dec 2019, 17:03</time> by <a rel="author">Агенция "Фокус"</a></address>
      <p><b><i>София. </i></b>Националната сигурност и отбрана на България са гарантирани само в рамките на колективната отбрана на НАТО. Това заяви министър-председателят Бойко Борисов на борда на американския самолетоносач „Хари С. Труман”, където заедно с ръководената от него делегация участва в опознавателна обиколка в рамките на НАТО. Това съобщиха от <b>правителствена информационна служба</b>. Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков. <br/><br/>„Високо оценявам Вашия принос за запазване значимостта на трансатлантическата връзка и успешното изпълнение на мисиите на Алианса“, отбеляза премиерът Борисов по време на опознавателната си обиколка на самолетоносача на ВМС на САЩ „Хари Труман“. Министър-председателят изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях. „България ще продължи да оказва подкрепа на усилията на Алианса към постигане на световен мир и сигурност“, категоричен беше премиерът Борисов. Той акцентира и върху отличното сътрудничество между България и САЩ в редица сфери, което е от огромно значение на фона на предизвикателствата пред международната среда.<br/>„Заедно сме по-силни във всички области – ние сме съюзници в НАТО, партньори в областта на отбраната, партньори в енергетиката, партньори в бизнеса и много повече. По вода и по суша, ние сме силни заедно,“ заяви американският посланик в България Херо Мустафа.<br/><br/>На борда на самолетоносача „Хари С. Труман“ премиерът Борисов и ръководената от него делегация бяха заедно с делегация от Република Северна Македония и с представители на посолствата на САЩ в София и Скопие. Делегацията на Република Северна Македония включваше премиера Зоран Заев, председателя на парламента Талат Джафери, вицепремиера и министър на отбраната Радмила Шекеринска и началника на отбраната генерал-лейтенант Васко Гюрчиновски. <br/>Адмиралът от ВМС на САЩ Джеймс Гордън Фогго III, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства делегациите на борда на самолетоносача „Хари С. Труман“.<br/><br/>„Хари С. Труман“ е осмият самолетоносач от клас „Нимиц“ на ВМС на САЩ, кръстен на 33-ия президент на Съединените щати Хари С. Труман. Понастоящем американският самолетоносач „Хари С. Труман“ е в зоната на отговорност на Шести американски флот.</p>
    </article>
  </body>
</html>