<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/burger-king-deschide-un-nou-restaurant-in-romania-19193836"/>
    <meta property="og:site_name" content="Profit.ro"/>
    <meta property="article:published_time" content="2019-12-09T17:37:00+00:00"/>
    <meta property="og:title" content="Burger King deschide un nou restaurant în România"/>
    <meta property="og:description" content="Burger King a lansat un proces de extindere rapidă în Capitală și va deschide un nou restarant în AFI Cotroceni."/>
  </head>
  <body>
    <article>
      <h1>Burger King deschide un nou restaurant în România</h1>
      <address><time datetime="2019-12-09T17:37:00+00:00">09 Dec 2019, 17:37</time> by <a rel="author">Profit.ro</a></address>
      <p>
        <b>Burger King a lansat un proces de extindere rapidă în Capitală și va deschide un nou restarant în AFI Cotroceni.</b>
      </p>
      <p>Profit.ro a anunțat recent că AmRest <a href="https://www.profit.ro/povesti-cu-profit/dupa-vanzari-record-in-prima-saptamana-la-bucuresti-burger-king-a-lansat-un-proces-de-extindere-rapida-in-capitala-19188356">pregătește deschiderea unui restaurant în centrul AFI, ca și în centrul orașului, la Piața Universității</a>.</p>
      <p>AmRest și Burger King continuă campania de recrutare în București, cu oferte salariale ce pornesc de la 1.750 lei net (2.950 lei brut) pentru lucrătorii din restaurante și 2.500 – 3.800 lei net (4.250 – 6.500 lei brut) pentru manageri.</p>
      <p>Recent, dezvoltatorul de restaurante AmRest a deschis în Mega Mall București primul său restaurant Burger King din România, investiție de 3,5 milioane lei, <a href="http://www.profit.ro/must-read/surpriza-lantul-de-fast-food-burger-king-va-fi-relansat-in-romania-18699186">confirmând informațiile transmise anterior de Profit.ro</a>, și <a href="https://www.profit.ro/must-read/dupa-ce-a-renuntat-la-romania-burger-king-are-acum-vanzari-record-in-prima-saptamana-la-bucuresti-19132578">a avut vânzări record în regiunea Europei Centrale și de Est în prima săptămână după revenirea pe piața din România.</a></p>
      <p>În prezent, în Aeroportul Otopeni, funcționează deja un restaurant Burger King, operat însă de o altă companie.</p>
      <p>De altfel, brandul Burger King a mai fost prezent în România și în trecut, însă a fost nevoit să-și închidă restaurantele. Compania Atlantic Restaurant System, operatorul de la acea vreme al francizei Burger King în România, a închis în 2012 ultimele sale restaurante din țară.</p>
      <p>În ianuarie, Profit.ro a anunțat că lanțul de fast-food Burger King a lansat planul de extindere în sud-estul Europei, deschizând, la Praga, cel mai mare restaurant al său de pe piața din Cehia. Planul brandului este de a deschide în următoarea perioadă, pe termen mediu, 200 de restaurante, inclusiv în România.</p>
      <p>AmRest, cel mai mare operator de restaurante multi-brand tip franciză din Europa, operează atât Burger King, cât și KFC, Pizza Hut și Starbucks, având în portofoliu 10 branduri și 2.015 de restaurante în 25 de țări.</p>
      <p>Sub brandul Burger King, AmRest operează în Polonia, Cehia, Slovacia și Bulgaria.</p>
      <p>La finele anului trecut, dezvoltatorul a semnat un acord cu Burger King pentru a dezvolta acest brand atât în Polonia, Cehia, Slovacia și Bulgaria, dar și în România.</p>
      <p>Burger King a avut anterior mai multe restaurante pe piața locală, care au fost însă închise treptat, la acest moment existând un singur restaurant, pe terminalul plecări din Aeroportul Henri Coandă-Otopeni, accesibil, evident, doar călătorilor care își așteaptă avionul.</p>
      <p>Fondat în 1954, brandul Burger King este unul dintre cele mai mari lanțuri de fast-food din lume, cu circa 17.000 de restaurante în peste 100 de țări și teritorii din SUA.</p>
      <p>Aproape toate restaurantele Burger King sunt deținute și operate de către francizați independenți.</p>
    </article>
  </body>
</html>