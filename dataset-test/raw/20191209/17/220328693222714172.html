<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/zapochna-poklonenieto-pred-stoyanka-mutafova-408653.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Хиляди се сбогуват със Стоянка Мутафова (ОБЗОР)"/>
    <meta property="og:description" content="ДЪлга опашка има пред тленните останки на великата актриса"/>
  </head>
  <body>
    <article>
      <h1>Хиляди се сбогуват със Стоянка Мутафова (ОБЗОР)</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">Албена АТАНАСОВА</a></address>
      <p>Започна поклонението пред тленните останки на голямата актриса Стоянка Мутафова. </p>
      <p>Опашката пред Сатиричния театър е повече от огромна. Стотици са чакащите от сутринта да кажат последно сбогом на актрисата. </p>
      <p>Поклонението пред Стоянка Мутафова продължава в Сатаричния театър и в момента. На опашката като редови фенове застанаха зам.-министърът на култрата Румен Димитров, столичният кмет Йорданка Фандъкова, шефът на Съюза на артистите Христо Мутафчиев, десетки колеги и приятели на великата комедиантка и стотици фенове. </p>
      <p>Сред първите бяха много близките й Тятяна Лолова, Искра Радева и Албена Павлова. </p>
      <p>Особено неутешим бе Николай Атанасов-Шуши, с когото Стояна игра в продължение на 23 години. "1221 пъти излязохме заедно в "Госпожа Стихийно бедствие". Между нас имаше уникална химия, тя Водолей и аз Водолей. Крещяхме си и си викахме, а след 30 минути вече се усмихвахме и прегръщахме. Никога не се оплака от каквото и да било. Преди да влезе в болницата за операция на жлъчката, ми каза: "Оправят ме набързо, излизам и продължаваме с представленията". Беше убедена, че ще живее още. Напоследък използваше в спектаклите едно бастунче на моята прабаба. И все ме питаше: "Шуши, до колко изкара прабаба ти?". И когато аз й отговарях: "До сто и една", тя започваше да се смее: "У-у-у, че то не остава много, бе!". До операцията на жлъчката, Стояна никога не е искала да се отказва от театъра. Но след тази операция всичко у нея се срина. Да ме прости Господ, през последните седмици много се мъчеше и си помислих, че е по-добре Бог и Нейчо да си я приберат", изплака Николай Атанасов-Шуши. </p>
      <p>"100 години бяхме приятелки. Страшна актриса. Страшен човек. Страшен другар! Просто Вселена! Това беше тя. Когато за последно се чухме по телефана, се уговорихме да обядваме заедно и да се забавляваме. Ужасно ми липсва", сподели Богдана Карадочева. </p>
      <p>"Смях, смях и много смях. Цял живот - изумително лъчезарна. Искам така да я запомня", каза Васил Найденов. А неговият мениджър Ивайло Манолов добави: "Тримата бяхме заедно на безкрайни участия, безкрайни вечери, безкрайни концерти. След като Стояна влезе в болницата, почти всеки ден звъняхме на Муката да питаме как е, защото посещенията бяха забранени". </p>
      <p>Владо Пенев бе категоричен: "Всички ние сме щастливци, защото живяхме в епохата на Стоянка Мутафова. Най-големият динозавър на нашето време. Стояна е последният аристократ от нашата тъжна сцена. Изключителна личност. Подобна порода хора повече едва ли ще се родят. Беше страхотна не само заради енергията и духа, не само заради това, че игра до 97 г., не само заради изключителната си интелигентност... Могъщата й еродиция никога не позволи да постави себе си пред публиката. Истинският талант се вълнува преди всичко от радостта и усмивките, които носи на хората. Никога не стана досадна - витална, пълна с живот. Така ще остане Стояна за България!".</p>
      <p> </p>
      <p>Христо Мутафчиев сподели, че не е работил в голям проект със Стояна, но винаги са се обичали истински. "Тя беше човекът, за когото чистата любов бе най-важна в отношенията с хората, прегръщаше ги искрено. Не се вземаше на сериозно. Не се занимаваше с битови простоии и дивотии. Когато я питаха с какво иска да я запомнят, отговаряше: "Все ми е тая!" Какво по-изразително от това?!"</p>
    </article>
  </body>
</html>