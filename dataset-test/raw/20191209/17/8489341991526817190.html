<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811142/%D9%85%DB%8C%E2%80%8C%D8%AF%D8%A7%D9%86%D9%85-%DA%86%D9%87-%DA%A9%D8%B3%D8%A7%D9%86%DB%8C-%D8%AD%D8%A7%D8%B4%DB%8C%D9%87-%D8%B3%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%D9%86%D8%AF-%D9%87%D9%85%DA%86%D9%86%D8%A7%D9%86-%D8%AF%D8%B1-%DA%A9%D9%86%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%87%D8%B3%D8%AA%D9%85%E2%80%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T17:29:00+00:00"/>
    <meta property="og:title" content="جواد زرینچه: می‌دانم چه کسانی حاشیه سازی می‌کنند/ همچنان در کنار استقلال هستم‌"/>
    <meta property="og:description" content="سرپرست تیم فوتبال استقلال گفت: می‌دانم چه کسانی برای من و استقلال حاشیه سازی می‌کنند و مطمئن باشید نام آن‌ها را به زودی خواهم گفت."/>
  </head>
  <body>
    <article>
      <h1>جواد زرینچه: می‌دانم چه کسانی حاشیه سازی می‌کنند/ همچنان در کنار استقلال هستم‌</h1>
      <h2>سرپرست تیم فوتبال استقلال گفت: می‌دانم چه کسانی برای من و استقلال حاشیه سازی می‌کنند و مطمئن باشید نام آن‌ها را به زودی خواهم گفت.</h2>
      <address>
        <time datetime="2019-12-09T17:29:00+00:00">09 Dec 2019, 17:29</time>
      </address>
      <p>به گزارش گروه ورزشی خبرگزاری دانشجو، جواد زرینچه پس از تساوی ۲ بر۲ استقلال برابر پیکان تهران افزود: متاسفانه برخی‌ها شرایطی را بوجود آورده اند که هواداران علیه من شعار داده و به منی که سال‌ها در استقلال بوده ام بگویند حیا کن استقلال را رها کند. این برای من خیلی سنگین بود. من همیشه با تمام وجود به استقلال خدمت کرده ام حتی زمانی که همه از استقلال انتقاد می‌کردند من حمایت می‌کردم.<br/><br/>وی در ادامه خاطرنشان کرد: آقایانی که جایشان در استقلال نیست و به هر طناب پوسیده‌ای چنگ می‌زنند تا بتوانند دوباره قدرت را به دست بگیرند می‌خواهند من را نابود کنند، اما من با تمام وجود برای استقلال کار خواهم کرد.<br/><br/>سرپرست تیم فوتبال استقلال در پاسخ به این سئوال که آیا شما از فردا کنار تیم نخواهید بود، گفت: در حال حاضر با تمام قدرت کنار تیم هستم تا بتوانیم آرامش را به تیم بازگردانیم.<br/><br/>وی گفت: امیدوارم طبق صحبت‌هایی که شده استراماچونی دوباره به استقلال بازگردد.<br/><br/>زرینچه در پاسخ به این سئوال که وریا غفوری گفته این اتفاقات افتضاح مدیریت بوده است، تصریح کرد: باید همه چیز برنامه ریزی شده می‌بود. وقتی ما تحریم هستیم باید استرا می‌گفتند که شرایط پرداخت پول سخت است، اما این اتفاق رخ نداد و حالا می‌بینیم که همین ضعف‌ها باعث شد تا استراماچونی از استقلال برود.<br/><br/>وی در پاسخ به این پرسش که گفته می‌شود به دلیل اینکه سال‌ها پیش شما به حجازی خیانت کرده‌ای حالا هواداران باز هم همین حس را دارند گفت: من به حجازی خیانت نکردم، من عاشق او بودم. شبی که می‌خواستند او را برکنار کنند آقای فتح الله، منزوی و جویباری به من گفتند می‌خواهیم حجازی را برکنار کنیم نظر تو چیست که من گفتم من فقط بازیکن تو هستم و نمی‌توانم نظر بدهم؛ بنابراین با تمام قدرت به کارم ادامه می‌دهم.<br/><br/>زرینجه افزود: من به منزل حجازی رفتم و او به من گفت: تو کنار بچه‌ها باش، کارت را ادامه بده، زیرا من از مدت‌ها قبل می‌دانستم این آقایان بدنبال برکناری من هستند. در خصوص آن بازی فراموش نشدنی که با سایپا داشتیم باید بگویم در دقایق پایانی بازی به من گفتند برو دفاع آخر بایست، ولی من عنوان کردم که خسته هستم و نمی‌توانم چنین کاری را انجام دهم. اما متاسفانه یک عده‌ای این موضوع را خیانت تلقی کرده و برای من حاشیه سازی کردند.<br/><br/>وی در پایان تاکید کرد: با تمام این اتفاقات امیدوارم هر چه زودتر شرایطی بوجود بیاید تا استراماچونی به تیمش برگردد و دوباره هدایت استقلال را برعهد بگیرد.</p>
    </article>
  </body>
</html>