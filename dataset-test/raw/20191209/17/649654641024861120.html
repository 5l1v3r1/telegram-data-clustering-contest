<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/scena/balasevic-bio-sam-u-nekoj-maloj-frkici-cetiri-dana-u-bolnici-video/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T17:25:32+00:00"/>
    <meta property="og:title" content="Balašević: Bio sam u nekoj maloj frkici, četiri dana u bolnici (VIDEO)"/>
    <meta property="og:description" content="Legendarni kantautor Đorđe Balašević danas se prvi put obratio javnosti nakon zdravstvenog &quot;incidenta&quot; od pre neku nedelju i rekao da se nada da će 28. decembra održati odloženi rasprodati koncert u &quot;SBB hali Jezero&quot; u Kragujevcu."/>
  </head>
  <body>
    <article>
      <h1>Balašević: Bio sam u nekoj maloj frkici, četiri dana u bolnici (VIDEO)</h1>
      <address><time datetime="2019-12-09T17:25:32+00:00">09 Dec 2019, 17:25</time> by <a rel="author">Danas Online</a></address>
      <p>
        <b>Legendarni kantautor Đorđe Balašević danas se prvi put obratio javnosti nakon zdravstvenog „incidenta“ od pre neku nedelju i rekao da se nada da će 28. decembra održati odloženi rasprodati koncert u „SBB hali Jezero“ u Kragujevcu.</b>
      </p>
      <p>„Iskreno se nadam da ćemo ga održati. Imamo planirani datum za to 28. decembar, što bi trebalo da bude još lepše, zato što je to pred samu Novu godinu i treba da bude veselo. Nažalost, prvo treba da se konsultujem sa lekarima… koji ovaj put od mene mnogo bolje znaju kako je Đole… Nadam se da će to proći dobro i da će biti u redu“, kaže Đole, navodi se u saopštenju.</p>
      <p>U video poruci snimljenoj svom dvorištu u Novom Sadu, odlično rasploženi i poslovično duhoviti Balašević je rekao da se nada da će „za neki dan“ dobiti od doktora zeleno svetlo za koncerte u Kragujevcu i drugim planiranim gradovima.</p>
      <p>Balašević je istakao da mu je žao što je došlo do odlaganja koncerta koji je trebao biti održan 15. novembra, „posle dugo vremena u gradu koji je uvek bio rokenrol, iz koga je Smak, koji je zadržao sva obeležja grada i nije se poseljačio u onom ružnom smislu te reči“.</p>
      <p>„Bio sam u nekoj maloj frkici. Bio sam četiri dana u bolnici. Nisam imao operaciju na otvorenom srcu. Malo sam doteran, stvarno imamo najbolji institut za kardiovaskularne bolesti u Kamenici… Dobio sam četiri stentića. Rekli su da ću moći da trčim. Ne verujem… imam sto godina! Ali se nadam da ću moći da nastavim gde smo stali i da još neko vreme neću dobiti ulicu u Novom Sadu“, našalio se Đole.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100004302135485%2Fvideos%2F2108237219329662%2F%3Fid%3D100004302135485%26lst%3D100009511372515%253A100004302135485%253A1575910032%26sk%3Dtimeline&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <h3>Povezani tekstovi:</h3>
    </article>
  </body>
</html>