<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/filanthrwpiko-toyrnoya-agapis-myrtw-a-114131.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T17:56:00+00:00"/>
    <meta property="og:title" content="Φιλανθρωπικό Τουρνουά Αγάπης για τη Μυρτώ από τον Δήμο Γλυφάδας"/>
    <meta property="og:description" content="Ποδοσφαιρικό αγώνα σάλας για τη Μυρτώ Παπαδομιχελάκη, την 22χρονη Μυρτώ της Πάρου και όλης της Ελλάδας, διοργανώνει την ερχόμενη Κυριακή 15 Δεκεμβρίου ο Δήμος Γλυφάδας."/>
  </head>
  <body>
    <article>
      <h1>Φιλανθρωπικό Τουρνουά Αγάπης για τη Μυρτώ από τον Δήμο Γλυφάδας</h1>
      <address>
        <time datetime="2019-12-09T17:56:00+00:00">09 Dec 2019, 17:56</time>
      </address>
      <p>Ποδοσφαιρικό αγώνα σάλας για τη Μυρτώ Παπαδομιχελάκη, την 22χρονη Μυρτώ της Πάρου και όλης της Ελλάδας, διοργανώνει την ερχόμενη Κυριακή 15 Δεκεμβρίου ο Δήμος Γλυφάδας.</p>
      <p>Είναι ένα φιλανθρωπικό τουρνουά Αγάπης και Φιλίας, το οποίο θα διεξαχθεί από τις 11 το πρωί έως τις 3 το μεσημέρι, στο Δημοτικό Αθλητικό Κέντρο (ΔΑΚ) Γλυφάδας (Φοίβης 14 και Μεταξά), με τη συμμετοχή 20 φορέων.</p>
      <p>Σκοπός, η στήριξη της Μυρτούς και των Κοινωνικών Παντοπωλείων της Ιεράς Μητροπόλεως και του Δήμου Γλυφάδας. Αντί εισιτηρίου θα συγκεντρωθούν τρόφιμα για το Κοινωνικό Παντοπωλείο και θα υποστηριχθεί η Μυρτώ με την αγορά ενός μικρού βιβλίου, για το οποίο κάθε ένας θα δίνει ό,τι ποσό έχει τη δυνατότητα.</p>
      <p>Αύριο, Τρίτη, στις 12 το μεσημέρι θα δοθεί σχετική συνέντευξη Τύπου στο Δημαρχείο Γλυφάδας (Άλσους 15, αίθουσα Δημοτικού Συμβουλίου, ισόγειο), παρουσία του Δημάρχου Γλυφάδας Γιώργου Παπανικολάου, του Αντιδημάρχου Παιδείας και Αθλητισμού Περικλή Δορκοφίκη, καθώς και εκπροσώπων των φορέων οι οποίοι συμμετέχουν στη διοργάνωση: Ιερά Μητρόπολη Γλυφάδας-Βούλας-Βάρης-Βουλιαγμένης, Υπουργείο Πολιτισμού, Γενική Γραμματεία Αθλητισμού, ΔΟΥ, ΣΤΑΣΥ, UNESCO Νοτίων Προαστίων, Ιπποκράτειο Νοσοκομείο, ΕΛΑΣ Ν. Αττικής, Ένωση Αστυνομικών Υπαλλήλων Αττικής, Molten, ΕΡΤ, ΑΝΤ1, ART TV, Σπορ FM,  DDAY,  ΙΕΚ ΑΛΦΑ, Ομιλος Ξυνή, Θουκυδίδειο, Couros Club, Ζευς.</p>
      <p>Στο φιλανθρωπικό τουρνουά Αγάπης και Φιλίας έχουν δηλώσει συμμετοχή σπουδαίοι ποδοσφαιριστές και καλλιτέχνες.</p>
    </article>
  </body>
</html>