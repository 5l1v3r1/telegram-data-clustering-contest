<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/confirmare-bt-leasing-parte-a-grupului-financiar-banca-transilvania-vinde-pe-bursa-obligatiuni-de-40-milioane-euro-19195095"/>
    <meta property="og:site_name" content="Profit.ro"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="CONFIRMARE BT Leasing, parte a grupului financiar Banca Transilvania, vinde pe bursă obligațiuni de 40 milioane euro"/>
    <meta property="og:description" content="Sistemul Bursei de Valori București a procesat astăzi tranzacția prin care BT Leasing (BTL), parte a grupului financiar Banca Transilvania, a plasat obligațiuni în echivalent de 40 milioane de euro, operațiune adresată investitorilor instituționali și profesionali din Spațiul Economic European, inclusiv România."/>
  </head>
  <body>
    <article>
      <h1>CONFIRMARE BT Leasing, parte a grupului financiar Banca Transilvania, vinde pe bursă obligațiuni de 40 milioane euro</h1>
      <address><time datetime="2019-12-09T17:04:00+00:00">09 Dec 2019, 17:04</time> by <a rel="author">Adrian Panaite</a></address>
      <p>
        <b>Sistemul Bursei de Valori București a procesat astăzi tranzacția prin care BT Leasing (BTL), parte a grupului financiar Banca Transilvania, a plasat obligațiuni în echivalent de 40 milioane de euro, operațiune adresată investitorilor instituționali și profesionali din Spațiul Economic European, inclusiv România.</b>
      </p>
      <p>
        <a href="https://www.profit.ro/stiri/operatiune-surpriza-bt-leasing-parte-a-grupului-financiar-banca-transilvania-pregateste-pentru-bursa-obligatiuni-de-40-milioane-euro-19184559">
          <b>Operațiunea a fost anunțată în urmă cu o săptămână de Profit.ro. cu mult înainte pe Profit Insider, ca fiind pregătită</b>
        </a>
      </p>
      <p>În curând vor fi accesibile în piața secundară a bursei 2 emisiuni de obligațiuni ale companiei <b>BT Leasing</b>, în condițiile în care deja acestea au fost procesate de sistemul operatorului de piață BVB. Tranzacțiile însumează 191,11 milioane lei, peste 40 milioane euro, așa cum anunțase <b>Profit.ro</b> încă de săptămâna trecută, când indicam și că titlurile sunt necondiționate, negarantate, nesubordonate și neconvertibile. Pe scadența 2024 au fost vândute obligațiuni în valoare de 102,72 milioane lei <b>(BTL24E)</b>, în timp ce alte 88,39 milioane lei au fost atrase prin plasarea de titluri cu maturitate în anul 2025 <b>(BTL25E)</b>.</p>
      <p>Titlurile care au fost plasate de intermediarul BT Capital Partners, de asemenea parte în grupul financiar Banca Transilvania, urmează să fie lansate la tranzacționare pe piața reglementată la vedere administrată de Bursa de Valori București.</p>
      <p>BT Leasing a fost înființată în 1995, ca o alternativă a creditării, pentru a desfășura operațiuni de leasing.</p>
      <p>Acționarii societății sunt Banca Transilvania – 62,96%, BT Investments – 37,03% și BT Capital Partners – 0,00004%.</p>
    </article>
  </body>
</html>