<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Most-O-tride-Budovatelu-bude-rozhodnuto-v-architektonicke-soutezi-606340"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T17:17:00+00:00"/>
    <meta property="og:title" content="Most: O třídě Budovatelů bude rozhodnuto v architektonické soutěži"/>
    <meta property="og:description" content="Zapojte se do příprav! Třída Budovatelů, hlavní dopravní tepna města, se připravuje na proměnu své podoby. Její centrální část se má do budoucna proměnit v příjemnější místo. Obyvatelé Mostu mohou nyní v rámci příprav soutěže vyplnit do 15. 12. 2019 on-line dotazník, díky kterému může město Most získat cenné informace a promítnout je do zadání."/>
  </head>
  <body>
    <article>
      <h1>Most: O třídě Budovatelů bude rozhodnuto v architektonické soutěži</h1>
      <address>
        <time datetime="2019-12-09T17:17:00+00:00">09 Dec 2019, 17:17</time>
      </address>
      <p>
        <b>Zapojte se do příprav! Třída Budovatelů, hlavní dopravní tepna města, se připravuje na proměnu své podoby. Její centrální část se má do budoucna proměnit v příjemnější místo. Obyvatelé Mostu mohou nyní v rámci příprav soutěže vyplnit do 15. 12. 2019 on-line dotazník, díky kterému může město Most získat cenné informace a promítnout je do zadání.</b>
      </p>
      <p>Proměnit se má část třídy od Prioru k bývalému Rozkvětu, a to včetně přilehlých chodníků a veřejných prostor. Protože se jedná o významný a intenzivně využívaný veřejný prostor, rozhodlo se vedení města Mostu jít cestou architektonické soutěže. Lidé sem často chodí na nákupy, na úřady, za kulturou, je zde důležitý dopravní uzel a v neposlední řadě zde řada lidí také bydlí.</p>
      <p>Soutěžící architekti budou mít za úkol navrhnout jak celé území upravit, aby se z něj stalo příjemnější místo a lidé se v něm měli důvod zastavit, ne jím pouze v rychlosti projít. Architektonická soutěž městu umožní vyzvat k řešení tohoto prostoru ty nejlepší ateliéry a vybrat si tak z širší nabídky návrhů, což běžně využívaná zadávací řízení neumožňují.</p>
      <p>V současné době probíhá sociologické šetření, díky kterému může město získat informace od obyvatel a promítnout je do zadání.</p>
      <p>Tým vedený společností AGORA CE připravil dotazník, který mohou obyvatelé Mostu do 15. 12. 2019 vyplnit online <a href="http://budovatelka.cz/">ZDE</a>. Zde se budou průběžně objevovat také další informace o soutěži a jejích výsledcích, které by měly být známy v září 2020.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Most-se-pripravuje-na-Vanoce-chystaji-se-i-novinky-ve-vyzdobe-605274"/>
        <a href="https://www.parlamentnilisty.cz/politika/obce-volicum/Most-Terminy-pristi-matematicke-olympiady-Adama-Riese-uz-jsou-jasne-603588"/>
        <a href="https://www.parlamentnilisty.cz/politika/obce-volicum/Most-Nova-vysadba-v-parku-Sibenik-602788"/>
        <a href="https://www.parlamentnilisty.cz/politika/obce-volicum/Most-Kontejnery-s-klokankem-uz-vynesly-pres-milion-korun-602670"/>
      </related>
    </article>
  </body>
</html>