<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/vandali-pricinili-stetu-na-vozilima-u-arapskom-kvartu-istocnog-jerusalima/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:55:18+00:00"/>
    <meta property="og:title" content="Vandali pričinili štetu na vozilima u arapskom kvartu istočnog Jerusalima"/>
    <meta property="og:description" content="Izraelska policija je danas saopštila da su vandali probušili gume na 160 vozila i ispisali sprejom poruke &quot;Arapi jednako neprijatelji&quot; u palestinskom"/>
  </head>
  <body>
    <article>
      <h1>Vandali pričinili štetu na vozilima u arapskom kvartu istočnog Jerusalima</h1>
      <address><time datetime="2019-12-09T17:55:18+00:00">09 Dec 2019, 17:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/12/c20a501e.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Izraelska policija je danas saopštila da su vandali probušili gume na 160 vozila i ispisali sprejom poruke „Arapi jednako neprijatelji“ u palestinskom kvartu u anektiranom istočnom Jerusalimu.</p>
      <p>U medjuvremenu su u podeljenom gradu Hebronu na Zapadnoj obali palestinski stanovnici organizovali opšti štrajk u znak protesta zbog izgradnje novog jevrejskog naselja.</p>
      <p>Maskirani ljudi su oštetili vozila u kvartu Šuafat i ispisali poruke na hebrejskom jeziku, rekao je policijski portparol Miki Rozenfeld.</p>
      <p>On je izjavio da vlasti taj incident smatraju kriminalnim, a da su motivi nacionalistički jer je izmedju ostalog bilo ispisanih poruka „Nema mesta za neprijatelje u ovoj zemlji“.</p>
      <p>Gradonačelnik Jerusalima Moše Lion je osudio incident, označivši ga „zločinom iz mržnje“ i pozvao policiju „da nadje kriminalce što je moguće pre i izvede ih pred lice pravde“.</p>
      <p>Izraelski nacionalisti čvrstorukaši izvode napade na Palestince, izmedju ostalog, u znak odmazde za napade palestinskih ekstremista ili onoga što smatraju nastojanjima izraelskih vlasti da ograniče širenje jevrejskih naselja na okupiranim teritorijama.</p>
      <p>Nejasno je medjutim šta je izazvalo današnji incident.</p>
      <p>U Hebronu, najvećem gradu na Zapadnoj obali, palestinske radnje, škole i kancelarije su bile zatvorene zbog jednodnevnog štrajka.</p>
      <p>Neki mladići su bacali kamenice na izraelske vojne patrole, a vojnici su ih rasterivali suzavacem i gumenim mecima.</p>
      <p>Novi ministar odbrane Izraela Naftali Benet predstavio je svoj plan za novo naselje početkom ovog meseca.</p>
      <p>On je najavio da će se na osnovu tog plana udvostručiti broj jevrejskih stanovnika u Hebronu.</p>
      <p>Hebron je često poprište sukoba dva naroda.</p>
      <p>Stotine jevrejskih naseljenika koje čuvaju hiljade vojnika žive u centru tog grada u kome ima više od 200.000 Palestinaca.</p>
      <p>Izrael je osvojio Zapadnu obalu i istočni Jerusalim u ratu 1967. godine i brzo počeo da naseljava novoosvojenu teritoriju.</p>
      <p>Oko 600.000 Izraelaca sada živi u jevrejskim naseljima na Zapadnoj obali i u istočnom Jerusalimu.</p>
      <p>SAD su u novembru objavile novu politiku da više ne smatraju jevrejska naselja kršenjem medjunarodnog prava.</p>
      <p>To se smatra najnovijim u čitavom nizu diplomatskih poklona administracije predsednika SAD Donalda Trampa premijeru Izraela Benjaminu Netanjahuu.</p>
      <p>(Beta)</p>
    </article>
  </body>
</html>