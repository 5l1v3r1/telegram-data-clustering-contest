<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/601254/stin-athina-tin-pempti-o-proedros-tis-voulis-tis-livyis"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T17:07:00+00:00"/>
    <meta property="og:title" content="Στην Αθήνα την Πέμπτη ο πρόεδρος της Βουλής της Λιβύης"/>
    <meta property="og:description" content="Στην Αθήνα θα βρεθεί την Πέμπτη ο πρόεδρος της Βουλής της Λιβύης (η οποία δεν ελέγχεται από την κυβέρνηση της Τρίπολης), μετά από πρόσκληση του Προέδρου της..."/>
  </head>
  <body>
    <article>
      <h1>Στην Αθήνα την Πέμπτη ο πρόεδρος της Βουλής της Λιβύης</h1>
      <address><time datetime="2019-12-09T17:07:00+00:00">09 Dec 2019, 17:07</time> by <a rel="author">SigmaLive</a></address>
      <p><b>Στην Αθήνα θα βρεθεί την Πέμπτη ο πρόεδρος της Βουλής της Λιβύης (η οποία δεν ελέγχεται από την κυβέρνηση της Τρίπολης), μετά από πρόσκληση του Προέδρου της Βουλής των Ελλήνων, Κωνσταντίνου Τασούλα.<br/></b> <br/>«Καλούμε την Πέμπτη στην Αθήνα τον πρόεδρο του Λιβυκού Κοινοβουλίου γιατί θέλουμε να επιβεβαιωθεί, να γίνει ευρύτερα γνωστό, ότι το πολιτικό σκηνικό της Λιβύης είναι “δικέφαλο” και πως το κοινοβούλιο έχει καταδικάσει έντονα τη συμφωνία της Τρίπολης με τον Ερντογάν και την έχει καταγγείλει στον ΟΗΕ και τον Αραβικό Σύνδεσμο», δήλωσε ο κ. Τασούλας μιλώντας στον ΣΚΑΪ.<br/> <br/><a href="https://www.sigmalive.com/news/international/601245/o-proedros-tis-livykis-voulis-kataggellei-ston-oie-to-mnimonio-tourkiaslivyis">Εν τω μεταξύ, στη δημοσιότητα δόθηκε η επιστολή του προέδρου της Βουλής της Λιβύης, Αγκίλα Σαλέχ, στον ΟΗΕ με την οποία καταγγέλλει τη συμφωνία που έχει υπογράψει η κυβέρνηση της Τρίπολης με την Τουρκία.<br/></a> <br/>Ο κ. Σαλέχ σημειώνει ότι η συμφωνία δεν εδράζεται στο Δίκαιο της Θάλασσας ενώ υποστηρίζει ότι η κυβέρνηση της Τρίπολης είναι μια παράνομη οντότητα και ως εκ τούτου η συμφωνία, την οποία δεν έχει κυρώσει η Βουλή, είναι παράνομη.<br/> </p>
    </article>
  </body>
</html>