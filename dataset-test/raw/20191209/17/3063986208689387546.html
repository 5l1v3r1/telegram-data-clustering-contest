<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/12/09/848931"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T17:31:00+00:00"/>
    <meta property="og:title" content="ডেঙ্গুজ্বরে আক্রান্ত সুরঙ্গা লাকমল"/>
    <meta property="og:description" content="মশাবাহিত ডেঙ্গুজ্বরে আক্রান্ত হয়েছেন শ্রীলঙ্কার গতি তারকা সুরঙ্গা লাকমল। যে কারণে পাকিস্তানের বিপক্ষে টেস্ট সিরিজ থেকে ছিটকে গেছেন তিনি। ১০ বছর পর টেস্ট ফিরছে পাকিস্তানে। এমন স্মরণীয় সিরিজে অভিজ্ঞ এই পেসারের পরিবর্তে দলে ডাক পেয়েছেন এসএ গেমসে নজর কাড়া আসিথা ফার্নান্দো। লাকমল ছিটকে যাওয়ার পর স্কোয়াডে আছেন আরও তিন পেসার- লাহিরু কুমারা, বিশ্ব ফার্নান্দো এবং কাসুন রাজিথা। আন্তর্জাতিক ক্রিকেটে আসিথা ফার্নান্দোর অভিষেক হয়েছিল ২০১৭ সালে। এরপর অবশ্য আর জাতীয় দলে জায়গা পাননি। জিম্বাবুয়ের বিপক্ষে ক্যারিয়ারের একমাত্র ওয়ানডে ম্যাচে ২ ওভারে ২২ রান দিয়ে ছিলেন উইকেটশূন্য। নেপালে এসএ গেমসে অনূর্ধ্ব-২৩ দলের হয়ে দারুণ পারফর্ম করে আবারও নির্বাচকদের নজরে এসেছেন। প্রতিযোগিতায় ৪ ম্যাচে নিয়েছেন ৬ উইকেট। এসএ গেমস শেষ করে প্রথম টেস্টের পর জাতীয় দলে যোগ দেবেন ডানহাতি এই পেসার। আইসিসি ওয়ার্ল্ড টেস্ট চ্যাম্পিয়নশিপের অংশ হিসেবে ১১ ডিসেম্বর রাওয়ালপিন্ডিতে শুরু হবে প্রথম টেস্ট। দ্বিতীয় ম্যাচটি শুরু হবে ১৯ ডিসেম্বর, করাচিতে। লাকমলকে ছাড়া একটু বিপদেই পড়ে গেল লঙ্কানরা। গত কয়েক বছরে টেস্টে শ্রীলঙ্কার সেরা পেসার লাকমল। ২০১৭ সালে দুবাইয়ে পাকিস্তানের…"/>
  </head>
  <body>
    <article>
      <h1>ডেঙ্গুজ্বরে আক্রান্ত সুরঙ্গা লাকমল</h1>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author">কালের কণ্ঠ অনলাইন</a></address>
      <p>মশাবাহিত ডেঙ্গুজ্বরে আক্রান্ত হয়েছেন শ্রীলঙ্কার গতি তারকা সুরঙ্গা লাকমল। যে কারণে পাকিস্তানের বিপক্ষে টেস্ট সিরিজ থেকে ছিটকে গেছেন তিনি। ১০ বছর পর টেস্ট ফিরছে পাকিস্তানে। এমন স্মরণীয় সিরিজে অভিজ্ঞ এই পেসারের পরিবর্তে দলে ডাক পেয়েছেন এসএ গেমসে নজর কাড়া আসিথা ফার্নান্দো। লাকমল ছিটকে যাওয়ার পর স্কোয়াডে আছেন আরও তিন পেসার- লাহিরু কুমারা, বিশ্ব ফার্নান্দো এবং কাসুন রাজিথা।</p>
      <p>আন্তর্জাতিক ক্রিকেটে আসিথা ফার্নান্দোর অভিষেক হয়েছিল ২০১৭ সালে। এরপর অবশ্য আর জাতীয় দলে জায়গা পাননি। জিম্বাবুয়ের বিপক্ষে ক্যারিয়ারের একমাত্র ওয়ানডে ম্যাচে ২ ওভারে ২২ রান দিয়ে ছিলেন উইকেটশূন্য। নেপালে এসএ গেমসে অনূর্ধ্ব-২৩ দলের হয়ে দারুণ পারফর্ম করে আবারও নির্বাচকদের নজরে এসেছেন। প্রতিযোগিতায় ৪ ম্যাচে নিয়েছেন ৬ উইকেট। এসএ গেমস শেষ করে প্রথম টেস্টের পর জাতীয় দলে যোগ দেবেন ডানহাতি এই পেসার।</p>
      <p>আইসিসি ওয়ার্ল্ড টেস্ট চ্যাম্পিয়নশিপের অংশ হিসেবে ১১ ডিসেম্বর রাওয়ালপিন্ডিতে শুরু হবে প্রথম টেস্ট। দ্বিতীয় ম্যাচটি শুরু হবে ১৯ ডিসেম্বর, করাচিতে। লাকমলকে ছাড়া একটু বিপদেই পড়ে গেল লঙ্কানরা। গত কয়েক বছরে টেস্টে শ্রীলঙ্কার সেরা পেসার লাকমল। ২০১৭ সালে দুবাইয়ে পাকিস্তানের বিপক্ষে লঙ্কানদের ২-০ ব্যবধানে টেস্ট সিরিজ জয়ে বড় অবদান ছিল তার। এক প্রান্তে রান আটকে রেখে স্পিনারদের উইকেট নেওয়ায় দারুণ সহায়তা করেছিলেন। দুই টেস্টে ৫৮.৩ ওভারে মাত্র ২.২২ ইকোনমিতে নিয়েছিলেন ৬ উইকেট।</p>
    </article>
  </body>
</html>