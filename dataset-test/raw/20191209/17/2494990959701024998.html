<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/12/09/news/sergio-mattarella-evasione-fiscale-grave-indecente-studenti-quirinale-1253077/"/>
    <meta property="og:site_name" content="Il Tempo"/>
    <meta property="article:published_time" content="2019-12-09T17:44:12+00:00"/>
    <meta property="og:title" content="Lezione di Mattarella agli studenti: evasione fiscale problema grave e indecente"/>
    <meta property="og:description" content="Monito del presidente della Repubblica Sergio Mattarella: &quot;l’evasione fiscale è un problema grave e indecente&quot;. Scuola-Quirinale. Il Capo dello Stato sbotta parlando in maniera esplicita davanti una delegazione di studenti romani, abruzzesi, milanesi, calabresi e marchigi..."/>
  </head>
  <body>
    <article>
      <h6 class="kicker">SCUOLA QUIRINALE</h6>
      <h1>Lezione di Mattarella agli studenti: evasione fiscale problema grave e indecente</h1>
      <address>
        <time datetime="2019-12-09T17:44:12+00:00">09 Dec 2019, 17:44</time>
      </address>
      <p>Monito del presidente della Repubblica <b>Sergio Mattarella</b>: "l’evasione fiscale è un problema grave e indecente". Scuola-Quirinale. Il Capo dello Stato sbotta parlando in maniera esplicita davanti una delegazione di studenti<b> romani</b>, <b>abruzzesi</b>, <b>milanesi</b>, <b>calabresi</b> e <b>marchigiani </b>ricevuti ogg<b>i al Quirinale.</b></p>
      <p>Rispondendo a una domanda di alcuni studenti ospiti al Quirinale («Perché in Italia è così difficile combattere la piaga dell’evasione fiscale?»), il Capo dello Stato afferma che «l’evasione fiscale è l’esaltazione della chiusura in sé stessi, dell’individualismo esasperato. È un problema serio in molti Paesi. Lo è nel nostro. Vi sono Paesi in cui è molto più grave, vi sono Paesi in cui invece il senso civico di ciascuno lo ha quasi azzerato».</p>
      <p>Secondo Mattarella si tratta di «un problema grave perché significa ignorare che si vive insieme e che la convivenza significa contribuire tutti insieme - come dice la Costituzione, secondo le proprie possibilità - alla vita comune. Chi evade cerca invece di sottrarsi a questo dovere, di sfruttare le tasse che pagano gli altri per i servizi di cui si avvale. È una cosa, a rifletterci, davvero indecente, perché i servizi comuni, la vita comune è regolata dalle spese pubbliche. Se io mi sottraggo al mio dovere di contribuire sto sfruttando quello che gli altri pagano, con le tasse che pagano. E questa è una cosa di particolare gravità». </p>
      <p> "L’evasione fiscale è calcolata nell’ultimo documento ufficiale dell’anno passato circa 119 miliardi di euro: una somma enorme. Se scomparisse, le possibilità di aumentare pensioni, di aumentare stipendi, di abbassare le tasse per chi le paga, e così via, sarebbero di molto aumentate», prosegue Mattarella sottolineando che «il problema è di norme, di interventi, di controlli, di verifiche - che stanno dando qualche risultato - ma è soprattutto di cultura e di mentalità, di capire che in un’associazione, in una società, in una convivenza, tutti devono contribuire allo sforzo comune. C’è chi lo fa con onestà e c’è chi lo fa sfruttando quanto gli altri fanno: e questo non è giusto".</p>
      <p>All’incontro con le scuole hanno partecipato gli studenti dell'<b>I.I.S. Caterina da Siena</b> e <b>ITAS Giulio Natta</b> di <b>Milano</b>; <b>I.I.S. Montauti Delfico</b> di <b>Teramo</b>; <b>Liceo Artistico Preziotti Licini</b> di <b>Fermo</b> - <b>Porto San Giorgio</b>; <b>Liceo Classico Dante Alighieri</b> di <b>Roma</b>; <b>Liceo Amaldi</b> di <b>Roma</b>; <b>Liceo Scientifico Filippo Silvestri di Portic</b>i (NA); <b>I.I.S. Piria di Rosarno</b> (RC); <b>Convitto Cutelli di Catania</b>; delegazioni dei <b>Licei Albertelli</b>, <b>Keplero</b>, <b>Kennedy</b> e <b>Visconti</b> di <b>Roma</b>. </p>
      <p>Tutti gli studenti, mai così così attenti, hanno ascoltato la lezione del capo dello Stato, salito in cattedra al Quirinale.</p>
    </article>
  </body>
</html>