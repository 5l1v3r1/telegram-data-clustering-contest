<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420680"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T17:50:00+00:00"/>
    <meta property="og:title" content="טסלר: סובלנות חד-צדדית? צביעות"/>
    <meta property="og:description" content="&quot;אי אפשר להיות סובלניים כלפי מסתננים ועובדים זרים ומצד שני לגלות אפס סובלנות כלפי נושאי דת והלכה&quot;, הבהיר ח&quot;כ טסלר בנאומו בכנסת."/>
  </head>
  <body>
    <article>
      <h1>טסלר: סובלנות חד-צדדית? צביעות</h1>
      <address>
        <time datetime="2019-12-09T17:50:00+00:00">09 Dec 2019, 17:50</time>
      </address>
      <p>במהלך נאומו אחר הצהריים (שני)במליאת הכנסת במסגרת ציון 'יום הסובלנות הבינלאומי' קרא ח"כ יעקב טסלר (יהדות התורה) לגלות סובלנות אף כלפי הציבור המסורתי בישראל.</p>
      <p>"סובלנות היא משורש המילה ס-ב-ל – ופירושה נכונות להכיר בזכות קיומן של דעות שונות ולסבול אותן", אמר בפתח נאומו. "אנו חווים לעתים קרובות קושי לקבל התנהגות חריגה או עמדה קיצונית או אפילו כוחנית.</p>
      <p>"לעיתים קרובות מגיעים הדברים למתחים ואפילו לאלימות בין פרטיים וקבוצות חברתיות ופוליטיות.אחד התנאים החשובים לקיומה של חברה דמוקרטית, היא הסובלנות; היכולת של קבוצות שונות לחיות זו לצד זו למרות אי-ההסכמה השוררת ביניהן".</p>
      <p>הוא הרחיב אודות הקיטוב השורר בחברה הישראלית. "עד כמה הדברים אקטואליים ועד כמה חשובה הסובלנות, נוכל לראות במיוחד במצב הפוליטי הרגיש בו אנו נמצאים. החברה הישראלית מפולגת לצערנו ומתאפיינת בקיטובים רבים. קבוצות רבות בישראל סובלות מתיוג, אפליה, הדרה ושנאה ואף מגילויי אלימות מילולית ופיזית, הסתה ושיסוע על רקע לאומי, דתי ועוד".</p>
      <p>טסלר קרא לנהוג בסובלנות כלפי כולם במידה שווה. "להיות כביכול סבלן כשנוח או בגלל שזה טרנד זו אינה סובלנות. כפי שאנחנו רואים אצל פוליטיקאים רבים וארגוני זכויות למיניהם אשר מנסים להיות יפי נפש כלפי סוגיי אוכלוסיות שונות וכשזה מגיע לאג'נדה שלא עולה בקנה מידה עם השקפת עולמם, או שהם חושבים שהם יכולים לעשות רווח פוליטי הם מאבדים את הסובלנות (שכנראה כלל לא הייתה להם) ומסיתים ופוגעים במגזר שלם ובפרט בנושאי דת".</p>
      <p>"הנה לכם דוגמא קלאסית של העדר סובלנות. בהרבה ערים בארץ, קמה התנגדות חריפה להפעלת צופרי השבת המבשרים על כניסת השבת. מדובר בס"ה בהשמעת מוזיקה נעימה למספר רגעים. הצופר, מהווה תזכורת לא רק לחרדים ודתיים, אלא גם לרבבות משפחות מסורתיות שנוהגות להדליק נרות שבת. אז למה ההתנגדות הזו? למה אי אפשר לגלות טיפה סובלנות לנורמה המבורכת הזו שנמשכת בין שלש לחמש דקות בשבוע? רק בגלל שיש לזה ניחוח יהודי?", תהה טסלר.</p>
      <p>חבר הכנסת טען כי סובלנות סלקטיבית - היא צביעות. "אי אפשר מצד אחד לבוא ולהטיף מוסר, עד כמה צריכים להיות סובלניים כלפי מסתננים, עובדים זרים, או להבדיל כלפיי חיות וכדומה, - ומצד שני להיות אפס סובלניים כלפי נושאי דת והלכה, כלפיי אמונתם ואורח חייהם של אחרים ולנסות לעשות קריירה פוליטית משנאה למגזר שלם המבקשים לחיות על פי השקפת עולמם. אין זו אלא צביעות אחת גדולה ואפס סובלנות כלפי האחר".</p>
    </article>
  </body>
</html>