<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/marcel-ciolacu-presedintele-camerei-deputatilor-ii-cere-premierului-ludovic-orban-sa-il-revoce-de-urgenta-pe-florin-citu-e-un-ministru-iresponsabil-18660713"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T17:17:31+00:00"/>
    <meta property="og:title" content="Marcel Ciolacu, preşedintele Camerei Deputaţilor, îi cere premierului Ludovic Orban să îl revoce „de urgenţă” pe Florin Cîţu: E un ministru iresponsabil"/>
    <meta property="og:description" content="Preşedintele Camerei Deputaţilor, Marcel Ciolacu, îi solicită premierului Ludovic Orban să îl demită „de urgenţă” pe Florin Cîţu, după ce Senatul a adoptat moţiunea simplă la adresa ministrului de Finanţe. "/>
  </head>
  <body>
    <article>
      <h1>Marcel Ciolacu, preşedintele Camerei Deputaţilor, îi cere premierului Ludovic Orban să îl revoce „de urgenţă” pe Florin Cîţu: E un ministru iresponsabil</h1>
      <address><time datetime="2019-12-09T17:17:31+00:00">09 Dec 2019, 17:17</time> by <a rel="author">Diana Grigore, Mediafax</a></address>
      <p>Preşedintele Camerei Deputaţilor, Marcel Ciolacu, îi solicită premierului Ludovic Orban să îl demită „de urgenţă” pe Florin Cîţu, după ce Senatul a adoptat moţiunea simplă la adresa ministrului de Finanţe. </p>
      <p>„Cîţu – demisia! În Senat, a trecut astăzi moţiunea simplă împotriva ministrului Finanţelor. PNL nu a înţeles semnalul de alarmă pe care l-a primit atunci când Parlamentul nu i-a dat aviz lui Florin Cîţu pentru a fi ministrul Finanţelor.<br/>În nicio lună de zile, acest om a îndatorat România cu 10 miliarde de lei, a prăbuşit cursul de schimb, a umflat artificial deficitul bugetar şi vrea să vândă cele mai profitabile companii naţionale pentru a-şi acoperi incompetenţa. Este un ministru iresponsabil care deja a făcut mult rău României. Trebuia oprit! Premierul Orban ar trebui să îl revoce de urgenţă! Nu există altă soluţie!”, a scris Marcel Ciolacu, pe Facebook.</p>
      <p>Senatorii au adoptat, luni, moţiunea simplă depusă de PSD la adresa ministrului de Finanţe Florin Cîţu.</p>
      <p>Moţiunea simplă la adresa lui Florin Cîţu a trecut cu 59 de voturi „pentru”, 56 de voturi „împotrivă” şi două abţineri.</p>
      <p>Votul a fost unul secret, electronic.</p>
      <p>Potrivit regulamentului Senatului, moţiunea simplă exprimă poziţia Senatului într-o anumită problemă de politică internă sau externă ori, după caz, cu privire la o problemă ce a făcut obiectul unei interpelări.</p>
      <p>Astfel, moţiunea simplă nu obligă demiterea ministrului.</p>
      <p>Moţiunea simplă depusă la adresa ministrului de Finanţe a fost iniţiată de PSD şi a avut ca titlu; „Guvernare PNL-numele tău este austeritate”.</p>
      <p>Florin Cîţu a afirmat că va demisiona, dacă PNL îi va cere acest lucru.</p>
      <p>Ludovic Orban a anunţat, însă, că nu îl va demite pe Florin Cîţu de la Ministerul de Finanţe, deoarece PSD e ultimul partid care îşi poate da cu părerea despre finanţele publice, după „dezastrul” creat în trei ani de guvernare.</p>
    </article>
  </body>
</html>