<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80193088/"/>
    <meta property="og:site_name" content="Janam TV"/>
    <meta property="article:published_time" content="2019-12-09T17:29:24+00:00"/>
    <meta property="og:title" content="പാര്‍ലമെന്റിനെ അധിക്ഷേപിച്ച് ഒവൈസി; ദേശീയ പൗരത്വ ഭേദഗതി ബില്ല് കീറി എറിഞ്ഞു."/>
    <meta property="og:description" content="ന്യൂഡല്‍ഹി : പാര്‍ലമെന്റില്‍ ദേശീയ പൗരത്വ ബില്ല് കീറി എറിഞ്ഞ് എഐഎംഐഎം നേതാവ് ഒവൈസി. ബില്ലുമായി ബന്ധപ്പെട്ട് പാര്‍ലമെന്റില്‍ നടന്ന ചര്‍ച്ചയ്ക്കിടെയാണ്"/>
  </head>
  <body>
    <article>
      <h1>പാര്‍ലമെന്റിനെ അധിക്ഷേപിച്ച് ഒവൈസി; ദേശീയ പൗരത്വ ഭേദഗതി ബില്ല് കീറി എറിഞ്ഞു.</h1>
      <address><time datetime="2019-12-09T17:29:24+00:00">09 Dec 2019, 17:29</time> by <a rel="author">Janam TV Web Desk</a></address>
      <p>ന്യൂഡല്‍ഹി : പാര്‍ലമെന്റില്‍ ദേശീയ പൗരത്വ ബില്ല് കീറി എറിഞ്ഞ് എഐഎംഐഎം നേതാവ് ഒവൈസി. ബില്ലുമായി ബന്ധപ്പെട്ട് പാര്‍ലമെന്റില്‍ നടന്ന ചര്‍ച്ചയ്ക്കിടെയാണ് ഒവൈസി ബില്ല് കീറി എറിഞ്ഞത്. ബില്ല് കീറി കളഞ്ഞതിലൂടെ താനും മഹാത്മാ ഗാന്ധിയുടെ പാത പിന്തുടരുകയാണെന്നും ഒവൈസി പാര്‍ലമെന്റില്‍ വ്യക്തമാക്കി.</p>
      <p>മുസ്ലീംവിഭാഗത്തെ രാജ്യമില്ലാത്തവരാക്കി മാറ്റുകയാണ് ബില്ലിന്റെ ലക്ഷ്യം. അതുകൊണ്ടാണ് ബില്ല് കീറി എറിഞ്ഞത്. ആഫ്രിക്കയിലെ പൗരത്വ രജിസ്റ്റര്‍ മഹാത്മാ ഗാന്ധിയും കീറി എറിഞ്ഞിരുന്നു. ദേശീയ പൗരത്വ ഭേദഗതി ബില്ലിന്റെ കാര്യത്തില്‍ താനും അങ്ങിനെയാണ് ചെയ്യേണ്ടതെന്നും തന്റെ പ്രവര്‍ത്തിയെ ന്യായീകരിച്ച് ഒവൈസി പറഞ്ഞു.</p>
      <p>പൗരത്വ ഭേദതഗതി ബില്ല് കീറി എറിഞ്ഞതിലൂടെ പാര്‍ലമെന്റിനെ അധിക്ഷേപിക്കുകയാണ് ഒവൈസി ചെയ്തതെന്ന് എംപിമാര്‍ പറഞ്ഞു. ഇതിന് പുറമേ ഒവൈസിയുടെ പാര്‍ലമെന്റിലെ സംസാരം വര്‍ഗീയത വളര്‍ത്തുന്നതും പ്രകോപനപരവുമായിരുന്നു എന്നും എംപിമാര്‍ ആരോപിച്ചു.</p>
      <p>ദേശീയ പൗരത്വ ഭേദഗതി ബില്ല് അവതരണത്തെ 293 പേര്‍ അനുകൂലിച്ചപ്പോള്‍ 82 പേരാണ് എതിര്‍ത്തത്. ഇതില്‍ ഒവൈസിയും ഉണ്ടായിരുന്നു. ഇതിന് മുന്‍പും രാജ്യ താത്പര്യത്തിന് എതിരായ നിലപാടുകളാണ് ഒവൈസി സ്വീകരിച്ചിട്ടുള്ളത്. ഇതിനെതിരെ മുസ്ലീം സമുദായത്തില്‍ നിന്നുതന്നെ ഒവൈസിയ്ക്ക് എതിര്‍പ്പുകളും ഉണ്ടായിട്ടുണ്ട്.</p>
      <p>അയോദ്ധ്യ വിധിക്കെതിരെ ഒവൈസി നടത്തിയ പ്രസ്താവന ഏറെ വിവാദമായിരുന്നു. മുസ്ലീങ്ങള്‍ക്ക് ആരുടെയും ഔദാര്യം ആവശ്യമില്ലെന്നും അയോധ്യയില്‍ 5 ഏക്കര്‍ ഭൂമി വാങ്ങാന്‍ മുസ്ലീങ്ങള്‍ വിചാരിച്ചാല്‍ സാധിക്കുമെന്നുമായിരുന്നു ഒവൈസി വിധിയ്‌ക്കെതിരെ പ്രതികരിച്ചത്. ഇതിന് പിന്നാലെ ഒവൈസി മുസ്ലീങ്ങളെ തെറ്റിധരിപ്പിക്കുകയാണെന്നും സമുദായങ്ങളെ തമ്മിലടിപ്പിക്കാനാണ് അദ്ദേഹം ശ്രമിക്കുന്നതെന്നും ആരോപിച്ച് മുസ്ലീം സമുദായ സംഘടനകളും രംഗത്തെത്തിയിരുന്നു.</p>
    </article>
  </body>
</html>