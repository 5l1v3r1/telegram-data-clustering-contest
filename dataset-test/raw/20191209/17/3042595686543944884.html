<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/luftambulanselege-sier-opp-jobben/71912223"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T17:52:53+00:00"/>
    <meta property="og:title" content="Luftambulanselege sier opp jobben"/>
    <meta property="og:description" content="Ifølge TV 2 har den første oppsigelsen på grunn av ambulanseflymangelen i Nord-Norge kommet på bordet."/>
  </head>
  <body>
    <article>
      <h1>Luftambulanselege sier opp jobben</h1>
      <h2>Ifølge TV 2 har den første oppsigelsen på grunn av ambulanseflymangelen i Nord-Norge kommet på bordet.</h2>
      <address><time datetime="2019-12-09T17:52:53+00:00">09 Dec 2019, 17:52</time> by <a rel="author">NTB I</a></address>
      <p>- Jeg ser lysere på å eventuelt hente pasienter ut av en krigssone, enn å fly ambulansefly de nærmeste måneder i Nord-Norge, skriver flylegen i oppsigelsesbrevet, melder <a href="https://www.tv2.no/nyheter/11054395/">TV 2</a>.</p>
      <p>Legen som ønsker å være anonym, har jobbet tre år i luftambulansetjenesten og har vært på rundt 70 oppdrag.</p>
      <p>Han sier han stortrives i jobben, men etter at Babcock overtok som operatør i juli i år, kan han ikke forsvare jobben som overlege i luftambulansetjenesten lenger.</p>
      <p>
        <b>- Etter noen måneders flyging med ny operatør synes jeg at flysikkerheten føles så nedprioritert, at jeg ikke lenger ønsker å være en del av videre tjeneste. Både for min egen del, min familie/barn, mine venner i flycrewet og pasientene vi henter, skriver flylegen i oppsigelsesbrevet.</b>
      </p>
      <p>Babcock understreker at de setter sikkerheten først, men ønsker ikke å kommentere innholdet i legens oppsigelse.</p>
      <p>- Babcock setter alltid sikkerheten foran alt. Det er derfor vi har satt fly på bakken inntil vi har funnet årsaken til feilene, sier sjef for flyoperasjoner i Babcock, Hans Skog-Andersen, til TV 2.</p>
    </article>
  </body>
</html>