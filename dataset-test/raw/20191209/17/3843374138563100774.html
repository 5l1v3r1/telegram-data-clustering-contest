<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/legionari/09122019-edgaram_kuldam_un_arturam_ozolinam_varti_"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T17:42:43+00:00"/>
    <meta property="og:title" content="Gudļevskis par došanos uz Vāciju: &quot;Priecājos, ka varēšu pierādīt meistarību tik spēcīgā līgā&quot;(27)"/>
    <meta property="og:description" content="Edgars Kulda Krievijas Augstākās līgas čempiones labā šosezon 15 spēlēs jau spējis atzīmēties ar deviņiem (6+3) punktiem"/>
  </head>
  <body>
    <article>
      <h1>Gudļevskis par došanos uz Vāciju: "Priecājos, ka varēšu pierādīt meistarību tik spēcīgā līgā"(27)</h1>
      <address>
        <time datetime="2019-12-09T17:42:43+00:00">09 Dec 2019, 17:42</time>
      </address>
      <p>Krievijas Augstākajā hokeja līgā (VHL) ar produktīvu sniegumu šodien izcēlušies latviešu hokejisti, uzbrucējam Edgaram Kuldam gūstot vārtus, bet aizsargam Eduardam Hugo Jansonam atdodot viņam rezultatīvu piespēli Leonīda Tambijeva vadītās Karagandas "Saryarka" zaudējumā 1:2 pret "Ryazan", kā arī uzbrucējam Artūram Ozoliņam gūstot pēdējos vārtus Toljati "Lada" 3:1 panākumā pār Permas "Molot-Prikamye".</p>
      <p><b>Edgaram Kuldam</b>, kurš šodien laukumā pavadītajās 21:04 minūtēs izdarīja četrus metienus pa vārtiem un nopelnīja lietderības koeficientu +1, šis bija sestais vārtu guvums, kā arī devītais rezultativitātes punkts "Saryarka" rindās vispār. Savukārt 21:07 minūtes spēlējušajam, vienu metienu izdarījušajam un +/- rādītāju +1 iekrājušajam <b>Jansonam</b> ceturtais (0+4) rezultativitātes punkts Kazahstānas kluba sastāvā. 18:01 minūtes uz ledus bija cits "Saryarka" aizsargs <b>Edgars Siksna</b>, sev dotajā spēles laikā nopelnot divu minūšu noraidījumu un izdarot vienu metienu pa vārtiem.</p>
      <p>VHL pašreizējā čempionvienība "Saryarka" ar 32 spēlēs iekrātu 41 punktu 2. konferences kopvērtējumā atrodas sestajā vietā. Tikmēr ar tikpat mačos iegūtiem 46 punktiem 1. konferences ceturtajā vietā ir "Lada", kuras otrajā uzbrucēju virknējumā spēlējošais <b>Artūrs Ozoliņš</b> šovakar 66 sekundes līdz pamatlaika izskaņai ripu raidīja tukšos pretinieku vārtos.</p>
      <p>31 gadu vecais latviešu hokejists šosezon Toljati vienības labā izcēlies ar desmit vārtu guvumiem un desmit rezultatīvām piespēlēm.</p>
      <p>Izmantotie resursi:<br/><a href="http://www.vhlru.ru/">Высшая хоккейная лига - Официальный сайт</a></p>
    </article>
  </body>
</html>