<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811144/%D8%A8%D8%A7-%D8%AD%D8%B1%D9%81%E2%80%8C%D9%87%D8%A7%DB%8C%DB%8C-%DA%A9%D9%87-%D9%85%DB%8C%E2%80%8C%D8%B2%D9%86%D9%85-%D9%81%D8%AA%D8%AD%DB%8C-%D8%A8%D9%85%D8%A7%D9%86%D8%AF-%D9%85%D8%B1%D8%A7-%D9%86%DB%8C%D9%85-%D9%81%D8%B5%D9%84-%D8%A8%DB%8C%D8%B1%D9%88%D9%86-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T17:58:00+00:00"/>
    <meta property="og:title" content="سیدحسین حسینی: با حرف‌هایی که می‌زنم، فتحی بماند مرا نیم فصل بیرون می‌کند"/>
    <meta property="og:description" content="دروازه بان تیم فوتبال استقلال به انتقاد از مدیریت امیرحسین فتحی پرداخت و گفت: با حرف‌هایی که می‌زنم نیم فصل من را بیرون می‌کنند."/>
  </head>
  <body>
    <article>
      <h1>سیدحسین حسینی: با حرف‌هایی که می‌زنم، فتحی بماند مرا نیم فصل بیرون می‌کند</h1>
      <h2>دروازه بان تیم فوتبال استقلال به انتقاد از مدیریت امیرحسین فتحی پرداخت و گفت: با حرف‌هایی که می‌زنم نیم فصل من را بیرون می‌کنند.</h2>
      <address>
        <time datetime="2019-12-09T17:58:00+00:00">09 Dec 2019, 17:58</time>
      </address>
      <p>به گزارش گروه ورزشی خبرگزاری دانشجو، سیدحسین حسینی پس از تساوی استقلال برابر پیکان به انتقاد از مدیریت باشگاه پرداخت و گفت: وعده‌های دروغی که مسئولان باشگاه داده اند تمرکز را از همه بازیکنان گرفته بود. به خاطر اتفاقی که دیروز رخ داد بازیکنان تیم در اردوی دیشب گریه می‌کردند. ما برای این بازی استراماچونی را نداشتیم و کارمان سخت بود.<br/><br/>وی با انتقاد از مدیریت امیرحسین فتحی گفت: وقتی یک مدیر نمی‌تواند کارایی داشته باشد باید ول کند و برود. آقای فتحی از جان این باشگاه چه می‌خواهید یا چه نفعی می‌برید که حاضر نیستید باشگاه را رها کنید و بروید. اگر کارایی ندارید چرا مانده اید. چه نفعی می‌برید؟ این باشگاه برای شما چه دارد که ول نمی‌کنید بروید؟<br/><br/>حسینی در مورد مشکلات مالی که برای استراماچونی به وجود آمده گفت: بعد از اینکه ایشان چندین بار گفتند که مشکلات مالی داریم من با یکی از مسئولان باشگاه صحبت کردم که گفت: به استرا بگو پولش آماده است. چون از بین بازیکنان من با استرا در تماس بودم گفتم که پولت را تا دوشنبه می‌دهند، اما دوباره شک کردم که نکند مسئولان باشگاه مثل همیشه بدقولی کنند. <br/><br/>وی ادامه داد: دوباره با آن فرد تماس گرفتم و پرسیدم که آیا ۸۸ هزار دلار را می‌دهید و ۱۲ هزار دلار را هم بعدا می‌دهید که گفتند نه الان حاضر نیست، ولی تا چند روز دیگر می‌دهیم! من هم به استرا واقعیت را گفتم.<br/><br/>حسینی با انتقاد از اعضای هیات مدیره نیز گفت: چرا هر وقت تیم نتیجه نمی‌گیرد سرمربی را می‌کشند باشگاه و به او اولتیماتوم می‌هند. چرا وقتی تیم نتیجه گرفته است ایشان را دعوت نکردند و بگویند مشکلت را حل می‌کنیم. ما کلا با ۱۴ بازیکن این نتیجه را گرفته ایم. بقیه بازیکنان جوان هستند و تجربه حضور در لیگ برتر را ندارند. مگر می‌شود استقلال را اینطور ببندند. اول فصل قرارداد‌ها را کم کردند. فکر کنم تیم را با ۱۵-۱۶ میلیارد جمع کردند. با این هزینه یک مربی ایرانی انتخاب می‌کردید. چرا رفتید یک مربی از ایتالیا آورده ایم. اگر تحریم هستید همان اول فصل با سرمربی صحبت می‌کردید. <br/><br/>وی ادامه داد: دو بار پول را ریختند به حساب استراماچونی که پلیس دنبالش بود. به مسئولان باشگاه می‌گوید که پول نریزید به حساب، اما بازهم قبل از بازی با سپاهان برایش پول می‌ریزند که برایش مشکل ساز می‌شود.<br/><br/>سیدحسینی حسنی ادامه داد: می‌دانم با این حرف‌هایی که می‌زنم آقای فتحی نیم فصل من را بیرون می‌کند و می‌رود یک دروازه بان دیگر می‌آورد. ایراد ندارد من حرف هایم را می‌زنم که بعدا نگویند چرا وقتی فتحی بود این حرف‌ها را نمی‌زدید. بس است دیگر آقای فتحی.<br/><br/>وی در مورد اقدامی که استراماچونی انجام داد گفت: ما خودمان هم انتظار نداشتیم که ایشان اینطور برود. اما از قبل گفته بودند که اگر مشکلات مالی را حل نکنند من می‌روم. من قبل از بازی با سپاهان به مسئولان باشگاه گفتم که پول سرمربی را بدهید که گفتند باشد، اما این کار را نکردند. <br/><br/>حسینی ادامه داد: مسئولان باشگاه گفتند که بیایم علیه استراماچونی بیانیه بدهیم. اما من پیشنهاد کردم که بروید در خانه وی با او صحبت کنید. اما اختلاف بین آن‌ها زیاد است و نتوانستند کاری کنند. <br/><br/>دروازه بان تیم فوتبال استقلال ادامه داد: طوری به بازیکنان پول می‌دهند که بین آن‌ها اختلاف به وجود بیاید. شگردشان همین است. کار‌های دیگری هم کردند که اصلا برای باشگاه مثبت نبوده است. هیچ کار مثبتی انجام نداده است و همه اش وعده دروغ داده اند. <br/><br/>حسینی در مورد انتخاب فرهاد مجیدی نیز گفت: اگر هم فرهاد مجیدی انتخاب شود فشار زیادی روی او خواهد بود. تیم الان صدر جدول است و هر کسی بیاید جای استراماچونی کار سختی دارد و فشار زیادی را روی دوش خودش خواهد گذشت.</p>
    </article>
  </body>
</html>