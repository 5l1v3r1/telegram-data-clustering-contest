<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813754/%D8%A7%D8%AF%D8%A7%D9%85%D9%87-%DA%A9%D8%A7%D8%B1-%D9%87%D9%85%D9%87-%D8%A7%D9%85%D8%A7%DA%A9%D9%86-%D9%85%D8%AC%D8%A7%D8%B2-%D9%88-%D8%BA%DB%8C%D8%B1%D9%85%D8%AC%D8%A7%D8%B2-%D8%AA%D9%88%D8%B2%DB%8C%D8%B9-%DA%AF%D8%A7%D8%B2-LPG-%D8%A8%D8%B1%D8%A7%DB%8C-%D8%AE%D9%88%D8%AF%D8%B1%D9%88%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:54:04+00:00"/>
    <meta property="og:title" content="ادامه کار همه اماکن مجاز و غیرمجاز توزیع گاز LPG برای خودروها، متوقف شود"/>
    <meta property="og:description" content="ایسنا/کردستان معاون هماهنگی امور اقتصادی و توسعه منابع استاندار، گفت: باید ظرف ۳ روز و با استفاده از همه ظرفیت های قانونی، از ادامه کار همه اماکن مجاز و غیرمجاز توزیع گاز مایع LPG برای خودروها، جلوگیری شود."/>
  </head>
  <body>
    <article>
      <h6 class="kicker">معاون هماهنگی امور اقتصادی و توسعه منابع استانداری کردستان:</h6>
      <h1>ادامه کار همه اماکن مجاز و غیرمجاز توزیع گاز LPG برای خودروها، متوقف شود</h1>
      <address><time datetime="2019-12-09T17:54:04+00:00">09 Dec 2019, 17:54</time> by <a rel="author">نشمین نوشادی</a></address>
      <p>ایسنا/کردستان معاون هماهنگی امور اقتصادی و توسعه منابع استاندار، گفت: باید ظرف ۳ روز و با استفاده از همه ظرفیت های قانونی، از ادامه کار همه اماکن مجاز و غیرمجاز توزیع گاز مایع LPG برای خودروها، جلوگیری شود.</p>
      <p>حسین فیروزی امروز(18آذر) در بیست‌وچهارمین جلسه ستاد تنظیم بازار استان، با تاکید بر ناایمن و غیراستاندارد بودن استفاده از کپسول های گاز LPG به عنوان سوخت خودروها، اظهار کرد: باید با کمک رسانه ها، هشدارهای لازم در این خصوص به مردم داده شود تا برای سود مادی حداقلی باعث گرفتاری خود و جامعه نشوند.</p>
      <p> وی همچنین بر لزوم جلوگیری از ورود هرگونه کالای غیر استاندارد یا تاریخ مصرف نزدیک به انبار کالاهای اساسی استان تاکید کرد و افزود: مسئولیت دپوی هر نوع کالای غیر استاندار در انبارهای استان، با تامین کننده آن است. </p>
      <p>معاون اقتصادی استاندار، از مدیران مرتبط خواست ظرف ۲ هفته اطلاعات دقیق و به روز همه کالاهای اساسی موجود در انبارهای استان را به صورت محرمانه در اختیار مدیرکل صمت استان قرار دهند تا در زمان نیاز مورد استفاده قرار گیرد.</p>
      <p> فیروزی بیان کرد: دستگاه مرتبط علاوه بر ادامه نظارت های جدی بر بازار و ارسال اطلاعات دقیق و به روز از وضعیت بازار به دفتر استاندار و وزیر صمت؛ تحلیل اقتصادی متناسب با بازار استان نیز انجام شود. </p>
      <p>وی خاطرنشان کرد: در بخش هایی که نظارت و کنترل قیمت ها در تصمیم گیری استان نیست باید از ستاد تنظیم بازار کشور کمک بگیریم. (از جمله افزایش کرایه حمل بار خودروهای گازوییلی)</p>
      <p> فیروزی در خصوص پیشنهاد عرضه گوشت با واسطه کمتر نیز خواستار بررسی این موضوع در کارگروه مرتبط شد و پیشنهاد داد، در این خصوص از صنف فعال کمک گرفته شود و افزود: حقوق مصرف کننده ایجاب می کند در صورت عدم همکاری صنف، از جایگزین استفاده شود.</p>
      <p>انتهای پیام</p>
    </article>
  </body>
</html>