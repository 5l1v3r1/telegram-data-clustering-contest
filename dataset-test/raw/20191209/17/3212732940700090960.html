<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mynet.com/fifa-dan-rusya-ile-ilgili-ilk-aciklama-geldi-242723-myspor"/>
    <meta property="og:site_name" content="Mynet Spor"/>
    <meta property="article:published_time" content="2019-12-09T17:10:59+00:00"/>
    <meta property="og:title" content="FIFA'dan Rusya ile ilgili ilk açıklama geldi!"/>
    <meta property="og:description" content="FIFA, Rusya'nın 2022 Dünya Kupası'na katılıp katılamayacağına dair önümüzdeki günlerde karar alacağını açıkladı."/>
  </head>
  <body>
    <article>
      <h1>FIFA'dan Rusya ile ilgili ilk açıklama geldi!</h1>
      <h2>FIFA, Rusya'nın 2022 Dünya Kupası'na katılıp katılamayacağına dair önümüzdeki günlerde karar alacağını açıkladı.</h2>
      <address><time datetime="2019-12-09T17:10:59+00:00">09 Dec 2019, 17:10</time> by <a rel="author">Mynet</a></address>
      <p><b>FIFA</b>, Uluslararası Doping Ajansı <b>WADA</b>'nın organize doping yapıldığı gerekçesiyle <b>Rusya</b>'yı tüm majör spor etkinliklerinden 4 yıl boyunca men etmesi sonrası bir açıklama yayınladı.</p>
      <p>FIFA Basın Sözcüsü'nün Rusya haber Ajansı'na yaptığı açıklamada, "FIFA, WADA'nın verdiği karar sonrası sözlü olarak bildirildi. Resmi evraklar ulaştıktan sonra hem WADA ile hem de Uluslararası Olimpiyat Komitesi ile birer görüşme yapacağız. Verilen bu kararın futbol üzerindeki muhtemel etkilerini ve yaptırımlarına o zaman karar vereceğiz." yanıtını verdi.</p>
      <p>FIFA'nın Rusya'yı 2020 Tokyo Olimpiyatları'ndan ve 2022 Dünya Kupası'ndan men etmesi bekleniyor. Ancak, UEFA düzenlediği ve dünya çapında 'majör' etkinlik kabul edilmediği için EURO 2020 hakkında bir karar vermeyecek. Rusya Milli Takımı, UEFA aksi yönde bir karar vermezse EURO 2020'ye katılacak.</p>
      <p>Rusya Futbol Federasyonu ise 2022 Dünya Kupası'na katılmak için FIFA ile temasa geçeceğini ve tüm çabayı göstereceklerini duyurdu.</p>
      <h3>RUSYA BAŞBAKANI MEDVEDEV'DEN SERT TEPKİ</h3>
      <p>Rusya Başbakanı Dmitriy Medvedev, Dünya Dopingle Mücadele Ajansı'nın (WADA) doping kurallarına uymadığı gerekçesiyle Rusya'yı 4 yıl boyunca olimpiyat ve dünya şampiyonalarından men etme kararına sert bir dille eleştirdi.</p>
      <p>Bir şekilde cezalandırılmış sporcularla ilgili bu tür kararların sık sık tekrarlandığını kaydeden Medvedev, "Bu karar, halihazırda kronik bir biçim kazanmış olan Rus karşıtı histerinin devamıdır." yorumunda bulundu.</p>
    </article>
  </body>
</html>