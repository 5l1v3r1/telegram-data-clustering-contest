<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Drsna-cisla-Tolik-nas-bude-stat-zelenani-ekonomiky-v-miliardach-eur-606394"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T17:56:00+00:00"/>
    <meta property="og:title" content="Drsná čísla: Tolik nás bude stát zelenání ekonomiky, v miliardách eur"/>
    <meta property="og:description" content="Do pondělních Dvaceti minut Radiožurnálu Českého rozhlasu zavítal ministr průmyslu za hnutí ANO a vicepremiér vlády Andreje Babiše Karel Havlíček a na rovinu prohlásil, kolik nás bude stát zezelenání naší ekonomiky. Ministr to odhadl na 25 miliard eur a vláda prý bude tyto peníze žádat po Bruselu. Popsal také, jak se dívá na možný střet zájmů předsedy vlády Babiše a „drobné stovky milionů korun“, o které zde jde."/>
  </head>
  <body>
    <article>
      <h1>Drsná čísla: Tolik nás bude stát zelenání ekonomiky, v miliardách eur</h1>
      <address>
        <time datetime="2019-12-09T17:56:00+00:00">09 Dec 2019, 17:56</time>
      </address>
      <p>
        <b>Do pondělních Dvaceti minut Radiožurnálu Českého rozhlasu zavítal ministr průmyslu za hnutí ANO a vicepremiér vlády Andreje Babiše Karel Havlíček a na rovinu prohlásil, kolik nás bude stát zezelenání naší ekonomiky. Ministr to odhadl na 25 miliard eur a vláda prý bude tyto peníze žádat po Bruselu. Popsal také, jak se dívá na možný střet zájmů předsedy vlády Babiše a „drobné stovky milionů korun“, o které zde jde.</b>
      </p>
      <p>V úvodu pořadu upozornil, že zatímco Evropa snižuje produkci CO2, tak ostatní kontinenty CO2 navyšují. „To, že my si tady zlikvidujeme průmysl, povede jen k tomu, že se přesune jinam,“ varoval Havlíček s tím, že Česko už dopředu říká, jak to je. Naše emise prý dokážeme snížit o 80 procent, ale nikoli o 100 procent. Ale i snížení emisí CO2 o 80 procent bude pro Česko velmi drahé. „My jenom férově říkáme, že nás to bude stát obrovské náklady,“ upozornil ministr.</p>
      <p>Z EU bychom podle jeho názoru měli dostat 25 miliard eur na řešení otázek globálního oteplování na našem území. Tyto peníze mají jít především do těch českých regionů, kde se dosud těžilo uhlí, protože tyto regiony budou tímto zezelenáním ekonomicky zatíženy nejvíc.</p>
      <p>Ve druhé polovině rozhovoru Havlíček konstatoval, že audit o střetu zájmů Andreje Babiše ještě není konečný.</p>
      <p>„Jestliže se někdo chová podle českého právního řádu, kdy mu zákon umožnil vstoupit do politiky a zůstat majitelem svých firem. Poté byl přijat zákon lex Babiš, na jehož základě Babiš převedl své firmy do svěřenských fondů. A teď jde o to, jestli se má postupovat podle českého zákona, nebo evropského zákona,“ předestřel svůj pohled na Babišovu kauzu Havlíček.</p>
      <p>„Taky prosvištělo třicet miliard korun a nikdo si toho příliš nevšiml, a my tady teď řešíme v podstatě drobné stovky milionů korun, tak je potřeba toto říct,“ rozohnil se ve vysílání Havlíček.</p>
      <p>Moderátorka Marie Bastlová Havlíčkovi oponovala, že podobné věty opakují členové Babišovy vlády už týden.  </p>
      <p>Vicepremiér poté doplnil, že v případě, že se dotace budou vracet, tak stát bude vymáhat ony „drobné stovky milionů korun“ od uvedených firem, tedy především od holdingu Agrofert.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Babis-nehodla-prosazovat-nepromlcitelnost-privatizacnich-cinu-606389"/>
        <a href="https://www.parlamentnilisty.cz/arena/monitor/-Neprisirej-Pitomec-Pajda-do-prdele-Kalousek-versus-Pirati-Uz-jde-do-tuheho-606299"/>
        <a href="https://www.parlamentnilisty.cz/politika/politici-volicum/Premier-Babis-Normalni-clovek-by-uz-asi-odesel-ale-ja-jsem-urputne-hovado-606287"/>
        <a href="https://www.parlamentnilisty.cz/arena/monitor/-Ze-pry-mame-poslouchat-EU-Babis-shrnul-brutalni-tyden-A-sokoval-na-tema-Milionu-chvilek-606295"/>
      </related>
    </article>
  </body>
</html>