<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/da-otseleesh-na-kosm-svidetelski-razkaz-za-vulkana-v-nova-zelandiya"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T17:42:00+00:00"/>
    <meta property="og:title" content="Да оцелееш на косъм - свидетелски разказ за вулкана в Нова Зеландия"/>
    <meta property="og:description" content="Петима души загинаха, над 20 са ранени и още поне толкова са в неизвестност, след изригването на вулкан на Белия остров в Нова Зеландия. Според спасит..."/>
  </head>
  <body>
    <article>
      <h1>Да оцелееш на косъм - свидетелски разказ за вулкана в Нова Зеландия</h1>
      <address><time datetime="2019-12-09T17:42:00+00:00">09 Dec 2019, 17:42</time> by <a rel="author">Джанан Дурал</a></address>
      <p>
        <b>Петима души загинаха, над 20 са ранени и още поне толкова са в неизвестност, след изригването на вулкан на Белия остров в Нова Зеландия. Според спасителните екипи, няма вероятност да бъдат открити повече оцелели. Огледите на острова по въздух не са показали признаци на живот в района на бедствието.</b>
      </p>
      <figure>
        <video src="https://nws2.bnt.bg/p/p/s/psn091219-20-nova-zelandiya-x264-732192.mp4"/>
      </figure>
      <p>Белият остров е много красиво и популярно сред туристите място. В момента на изригване там има между 50 и 100 души. Бедствието е запечатано от десетки туристи, които са се разминали на косъм със смъртта.</p>
      <blockquote>Алине Мура, туристка от Бразилия: Случи се най-странното нещо в живота ни! Обикаляхме вулкана в продължение на час. 10 минути след като си тръгнахме, той изригна! Лодката се върна обратно, за да качи оцелелите. Не съм сигурна дали има такива...</blockquote>
      <p>Над час туристическото корабче изчаква оцелелите, които да откара на брега. Повечето са със сериозни наранявания, предимно изгряния. Част от тях са в критично състояние.</p>
      <blockquote>Алине Мура, туристка от Бразилия: Пред нас една лодка изгоря. Късметлии сме, че сме живи. Огромни късметлии. Всички си помагаха, всеки от нас правеше каквото може, за да съдейства на останалите.</blockquote>
      <p>Според новозеландските власти, няма почти никаква вероятност на острова да има още оцелели. Спасителни операции не могат да се провеждат, поради опасност от ново изригване. Полетите в района са забранени.</p>
      <p>Белият остров е сред най-активните вулкани в Нова Зеландия, за последно изригва през 2016 г. През август там е поставен стар контейнер, който да послужи като убежище при подобно бедствие. Никой не знае дали има хора, успели да се скрият там.</p>
      <related>
        <a href="http://news.bnt.bg/bg/a/5-zhertvi-na-izrignaliya-vulkan-v-nova-zelandiya"/>
      </related>
    </article>
  </body>
</html>