<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/ministrul-justitiei-a-numit-un-nou-sef-la-administratia-nationala-a-penitenciarelor.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Ministrul Justiției a numit un nou șef la Administraţia Naţională a Penitenciarelor"/>
    <meta property="og:description" content="Ministrul Justiţiei, Cătălin Predoiu, l-a împuternicit, luni, pe comisarul-şef Tiberiu Ungureanu în funcţia de director general al Administraţiei Naţionale a Penitenciarelor pe o perioadă de un an."/>
  </head>
  <body>
    <article>
      <h1>Ministrul Justiției a numit un nou șef la Administraţia Naţională a Penitenciarelor</h1>
      <h2>Ministrul Justiţiei, Cătălin Predoiu, l-a împuternicit, luni, pe comisarul-şef Tiberiu Ungureanu în funcţia de director general al Administraţiei Naţionale a Penitenciarelor pe o perioadă de un an.</h2>
      <address>
        <time datetime="2019-12-09T17:30:00+00:00">09 Dec 2019, 17:30</time>
      </address>
      <p>Potrivit unui comunicat transmis, luni, ministrul Justiţiei, Cătălin Predoiu, a semnat ordinul ministerial prin care a dispus încetarea împuternicirii comisarului-şef de poliţie penitenciară Cristian Pleşă în funcţia de director general al Administraţiei Naţionale a Penitenciarelor şi înlocuirea sa, începând cu data de 10 decembrie, cu comisarul-şef de poliţie penitenciară Tiberiu Ungureanu, potrivit Agerpres.</p>
      <p><i>„Provocările aflate în faţa Administraţiei Naţionale a Penitenciarelor sunt foarte mari din perspectiva reducerii supra-aglomerării şi a condiţiilor de detenţie, respectării drepturilor omului şi securităţii cetăţenilor, inclusiv din perspectiva problematicii condamnărilor suferite de România la CEDO din cauzele indicate mai sus. Acest context reclamă un management energic, profesionist şi orientat pe rezultate, în condiţii de stres financiar şi instituţional, în condiţiile unei presiuni de timp care ţine de aşteptările cetăţenilor”,</i> a declarat Cătălin Predoiu, citat în comunicat.</p>
      <p><i>„Îmi exprim încrederea şi aşteptările ca proaspătul director împuternicit să facă faţă acestor aşteptări, graţie experienţei sale îndelungate în sistemul penitenciar şi a expertizei acumulate, atât în calitate de manager de penitenciar, cât şi de manager de sistem. Sunt, de asemenea, încrezător că va exista o colaborare loială şi onestă din partea managementului ANP faţă de Ministerul Justiţiei, în cadrul atribuţiilor legale ale fiecărei instituţii",</i> a adăugat Cătălin Predoiu.</p>
      <p>Sursa: Agerpres</p>
    </article>
  </body>
</html>