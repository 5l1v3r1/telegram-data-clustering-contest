<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/society/v-ukrayini-pereviriat-vsi-zaklady-osvity-cherez-trahediiu-v-odesi/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="В Україні перевірять всі заклади освіти через трагедію в Одесі"/>
    <meta property="og:description" content="В Україні проведуть інвентаризацію всіх навчальних закладів та проінспектують їх в сфері протипожежної безпеки. Завершити всі процедури повинні до 10 січня"/>
  </head>
  <body>
    <article>
      <h1>В Україні перевірять всі заклади освіти через трагедію в Одесі</h1>
      <address>
        <time datetime="2019-12-09T17:00:00+00:00">09 Dec 2019, 17:00</time>
      </address>
      <p>В Україні проведуть інвентаризацію всіх навчальних закладів та проінспектують їх в сфері протипожежної безпеки. Завершити всі процедури повинні до 10 січня.<br/><br/>Відповідальною за виконання призначено міністерку освіти <b>Ганну Новосад</b>. Про це розповів прем’єр-міністр України <b>Олексій Гончарук</b> під час наради в Одесі, передає <a href="https://24tv.ua/education/v_ukrayini_proinspektuyut_vsi_zakladi_osviti_cherez_tragediyu_v_odesi_n1245993">24 канал</a>.<br/><br/>Планується детальна перевірка стану протипожежної безпеки та техногенної безпеки дитсадків, шкіл, закладів вищої освіти та гуртожитків.<br/><br/>Очільник уряду також доручив звільнити керівника департаменту освіти в Одесі.<br/><br/>«Ситуація, коли чотири останні гучні пожежі з жертвами відбулись в одній області – неприпустима! Також звертаюсь до голови ОДА – прохання відсторонити від виконання обов’язків керівника Департаменту освіти<b> Олександра Лончака</b> та прийняти по ньому відповідні кадрові рішення також», – заявив Олексій Гончарук.<br/><br/>Загалом в Україні діє понад 33 тисячі шкіл, ліцеїв, коледжів, училищ та університетів. Тож усі їх передбачається проінспектувати.<br/><br/>Нагадаємо, вранці 4 грудня в центрі Одеси сталася <a href="https://www.volynnews.com/news/society/v-ukrayini-pereviriat-vsi-zaklady-osvity-cherez-trahediiu-v-odesi/../../../../news/extreme/uchni-strybaly-z-piatoho-poverkhu-na-avto-v-odesi-horyt-koledzh/"><b>пожежа</b></a> у навчальному корпусі Одеського коледжу економіки, права та готельно-ресторанного бізнесу.<br/><br/>За даними мерії, під час пожежі постраждали 26 осіб. Кількість жертв пожежі в Одеському коледжі економіки, права та готельно-ресторанного бізнесу <b><a href="https://www.volynnews.com/news/society/v-ukrayini-pereviriat-vsi-zaklady-osvity-cherez-trahediiu-v-odesi/../../../news/all/pozhezha-v-odesi-kilkist-zhertv-zbilshylasia-do-12-dolia-chotyrokh-liude/">збільшилася до 12 людей</a></b>.<br/><br/>Рятувальники ввечері ліквідували пожежу на площі 4 тис. кв. метрів. За фактом пожежі відкрито кримінальне провадження за ч. 2 ст. 270 (порушення встановлених законодавством вимог пожежної безпеки) КК України. Реклама ﻿</p>
    </article>
  </body>
</html>