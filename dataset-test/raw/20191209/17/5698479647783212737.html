<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/syrian-president-s-uncle-faces-paris-money-laundering-trial"/>
    <meta property="og:site_name" content="euronews"/>
    <meta property="article:published_time" content="2019-12-09T17:11:38+00:00"/>
    <meta property="og:title" content="دادگاه رسیدگی به تخلفات مالی عموی بشار اسد در پاریس آغاز شد"/>
    <meta property="og:description" content="رسانه‌های فرانسوی گزارش می‌کنند که رفعت اسد با چهار همسر، چندین فرزند و حدود ۲۰۰ هوادار موفق شد در فاصله سال‌های ۱۹۸۴ تا ۲۰۱۷ یک امپراتوری ساختمانی در سراسر اروپا و به‌ویژه در اسپانیا برپا کند."/>
  </head>
  <body>
    <article>
      <h1>دادگاه رسیدگی به تخلفات مالی عموی بشار اسد در پاریس آغاز شد</h1>
      <address><time datetime="2019-12-09T17:11:38+00:00">09 Dec 2019, 17:11</time> by <a rel="author">یورونیوز </a></address>
      <p>یک دادگاه کیفری در پاریس رسیدگی به پرونده رفعت اسد، عموی بشار اسد رئیس جمهوری سوریه را به اتهام تملک غیرقانونی صدها واحد مسکونی به ارزش میلیون‌ها یورو آغاز کرد.</p>
      <p>به گزارش خبرگزاری فرانسه رفعت اسد ۸۲ ساله که برادر بزرگ‌تر حافظ اسد، رئیس جمهوری سابق سوریه است در لندن اقامت دارد. متهم در نخستین جلسه دادگاه غایب بود. وکلای آقای اسد در نخستین جلسه رسیدگی به این پرونده اعلام کردند که متهم به توصیه پزشکان باید از هرگونه موقعیت تنش زایی دوری کند.</p>
      <p>دادگاه جنحه (جرایم کم‌اهمیت) پاریس باید تا ۱۸ دسامبر رای خود را در باره این پرونده صادر کند. رفعت اسد در این پرونده به پولشویی سازمان یافته، تخلف سنگین مالیاتی و اختلاس از اموال دولتی سوریه متهم شده است.</p>
      <p>عموی رئیس جمهوری کنونی سوریه، عملا رابطه خانوادگی با بشار اسد ندارد. وی در سال ۱۹۸۴ و پس از یک کودتای ناکام علیه حکومت حافظ اسد از سوریه گریخت و پس از پناهندگی در سوییس، سال‌ها در فرانسه زندگی کرد.</p>
      <p>رسانه‌های فرانسوی گزارش می‌کنند که رفعت اسد با چهار همسر، چندین فرزند و حدود ۲۰۰ هوادار موفق شد در فاصله سال‌های ۱۹۸۴ تا ۲۰۱۷ یک امپراتوری ساختمانی در سراسر اروپا و به‌ویژه در اسپانیا برپا کند: وی تنها در فرانسه دو هتل و چهل آپارتمان در محله‌های گران پاریس و یک قصر به همراه یک پیست سوارکاری در ول دوآز در شمال این کشور دارد.</p>
      <p>رفعت اسد و وکلایش تمامی اتهامات را رد می‌کنند. وی می‌گوید تمام پولی که وی برای خرید و توسعه شبکه اموال غیرمنقول پرداخت کرده، از جانب ملک عبدالله، پادشاه سابق عربستان سعودی تامین شده است.</p>
      <p>
        <a href="https://twitter.com/euronews_pe">
          <b>به توییتر یورونیوز فارسی بپیوندید</b>
        </a>
      </p>
    </article>
  </body>
</html>