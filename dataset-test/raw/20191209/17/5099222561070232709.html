<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23540985-comisia-europeana-publicat-lista-celor-115-companii-aeriene-care-nu-pot-opera.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T17:55:00+00:00"/>
    <meta property="og:title" content="Comisia Europeană a publicat lista celor 115 companii aeriene care nu pot opera în UE"/>
    <meta property="og:description" content="Un număr de 115 companii aeriene nu pot opera în Uniunea Europeană, după ce Comisia Europeană a actualizat, luni, lista UE a companiilor aeriene care nu respectă standardele internaționale de"/>
  </head>
  <body>
    <article>
      <h1>Comisia Europeană a publicat lista celor 115 companii aeriene care nu pot opera în UE</h1>
      <address><time datetime="2019-12-09T17:55:00+00:00">09 Dec 2019, 17:55</time> by <a rel="author">V.M.</a></address>
      <p><b>Un număr de 115 companii aeriene nu pot opera în Uniunea Europeană, după ce Comisia Europeană a actualizat, luni, lista UE a companiilor aeriene care nu respectă standardele internaționale de siguranță, anunță instituția, potrivit Mediafax.</b><br/><br/>109 companii aeriene sunt certificate în 15 state și au fost incluse în listă din cauza lipsei de supraveghere a siguranței din partea autorităților aeronautice din aceste state. Alte șase companii aeriene individuale au fost incluse din cauza unor motive de îngrijorare legate de siguranță în ceea ce privește aceste companii: Avior Airlines (Venezuela), Iran Aseman Airlines (Iran), Iraqi Airways (Irak), Blue Wing Airlines (Suriname), Med-View Airlines (Nigeria) și Air Zimbabwe (Zimbabwe). Alte trei companii aeriene fac obiectul unor restricții operaționale și pot efectua zboruri către UE doar cu anumite tipuri de aeronave: Air Koryo (Republica Populară Democrată Coreeană), Air Service Comores (Comore) și Iran Air (Iran).<br/><br/>Toate companiile aeriene certificate în Gabon au fost eliminate de pe listă în urma îmbunătățirilor pe care această țară le-a adus situației privitoare la siguranța aviației. În schimb, Comitetul Aviației Civile Armene a fost plasat sub un control mai strict, din cauza indiciilor privind o reducere a nivelului de siguranță.<br/><br/>Comisarul european pentru Transporturi, Adina Vălean, a spus: „Decizia de astăzi reflectă eforturile noastre neîntrerupte de a garanta cel mai ridicat nivel de siguranță nu doar pentru pasagerii europeni, ci și pentru cei din întreaga lume, fiindcă siguranța aviației nu ține cont nici de granițe, nici de naționalitate. Mă bucur să anunț că astăzi Comisia Europeană a putut elimina toți transportatorii aerieni din Gabon de pe Lista UE a transportatorilor aerieni care nu îndeplinesc standardele de siguranță. Gabonul se afla pe listă încă din 2008 și este o veste foarte bună că putem acum să recunoaștem eforturile depuse de autoritățile din domeniul siguranței aviației din această țară”.<br/><br/>Lista UE a transportatorilor aerieni care nu îndeplinesc standardele de siguranță nu doar contribuie la menținerea unor niveluri ridicate de siguranță în UE, ci și ajută companiile aeriene și țările incluse în listă să își sporească nivelurile de siguranță, pentru ca în cele din urmă să fie eliminate de pe listă. De asemenea, Lista UE a transportatorilor aerieni care nu îndeplinesc standardele de siguranță a devenit un instrument de prevenire de importanță primordială, întrucât reprezintă o motivație pentru țările cu probleme în domeniul siguranței să ia măsuri în privința acestora înainte să devină necesară o interdicție în cadrul Listei UE a transportatorilor aerieni care nu îndeplinesc standardele de siguranță.</p>
    </article>
  </body>
</html>