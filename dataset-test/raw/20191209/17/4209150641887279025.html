<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Tlo-se-ne-smiruje-Dva-nova-zemljotresa-u-Albaniji-za-nekoliko-minuta/572811?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T17:45:49+00:00"/>
    <meta property="og:title" content="Tlo se ne smiruje: Dva nova zemljotresa u Albaniji za nekoliko minuta"/>
    <meta property="og:description" content="Tlo u regionu se ne smiruje, te su tako zabilježena dva nova zemljotresa u Jadranskom moru u blizini Albanije i to u samo nekoliko minuta."/>
  </head>
  <body>
    <article>
      <h1>Tlo se ne smiruje: Dva nova zemljotresa u Albaniji za nekoliko minuta</h1>
      <address><time datetime="2019-12-09T17:45:49+00:00">09 Dec 2019, 17:45</time> by <a rel="author">S.L.</a></address>
      <p>Tlo u regionu se ne smiruje, te su tako zabilježena dva nova zemljotresa u Jadranskom moru u blizini Albanije i to u samo nekoliko minuta.</p>
      <p>Prvi potres zabilježen je u sedam minuta do 16 sati i bio je jačine 3,6 stepeni po Rihterovoj skali. Epicentar je bio 23 kilometra jugozapadno od Lješa na dubini od 10 kilometara.</p>
      <p>Samo šest minuta kasnije tlo se ponovo zadrmalo. Ovaj zemljotres bio je jačine 3,5 stepeni po Rihteru, a epicentar je zabilježen 40 kilometara sjeverozapadno od Tirane na dubini od 10 kilometara, saopšteno je na sajtu EMSC koji prati seizmološke aktivnosti u svijetu.</p>
      <p>Podsjetimo, više od 50 ljudi izgubilo je život, a oko 2.000 je povrijeđeno u razornim potresima koji su 26. novembra pogodili Albaniju. Brojni objekti su u potpunosti uništeni, a najgore je prošla opština Drač.</p>
      <p>U ovoj opštini neka naselja su u potpunosti sravnjena sa zemljom.</p>
    </article>
  </body>
</html>