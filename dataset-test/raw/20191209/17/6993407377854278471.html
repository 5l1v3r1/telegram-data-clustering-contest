<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/vlasov-praga-druga-svitova-putin/30316295.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T17:17:13+00:00"/>
    <meta property="og:title" content="Армія Власова у Другій світовій війні: прихильники нацистів чи борці проти Сталіна?"/>
    <meta property="og:description" content="Дослідники біографії Власова: він був висококласним військовим тактиком і довів це"/>
  </head>
  <body>
    <article>
      <h1>Армія Власова у Другій світовій війні: прихильники нацистів чи борці проти Сталіна?</h1>
      <address><time datetime="2019-12-09T17:17:13+00:00">09 Dec 2019, 17:17</time> by <a rel="author" href="https://www.radiosvoboda.org/author/%D1%82%D0%BE%D0%BD%D1%96-%D0%B2%D0%B5%D1%81%D0%B5%D0%BB%D0%BE%D0%B2%D1%81%D1%8C%D0%BA%D0%B8%D0%B9/roiuqm" target="_blank">Тоні Веселовський</a></address>
      <p>
        <b>Між Чехією і Росієї точаться суперечки на історичному ґрунті. Спочатку керівник одного з районів чеської столиці хотів знести пам'ятник маршалу Конєву, а тепер голова іншого району Праги хоче створити меморіал «власівцям» – силі, яка, як стверджують деякі чехи, зробила навіть більше для визволення Праги, аніж Радянська армія.</b>
      </p>
      <figure>
        <video src="https://flashvideo.rferl.org/Videoroot/Pangeavideo/2019/12/4/42/429773b7-c4d5-41bf-880f-68b6cfcfbd10_mobile.mp4?download=1"/>
      </figure>
      <p>Мова йде про сили, якими керував <b>Андрій </b><b>Власов</b>. Деякі російські історики називають його прихильником нацистів.</p>
      <p>Це ще один приклад, коли історична версія якоїсь події від країни колишнього Варшавського договору не збігається із московською версією післявоєнної історії.</p>
      <p>Тож ким саме був Власов, і якою була його Російська визвольна армія (РВА), також відома як –«власівці»?</p>
      <p><b>Екстраординарний</b> <b>стратег</b><b>?</b></p>
      <p><b>Андрій </b><b>Власов</b> народився у 1901 році в тогочасній імператорській Росії. У 1919 році він був призваний до Червоної армії і брав участьу так звані «Громадянській війні».</p>
      <p>У 1930 році він приєднався до Комуністичної партії більшовиків, і у 1938 році відвідав Китай, щоб працювати військовим радником у <b>Ч</b><b>ана </b><b>Кайш</b><b>і</b>, китайського націоналістичного лідера, який боровся з китайськими комуністами і в кінцевому рахунку цю боротьбу програв.</p>
      <p>Люди, які вивчали життя Власова, кажуть, що він був висококласним військовим тактиком, і довів це на полі бою. Військові історики кажуть, що на початку війни СРСР із нацистською Німеччиною у 1941 році Власов врятував радянську армію від оточення поблизу Києва.</p>
      <figure>
        <img src="https://gdb.rferl.org/543223A8-BB20-4E81-9174-F86D36698DF5.jpg"/>
        <figcaption>Генерал Власов</figcaption>
      </figure>
      <p>За це у листопаді Власова запросили до Москви. Там він зустрівся із радянським диктатором <b>Йосипом С</b><b>таліним</b>, який згодом доручив йому допомогти генералу <b>Георгію </b><b>Жукову</b> організувати оборону столиці СРСР – Москви.</p>
      <p>Навесні 1942 року Власову – за особистим наказом Сталіна – доручили командування Другою ударною армією, щоб спробувати зняти облогу Ленінграда, вважають історики.</p>
      <p>
        <b>Полон і співпраця з нацистами</b>
      </p>
      <p>Після того, як Власов потрапив у полон до німців, у липні 1942 року нацистські офіцери запропонували йому перейти на їхній бік та можливість сформувати батальйон. Він погодився.</p>
      <p>Людей до свого батальйону він залучав серед тисяч військовополонених, захоплених нацистами. Їм запропонували вибір: приєднатися до Власова або голодувати.</p>
      <p>За словами історика <b>Крістофера </b><b>Сімпсона</b> – переважна більшість радянських військовополонених відмовилася.</p>
      <aside>Власов вірив, що «є можливість скинути Сталіна та встановити іншу форму правління в Росі<cite>Сімпсон</cite></aside>
      <p>«Два мільйони військовополонених, яким запропонували обрати між співпрацею або голодом у період між 1942 та 1945 роками, обрали смерть замість допомоги нацистам», – писав Сімпсон у своїй книзі «Відбій: Вербування нацистів в Америці та руйнівний вплив на внутрішню та зовнішню політику».</p>
      <p>Власов, ймовірно, вірив, що <b>Адольф</b> <b>Гітлер</b> не тільки дозволить йому сформувати силу, забезпечивши її всім необхідним обладнанням та зброєю, але й також дозволить битися.</p>
      <p>Він був «переконаний, що є можливість скинути Сталіна та встановити іншу форму правління в Росії», – писав Сімпсон.</p>
      <p>Незалежно від його мотивів, «організація Власова складалася з великої частини перерозподілених ветеранів з деяких з найбільш «розбещених» есесівців та безпекових підрозділів цілої нацистської машини вбивств», – каже Сімпсон.</p>
      <p>
        <b>Нацисти не знали, що робити з РВА</b>
      </p>
      <p>На думку кількох істориків, нацисти не були впевнені, що робити з силою під назвою РВА (РОА, Русская Освободительная Армия).</p>
      <p>З одного боку, Гітлер заохочував антибільшовицькі зусилля Власова, щоб посіяти розбрат усередині Радянської армії. Найбільш помітними зусиллями Власова були листівки, які у 1943 році поширили над територією, яку контролювали радянські війська.</p>
      <p>З іншого боку, Гітлер вважав слов’ян людським підвидом і відмовився працювати із силою, складеною із чоловіків, яких німецький диктатор вважав <b>«Untermenschen»</b>, що одначає «недолюди».</p>
      <p>Армія Власова налічувала десятки тисяч солдатів і воювала з радянськими силами лише один раз у лютому 1945 року біля річки Одер, що на схід від Берліна. Після трьох днів жорстокого протистояння переможені власівські підрозділи відступили, прямуючи на південь до Праги в окуповану Німеччиною Богемію.</p>
      <p><b>Перехід</b> <b>на</b> <b>інший</b> <b>бік</b></p>
      <p>5 травня, коли чеські сили опору влаштували повстання проти нацистських окупаційних військ у Празі, підрозділи Власова були розміщені у таборі приблизно в 40 кілометрах від міста. Про це писав <b>Кирило</b> <b>Олександров</b>, російський історик, який багато писав про Власова.</p>
      <p>Через день підрозділи РВА були у Празі, але без Власова. Він залишився позаду. Різні історичні версії суперечать одна одній. Згідно з однією, Власов був хворий та мав температуру, з іншою – був у запої.</p>
      <p><b>Сергій </b><b>Буняченко</b>, головний офіцер РВА, який керував празькими підрозділами, попросив Власова дозволити бійцям РВА приєднатися до чеських бійців опору. Зрештою Власов дав згоду з причин, яких так ніхто ніколи й не виявив.</p>
      <p>Деякі історики стверджують, що це може бути обурення тим, як до бійців РВА ставилися нацисти, що й стало причиною зміни сторін. Інші кажуть, що бійці РВА, сподіваючись, що Захід це оцінить, хотіли залучитися підтримкою громадськості, сприяючи чеському опору.</p>
      <p>У 2015 році в інтерв’ю для <b>Radio Prague International </b>Олександров заявив, що чеські бійці опору у Празі мали лише просте озброєння, таке як мисливські гвинтівки, а у німців були танки та артилерія.</p>
      <p>Власовські підрозділи також мали артилерію та танки, тож без власовців, мабуть, не було б і повстання.</p>
      <p>«Абсолютно ясно, що без бійців армії Власова празькі [бійці] зазнали б колосальних людських втрат», – сказав Олександров. «Кількість жертв була все ще висока, близько 1500 осіб, але все могло бути і гірше, і набагато гірше».</p>
      <p>Після припинення бойових дій Власов перебував серед бійців РВА, які потрапити до рук американських солдатів. Пізніше американці передали Власова та інших членів РВА до СРСР під час обміну полоненими.</p>
      <p>Власов та інші керівники РВА були страчені в Москві у серпні 1946 року після судового розгляду, який проходив за зачиненими дверми.</p>
      <p><b>Про</b> <b>перемогу</b> <b>Червоної</b> <b>армії</b></p>
      <p>8 травня, коли набрав чинності офіційний «протокол капітуляції» між Чеською національною радою та нацистським керівництвом – власівці були в Празі.</p>
      <p>Частини Червоної Армії тільки через день увійшли до столиці Чехії.</p>
      <p>«Де-юре і де-факто Червона армія з’являється у Празі лише після закінчення війни», – заявив Олександров в інтерв’ю 2015 року.</p>
      <p>Це суперечить спочатку радянській, а тепер і російській версії подій.</p>
      <p>«Питання про власівців передбачає, що весь російський міф базується на брехні», – заявив чеському новинному сайту Lidovky.cz <b>Ян </b><b>С</b><b>і</b><b>р</b>, професор кафедри з питань Росії та Східної Європи у Празькому Карловому університеті.</p>
      <p>У 2016 році Олександров зіткнувся з жорсткою критикою через його докторську дисертацію про Власова. Ветерани та деякі вчені закликали притягнути його до кримінальної відповідальності на основі російського закону, що забороняє розповсюджувати військову агресію.</p>
      <p>Один професор з історії Росії, який також служив на війні, заявив у 2016 році, що теза Олександрова «руйнує пам’ять про найбільшу перемогу Росії».</p>
      <p><b>Чия</b> <b>історія</b><b>?</b></p>
      <p>Насправді така суперечлива історія про армію Власова – не єдина глава з історії Другої світової війни, з якою Росія не погоджується.</p>
      <p>На початку цього року деякі російські історики, а також Міністерство закордонних справ навіть виступили на захист <b>пакту Молотова-Ріббентропа</b>, який фактично розв’язав Гітлеру руки для нападу на Польщу.</p>
      <p>Через багато років після підписання пакту історики виявили, що він включав таємний протокол, про який домовилися Гітлер і Сталін, і який розділив Центральну та Східну Європу на сфери впливу.</p>
      <p>Російські та західні експерти стверджують, що прославлення елементів радянської історії та замовчування жорстокої спадщини Сталіна стали політичним інструментом для президента Росії <b>Володимира</b> <b>Путіна</b>.</p>
      <p>
        <b>Район Праги – проти російської офіційної історії</b>
      </p>
      <p>Місцева рада у Празі має обговорити пропозицію щодо меморіалу Власову в південно-західному районі міста 16 грудня.</p>
      <p>Суперечка виникає цього року вже не вперше. Раніше чехи та росіяни вже сперечалися через історичний пам’ятник.</p>
      <p>У 2018 році чеські чиновники встановили меморіальну дошку на пам'ятник маршалу Червоної армії <b>Івану </b><b>Кон</b><b>є</b><b>ву</b>.</p>
      <p>На дошці зазначено, що Конєв брав участь у придушенні угорського повстання в 1956 році та відіграв роль у вторгненні держав Варшавського договору до Чехословаччини у 1968 році, що «розчавило» демократичну «Празьку весну».</p>
      <figure>
        <img src="https://gdb.rferl.org/7235B1AF-D847-4484-881E-8158956EF2D8.jpg"/>
        <figcaption>Прага, війська Варшавського договору блокують «Празьку весну» 21 серпня, 1968 року</figcaption>
      </figure>
      <p>Меморіальна дошка також розлютила Кремль. Росія звинуватила Чехію у наклепі на роль Конєва.</p>
      <p>На початку цього року пам’ятник Конєву, розташований у північно-західному районі Праги, облили фарбою та обмалювали графіті, а деякі чеські чиновники закликали взагалі його знести у віддалений куточок міста. Але це також розлютило Москву.</p>
      <p>«Вони [росіяни] думають, що звільнили нас від нацистів у 1945 та 1968 роках», – сказав Сір сайту Lidovky.cz.</p>
      <p>
        <b>Читайте ще:</b>
      </p>
      <p>
        <a href="https://www.radiosvoboda.org/a/chesky-starosta-proty-rosijskych-propahadystiv-vlasovtsy/30303771.html">
          <b>Як ідея встановлення пам'ятника «власівцям» посварила Чехію та Росію</b>
        </a>
      </p>
    </article>
  </body>
</html>