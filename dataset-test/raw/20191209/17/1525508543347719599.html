<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793547/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A7%D8%B2-%D9%82%D8%A8%D9%84-%D9%85%D8%B4%DA%A9%D9%84%D8%A7%D8%AA-%D8%B1%D8%A7-%D8%A8%DB%8C%D8%A7%D9%86-%DA%A9%D8%B1%D8%AF%D9%87-%D8%A8%D9%88%D8%AF-%D9%BE%DB%8C%DA%A9%D8%A7%D9%86-%D9%85%D8%B3%D8%AA%D8%AD%D9%82-%D9%BE%DB%8C%D8%B1%D9%88%D8%B2%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:23:22+00:00"/>
    <meta property="og:title" content="روزبه چشمی: استراماچونی از قبل مشکلات را بیان کرده بود/پیکان مستحق پیروزی بود"/>
    <meta property="og:description" content="مدافع آبی پوشان گفت: مدیران استقلال خیلی تعلل کردند تا استراماچونی برود. او پیش از این زنگ خطر را به صدا در آورده بود و نباید از رفتنش شوکه می‌شدند."/>
  </head>
  <body>
    <article>
      <h1>روزبه چشمی: استراماچونی از قبل مشکلات را بیان کرده بود/پیکان مستحق پیروزی بود</h1>
      <address><time datetime="2019-12-09T17:23:22+00:00">09 Dec 2019, 17:23</time> by <a rel="author" href="https://www.mehrnews.com/archive?jr=566" target="_blank">علی خلف</a></address>
      <p>به گزارش خبرنگار مهر، روزبه چشمی پس از تساوی آبی پوشان مقابل پیکان اظهار داشت: تاکنون این مدلی فوتبال ندیده بودم که یک تیم بدون سرمربی، مربی و کادر فنی به میدان برود. مگر می شود شب بخوابیم و صبح بیدار شویم ببینیم مربی نداریم. </p>
      <p>وی اضافه کرد: دیشب هیات مدیره به هتل آمدند و با ما جلسه گذاشتند و طوری در خصوص رفتن استراماچونی صحبت کردند که انگار یک بازیکن رفته. انگار از ۲۵ بازیکن یک بازیکن معمولی رفته تیم ۲۴ بازیکن دیگر جانشین او دارد. خیلی عادی با موضوع برخورد کردند. مثل همیشه که می گفتند در فلان پرونده برنده می شویم و نتیجه همه دعواهای حقوقی معلوم بود. به همین راحتی در باره استراماچونی هم صحبت می کردند.</p>
      <p>چشمی گفت: در تاریخ دیگر بازیکنانی به نجیبی بازیکنان کنونی استقلال نمی آیند. در مورد خودم و وریا صحبت می کنم که از قرارداد های امسال وریا ۵۶ و من ۱۰۲ میلیون گرفتیم. فکر نمی کنم هیچ تیمی در لیگ برتر کمتر از ما دریافتی داشته باشد. </p>
      <p>مدافع آبی پوشان گفت: استراماچونی از قبل از بازی با سپاهان با ما جلسه گذاشت و مشکلات را گفت. وقتی به ما آن زمان گفت، حتما به مدیران خیلی قبل تر گفته بود. اما آقایان بی خیال بودند. فکر می کردند همه مثل هم هستند. فکر می کردند چون بازیکنان صدای شان در نمی آید، استراماچونی هم می ماند و می سازد. همه مثل هم نیستند. مثلا شفر واکنش نداشت اما استراماچونی روی این مسائل حساس بود.</p>
      <p>وی خاطرنشان ساخت: می گویند پول استراماچونی را نمی توانستیم پرداخت کنیم چون تحریم هستیم. تحریم را بهانه کردند تا تعلل خودشان را توجیه کنند. سئوال من این است که آیا برای پرداخت پول بازیکنان هم تحریم بودیم؟ چرا پول بازیکنان را نمی دادند؟</p>
      <p>چشمی گفت: من اصلا از رفتن استراماچونی شوکه نشدم چون از دو سه هفته پیش ایشون زنگ خطر را به صدا در آورده بود. حالا چطور آقایان مدیر می گویند ما شوکه شدیم، من نمی دانم.</p>
      <p>بازیکن آبی پوشان گفت: البته بابت یک موضوع از استراماچونی دلخور هستیم چون او دید این مردم با جیب خالی چطور استادیوم را به خاطر خود استرا آبی کردند. انتظار داشتیم که بماند لااقل تا نیم فصل کنار ما باشد. چون خودش برای ساخته شدن این تیم خیلی زحمت کشیده بود. اگر این ۲۰ روز را هم می ماند و در نیم فصل جدا می شد، بهتر بود.</p>
      <p>مدافع استقلال گفت: پیکان در این بازی از ما خیلی بهتر بود و صددرصد نسبت به ما شایسته پیروزی بود. چون بدون مربی بودن روی ما تاثیر گذاشته بود. مگر می شود بدون مربی و با این شوک بزرگ به میدان بروید و روی کارتان تاثیر نداشته باشد؟</p>
    </article>
  </body>
</html>