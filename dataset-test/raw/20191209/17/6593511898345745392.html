<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/idealendom/article/7958221"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Нещо вкусно: Домашно сготвени подаръци за Коледа (+рецепти)"/>
    <meta property="og:description" content="Да, наближава Коледа, а след нея и Нова година и още куп хубави празници през януари, но дали е необходимо да очакваме някакъв ден в календара, за да направим подарък"/>
  </head>
  <body>
    <article>
      <h1>Нещо вкусно: Домашно сготвени подаръци за Коледа (+рецепти)</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author" href="https://www.24chasa.bg/authors/5132532" target="_blank">сп. Рецепти за здраве</a></address>
      <p>Да, наближава Коледа, а след нея и Нова година и още куп хубави празници през януари, но дали е необходимо да очакваме някакъв ден в календара, за да направим подарък? Може да е за любимата, за майката, за дъщерята, за приятел, за съпруг, за колега или пък съсед – всеки малък жест е в състояние да достави огромна радост. Няма нужда да е скъп, нито калоричен. Няма нужда да е марков, нито поръчков. Предлагаме ви няколко идеи за подаръци, които може да сготвите у дома и да поднесете и без повод. Те носят не само страхотни аромати и незабравими вкусове, но и топла емоция.</p>
      <p>
        <b>Любовен микс от бонбони</b>
      </p>
      <p>Направете любовен микс от бонбони, като за целта може да използвате зърнени закуски в различни форми, овесени ядки, сушени плодове, пуканки, дори солени крекери и всякакъв род бисквити. Пригответе ганаш с бял шоколад: 250 мл течна сладка сметана, 80 г масло, 400 г бял шоколад се разтопяват заедно на водна баня. Още докато ганашът е топъл, може да оцветите част от него с боя за храна в розово и да оваляте сушените плодове, крекерите и бисквитите. След като изсъхнат върху плота, ги съберете в красив буркан, украсете с панделка, а ако меракът ви все още не се е изпарил, може да добавите и ръчно изработена картичка. В един такъв подарък има толкова любов и сладост, че със сигурност може да разтапя сърца!</p>
      <p>
        <b>Сладки за най-сладките хора</b>
      </p>
      <p>Или пък изпечете класически маслени сладки и ги опаковайте красиво. Ето рецепта за тези изкушения.</p>
      <p>Класически шотладски маслени сладки</p>
      <p>Необходими продукти:</p>
      <p>2 ч.ч. пресято брашно</p>
      <p>? ч.л. бакпулвер</p>
      <p>щипка сол</p>
      <p>? ч.ч. меко масло</p>
      <p>1 голямо яйце</p>
      <p>1 ванилия</p>
      <p>Начин на приготвяне:</p>
      <p>1 В пресятото брашно сложете солта и бакпулвера.</p>
      <p>2 Разбийте с миксер брашното и захарта.</p>
      <p>3 След три минути сложете яйцето и ванилията и намалете скоростта на миксера.</p>
      <p>4 Постепенно добавете брашното, докато стане меко, гладко тесто.</p>
      <p>5 Приберете го за 1 час в хладилника.</p>
      <p>6 Разточете на желаната дебелина и изрежете с формички.</p>
      <p>7 Печете върху хартия и в предварително загрята фурна за около 12-15 минути или до готовност.</p>
      <p>Украсете по свой вкус. Може да ги опаковате в подаръчни кутийки, да ги подредите в буркани, в големи прозрачни чаши, в целуфан и т.н. Ако подарявате на кулинар, може да включите в украсата и самата формичка, с която сте изрязали сладките. Ако пък към вкусния подарък добавите и едни малки лампички, човекът, на когото ще поднесете всичко това, може да ползва съда и след като сладките свършат, за домашен фенер например.</p>
      <p>
        <b>Буркан със съставки</b>
      </p>
      <p>Супер уютна идея за подарък е буркан със съставки... Да, може да са съставки, необходими за един сладкиш, за цяла тава с мъфини и т.н. Ето и конкретната рецепта.</p>
      <p>Шоколадови мъфини с овесени ядки</p>
      <p>Необходими продукти:</p>
      <p>1 висок и широк буркан, в който подреждате продуктите по реда на изброяването им, без да ги смесвате:</p>
      <p>1 ч.ч. брашно (за по-красиво разделете количеството на две и сложете половината на дъното на буркана, а другата - най-отгоре)</p>
      <p>1 ч. л. бакпулвер</p>
      <p>1/2 ч. л. сода бикарбонат</p>
      <p>1 ч.ч. овесени ядки</p>
      <p>? ч.ч. шоколадов чипс или натрошен черен шоколад</p>
      <p>1/4 ч. ч. кафява захар</p>
      <p>щипка канела</p>
      <p>1 пакетче ванилена захар</p>
      <p>Надпишете и красив етикет с указания за ползване, а към украсата добавете малка бъркалка:</p>
      <p>„Смеси всички съставки от буркана с ? ч.ч. разтопено, но охладено масло, 1 голямо разбито яйце и 1 ч.ч. прясно мляко. Разбъркай добре, разпредели във форма за мъфини и изпечи на 190 градуса за 10-12 минути. Да ти е сладко!“</p>
      <p>
        <b>Закуска от сърце</b>
      </p>
      <p>Един полезен подарък за всеки, а дори и за цяло семейство, би могла да е домашната гранола за закуска. Защото, когато даваме на децата си купешко мюсли, ние си въобразяваме, че ги храним здравословно, но много рядко съставките наистина са безкомпромисни. Затова най-добре направете гранола у дома и заделете малко за подарък.</p>
      <p>Домашна супер гранола</p>
      <p>50 г сурови бадеми</p>
      <p>50 г орехи</p>
      <p>50 г лешници</p>
      <p>50 г сушени кайсии</p>
      <p>50 г сушени червени боровинки</p>
      <p>50 г стафиди</p>
      <p>50 г тиквени семки</p>
      <p>50 г слънчогледови семки</p>
      <p>1 ч.л. сусам</p>
      <p>1 ч.л. ленено семе</p>
      <p>1 ч.л. канела</p>
      <p>1 с.л. кокосови стърготини</p>
      <p>250 г едри овесени ядки</p>
      <p>7 с.л. кленов сироп</p>
      <p>1 портокал</p>
      <p>3 с.л. зехтин</p>
      <p>Начин на приготвяне:</p>
      <p>1 Смесете добре овесените ядки, ядките, семената, кокосовите стърготини и канелата в тавичка и ги полейте с кленовия сироп, сока от портокал и зехтина. Заравнете.</p>
      <p>2 Запечете в предварително загрята фурна на 180 градуса за 30 минути, като през 5 минути отвеаряте, за да разбърквате с дървена лъжица.</p>
      <p>3 Нарежете сушените плодове и смесете гранолата с тях, когато я извадите от фурната. Оставете да изстине.</p>
      <p>Затворете в буркан и украсете с любов. Гранолата се консумира с прясно или кисело мляко, допълнително количество плодове и по желание се подслажда с още кленов сироп, мед или друго.</p>
    </article>
  </body>
</html>