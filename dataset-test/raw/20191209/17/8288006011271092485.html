<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176364/chodniky-ktore-sa-snehu-zbavia-same-ziaden-problem-na-islande-ich-uz-maju-roky"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T17:09:00+00:00"/>
    <meta property="og:title" content="Na Islande chodníky nikdy nezamŕzajú a sneh sa na nich nedrží. Prišli s fantastickým riešením"/>
    <meta property="og:description" content="Vyhrievaná podlaha v dome už dnes nikoho neprekvapí. No čo tak vyhrievané chodníky, ktoré ušetria robotu s odhŕňaním snehu?"/>
  </head>
  <body>
    <article>
      <h1>Na Islande chodníky nikdy nezamŕzajú a sneh sa na nich nedrží. Prišli s fantastickým riešením</h1>
      <h2>Vyhrievaná podlaha v dome už dnes nikoho neprekvapí. No čo tak vyhrievané chodníky, ktoré ušetria robotu s odhŕňaním snehu?</h2>
      <address><time datetime="2019-12-09T17:09:00+00:00">09 Dec 2019, 17:09</time> by <a rel="author">Ľubomíra Somodiová</a></address>
      <p>REKYJAVÍK 9. decembra - Predstavte si zasneženú krajinu, v ktorej na chodníkoch nie je ani gram snehu. <b>Nemusíte soliť ani z nich odhŕňať sneh</b>. Jednoducho to ide všetko samo.<b> Dokonca ani nikdy nezľadovatejú a nehrozí, že sa pošmyknete a spadnete na nos. </b></p>
      <figure>
        <img src="https://upx.cz/XtC"/>
        <figcaption>Ilustračné foto: Prvý sneh v Košiciach. 2. december 2019. Foto: TASR/ František Iván</figcaption>
      </figure>
      <h3>Islanďanom chodníky nikdy nezamrznú</h3>
      <p>Nie, nie je to žiadna zázračná krajina. Islanďania sa vynašli a už niekoľko rokov u nich funguje<b> systém vyhrievania chodníkov</b>. Ostrovný štát je známy svojou geotermálnou energiou. Vďaka nej je vykurovanie chodníkov lacnejšie. Podzemná voda má na Islande od 70 do 300 stupňov Celzia. <b>Prúd vody, ktorý tečie trubicami rozmiestnenými v chodníkoch, dosahuje teplotu približne 30 stupňov.</b><i><b> </b>„Na mnohých miestach na svete sa snažia prekopať čo najhlbšie do zeme, aby našli zdroj tepla. Na Islande stačí  vyvŕtať kilometer hlbokú dieru a dosiahneme teplotu od 70 do 300 stupňov.“ </i>povedal pre portál <a href="https://www.cbc.ca/amp/1.2461361">CBC NEWS</a><i> </i>Eirikur Hjalmarsson, vedúci oddelenia komunikácie Reykjavik Energy. <b>Podľa neho sa v hlavnom meste znížil počet nehôd spôsobených pádom a znížili sa tiež náklady na snežné pluhy.</b> </p>
      <h3>Hrejú len, keď je to potrebné</h3>
      <p>Moderné vyhrievače disponujú snímačom, ktorý reaguje na teploty a zrážky.<b> To znamená, že systém je aktívny len počas obdobia, kedy je to nevyhnutné. </b>Tým sa eliminujú náklady. Systém navyše predlžuje životnosť chodníka, keďže sa nesolí a nepoužívajú sa na jeho rozmrazenie žiadne iné chemikálie.</p>
      <p>Systém vyhrievania chodníkov už niekoľko rokov okrem hlavného mesta <b>Reykjavíku</b> používajú aj v<b> Akrureyri, </b>meste situovanom na severe ostrova</p>
      <figure>
        <img src="https://upx.cz/Xba"/>
        <figcaption>Ulice hlavného mesta Islandu v zime. Foto: Repro foto / Reykjavik Energy</figcaption>
      </figure>
    </article>
  </body>
</html>