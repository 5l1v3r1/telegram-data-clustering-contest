<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/vetenskap/inget-vanligt-vulkanutbrott"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T17:11:30+00:00"/>
    <meta property="og:title" content="”Inget vanligt vulkanutbrott”"/>
    <meta property="og:description" content="Vulkanen på White Island uppvisade aktivitet veckor före utbrottet. Trots det kunde explosionen inte förutses."/>
  </head>
  <body>
    <article>
      <h1>”Inget vanligt vulkanutbrott”</h1>
      <address><time datetime="2019-12-09T17:11:30+00:00">09 Dec 2019, 17:11</time> by <a rel="author">Josefine Mellgren</a></address>
      <p>
        <b>Vulkanen på White Island uppvisade aktivitet veckor före utbrottet. Trots det kunde explosionen inte förutses.</b>
      </p>
      <p>Trots noggranna mätningar fanns det turister alldeles vid vulkanen när den fick en utbrott på måndagen vid klockan 14.11, lokal tid i Nya Zeeland. Flera personer har dött och det skedde aldrig någon evakuering. Skälet är att det inte var ett vanligt utbrott.</p>
      <p>–  Om jag har förstått det rätt så är det egentligen inte fråga om magma utan en gasexplosion. Gasexplosioner sker snabbt och häftigt och är svåra att förutsäga, säger Ari Tryggvason seismolog vid Uppsala Universitet.</p>
      <h3>Gammal magma</h3>
      <p>Senaste utbrottet på White Island var år 2000. Enligt Ari Tryggson kan magman från det utbrottet ha orsakat explosionen. </p>
      <p>–  När magman stelnar bildas ånga. Oftast går det bra men ibland byggs det upp ett högt tryck någonstans och så smäller den. Det är troligen det som har hänt.</p>
      <p>De senaste veckorna har geologer uppmätt en ökad mängd av svaveloxid och mindre jordskalv i anslutning till vulkanen. Aktiviteten gjorde att Nya Zeeländska forskningsinstitutet GNS Science höjde vulkanen till 2 av 5 i varningssystemet. Där 2 betyder ökad orolighet och aktivitet vid vulkanen men det är inte tillräckligt för att utrymma platsen.</p>
      <p>–  Nivå två på en femgradig skala är inte särskilt högt. Generellt så brukar man inte tycka att det är någon större fara, säger Ari Tryggvason.</p>
      <p>– Man vill inte skrika varg heller. Evakuering kräver enorma resurser och innebär risker. Förutsättningen är att man ska vara säker på att det är på allvar, säger Ari Tryggvason.</p>
      <related>
        <h4>Relaterat</h4>
        <a href="https://www.svt.se/nyheter/utrikes/vulkanutbrott-i-nya-zeeland"/>
        <a href="https://www.svt.se/nyheter/utrikes/svt-s-reporter-nara-vulkanomradet"/>
        <a href="https://www.svt.se/nyheter/vetenskap/ny-metod-kan-varna-for-framtida-vulkankatastrofer-1"/>
      </related>
    </article>
  </body>
</html>