<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/miscellaneous/2019/12/09/848928"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T17:14:00+00:00"/>
    <meta property="og:title" content="বর্ধমানে বাউল-ফকির আশ্রম"/>
    <meta property="og:description" content="ভারতের পশ্চিমবঙ্গের বর্ধমান জেলার গুসকরার কাছে বননবগ্রামে রাজ্যে গড়ে উঠছে বাউল–ফকির আশ্রম। এটি গড়ে তুলছে বাংলানাটক ডট কম। বাউল-ফকিরদের বসবাসের জন্য এবং তাদের অনুশীলনের জন্যই এই আখড়া তৈরি করা হয়েছে। ভারতের স্থানীয় সংবাদমাধ্যম সূত্রে জানা যায়, আশ্রমের প্রয়োজনে ৬৭ কাঠা জমির পাশে একটি দোতলা বাড়ি কেনা হয়েছে। যেখানে বাউল–ফকির শিল্পীরা বিনামূল্যে থাকা, খাওয়ার সঙ্গে অনুশীলন করতে পারবেন। গুরুর কাছে শিক্ষা নিয়ে নবীন প্রজন্মের বাউলশিল্পীরা যাতে ওঠে আসতে পারেন সেই কথা মাথায় রেখেই এই আশ্রম তৈরির ভাবনা। পরবর্তী সময়ে অতিথিশালাও তৈরি হবে। বাউল গবেষক এবং আগ্রহী বাউল গানের শ্রোতারা যারা বাউল–ফকিরদের গুরু এবং শিষ্যদের কাছে আসতে চান তারা এখানে থাকতে পারবেন। আশ্রম তৈরির আগে ২০০৪ সালে নদিয়ার ৩৫০ জন বাউল–ফকির নিয়ে কাজ শুরু করে বাংলানাটক ডট কম। এই মুহূর্তে নদিয়া সমেত মুর্শিদাবাদ, বর্ধমান, বীরভূম, বাঁকুড়ার প্রায় ১৪০০ বাউল–ফকিরদের নিয়ে সারা বছর কাজ করছে এই সংস্থা। সংস্থার কর্ণধার অমিতাভ ভট্টাচার্য বলেন, ‌এই গ্রাম বিভিন্ন ধরনের বাউল ফকির গুরুদের কাছ থেকে শেখার একটা স্থায়ীকেন্দ্র। সময়ের সঙ্গে বাউল চর্চার কেন্দ্রবিন্দু হয়ে উঠুক। পিংলার পটচিত্রের…"/>
  </head>
  <body>
    <article>
      <h1>বর্ধমানে বাউল-ফকির আশ্রম</h1>
      <address><time datetime="2019-12-09T17:14:00+00:00">09 Dec 2019, 17:14</time> by <a rel="author">কালের কণ্ঠ অনলাইন</a></address>
      <p>ভারতের পশ্চিমবঙ্গের বর্ধমান জেলার গুসকরার কাছে বননবগ্রামে রাজ্যে গড়ে উঠছে বাউল–ফকির আশ্রম। এটি গড়ে তুলছে বাংলানাটক ডট কম। বাউল-ফকিরদের বসবাসের জন্য এবং তাদের অনুশীলনের জন্যই এই আখড়া তৈরি করা হয়েছে।</p>
      <p>ভারতের স্থানীয় সংবাদমাধ্যম সূত্রে জানা যায়, আশ্রমের প্রয়োজনে ৬৭ কাঠা জমির পাশে একটি দোতলা বাড়ি কেনা হয়েছে। যেখানে বাউল–ফকির শিল্পীরা বিনামূল্যে থাকা, খাওয়ার সঙ্গে অনুশীলন করতে পারবেন। গুরুর কাছে শিক্ষা নিয়ে নবীন প্রজন্মের বাউলশিল্পীরা যাতে ওঠে আসতে পারেন সেই কথা মাথায় রেখেই এই আশ্রম তৈরির ভাবনা। পরবর্তী সময়ে অতিথিশালাও তৈরি হবে। বাউল গবেষক এবং আগ্রহী বাউল গানের শ্রোতারা যারা বাউল–ফকিরদের গুরু এবং শিষ্যদের কাছে আসতে চান তারা এখানে থাকতে পারবেন।</p>
      <p>আশ্রম তৈরির আগে ২০০৪ সালে নদিয়ার ৩৫০ জন বাউল–ফকির নিয়ে কাজ শুরু করে বাংলানাটক ডট কম। এই মুহূর্তে নদিয়া সমেত মুর্শিদাবাদ, বর্ধমান, বীরভূম, বাঁকুড়ার প্রায় ১৪০০ বাউল–ফকিরদের নিয়ে সারা বছর কাজ করছে এই সংস্থা। সংস্থার কর্ণধার অমিতাভ ভট্টাচার্য বলেন, ‌এই গ্রাম বিভিন্ন ধরনের বাউল ফকির গুরুদের কাছ থেকে শেখার একটা স্থায়ীকেন্দ্র। সময়ের সঙ্গে বাউল চর্চার কেন্দ্রবিন্দু হয়ে উঠুক। পিংলার পটচিত্রের মতো সারা পৃথিবীর কাছে বাংলার পর্যটনের মুখ উজ্জ্বল করবে এই বাউল আশ্রম। পৌঁছে দেবে শান্তির বাণী। এটাই প্রার্থনা।</p>
    </article>
  </body>
</html>