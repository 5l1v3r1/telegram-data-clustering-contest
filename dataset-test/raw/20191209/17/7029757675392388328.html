<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/s-nov-zakon-ungariya-nalaga-tsenzura-na-teatrite-si.html"/>
    <meta property="og:site_name" content="News.bg"/>
    <meta property="article:published_time" content="2019-12-09T17:15:10+00:00"/>
    <meta property="og:title" content="С нов закон Унгария налага цензура на театрите си"/>
    <meta property="og:description" content="Законът създава &quot;единна стратегическа насока на различните сегменти на културата&quot;"/>
  </head>
  <body>
    <article>
      <h1>С нов закон Унгария налага цензура на театрите си</h1>
      <address>
        <time datetime="2019-12-09T17:15:10+00:00">09 Dec 2019, 17:15</time>
      </address>
      <p><b>Унгарското правителство представи планове</b> в парламента за<b> затягане на контрола над театрите</b>, което предизвика <b>протести на актьори и публика</b>, които виждат заплаха срещу художествената свобода, съобщава "Ройтерс".</p>
      <p>Управляващата партия на премиера националист Виктор<b> Орбан иска бързо да приеме законопроекта</b>, тази седмица. Публична петиция, призоваваща депутатите да отхвърлят законопроекта, събра 47 700 подписа до понеделник следобед. Актьорите четяха петицията в няколко театри през почивните дни.</p>
      <p><b>Водещи актьори и режисьори в Унгария</b> обясняват, че <b>плановете припомнят комунистическата епоха</b>, когато <b>държавата контролира повечето аспекти на националния живот</b>.</p>
      <p><b>Хиляди артисти, граждани и кметът на Будапеща</b> се очаква да присъстват на <b>протест срещу проектозакона</b>, който според тях <b>застрашава независимостта на театрите</b>.</p>
      <p><b>Според законопроекта</b>, публикуван на уебсайта на парламента, <b>който правителството смекчава в сравнение с първоначална версия, излязла в петък</b>, нов <b>Национален културен съвет ще отговаря за "единната стратегическа насока на различните сегменти на културата</b>".</p>
      <p><b>Законът твърди</b>, че културните организации трябва "активно да защитават интересите на благосъстоянието и развитието на нацията". <b>Унгарският министър по човешки ресурси, който ръководи културата, ще решава назначаването на театрални директори</b> в институции, които се финансират съвместно от държавата и общините.</p>
      <p><b>Министърът и съответната община</b> трябва да подпишат <b>споразумение</b>, определящо съвместната работа на театър, включително <b>как да назначат директор</b>, но това споразумение "трябва да гарантира художествената свобода на театъра", се казва в законопроекта.</p>
      <p>Откакто<b> Орбан спечели властта през 2010 г., дясната партия Фидес пренаписа унгарската конституция</b>, получи <b>контрол над държавните медии, а бизнесмени, близки до премиера и партията, изградиха империи</b>.</p>
      <p>След като <b>спечели избори през 2018 г., трети поред</b>, <b>Орбан заяви, че е спечелил "мандат за изграждане на нова ера</b>".</p>
      <p>Правителствен говорител коментира пред "Ройтерс" в петък, че<b> скорошно дело за сексуален тормоз в театър в Будапеща създава необходимост от промени</b>, тъй като в момента правителството няма право да уволни режисьор на театър.</p>
      <figure>
        <iframe data-src="https://twitter.com/donath_anna/status/1204083145471143936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>