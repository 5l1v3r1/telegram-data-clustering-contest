<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/synantisi_xatzidaki_me_ton_ypourgo_energeias_tou_israil_sti_madriti-593098/"/>
    <meta property="og:site_name" content="Real.gr"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Σταϊκούρας: Σε τροχιά δυναμικής επανεκκίνησης η ελληνική οικονομία"/>
    <meta property="og:description" content="Συναντήσεις με τον υπουργό Ενέργειας του Ισραήλ Yuval Steinitz καθώς και με υψηλόβαθμά στελέχη της ισπανικής πετρελαϊκής εταιρείας Repsol, που έχει αποκτήσει δικαιώματα για έρευνα και εκμετάλλευση υδρογονανθράκων σε τρεις περιοχές της Δυτικής Ελλάδας θα έχει, μεταξύ άλλων, στη Μαδρίτη ο υπουργός Περιβάλλοντος και Ενέργειας Κωστής Χατζηδάκης."/>
  </head>
  <body>
    <article>
      <h1>
        <a href="https://www.real.gr/oikonomia/arthro/staikouras_se_troxia_dynamikis_epanekkinisis_h_elliniki_oikonomia-593072/">Σταϊκούρας: Σε τροχιά δυναμικής επανεκκίνησης η ελληνική οικονομία</a>
      </h1>
      <address><time datetime="2019-12-09T17:20:00+00:00">09 Dec 2019, 17:20</time> by <a rel="author">ΑΠΕ-ΜΠΕ</a></address>
      <p>
        <b>Συναντήσεις με τον υπουργό Ενέργειας του Ισραήλ Yuval Steinitz καθώς και με υψηλόβαθμά στελέχη της ισπανικής πετρελαϊκής εταιρείας Repsol, που έχει αποκτήσει δικαιώματα για έρευνα και εκμετάλλευση υδρογονανθράκων σε τρεις περιοχές της Δυτικής Ελλάδας θα έχει, μεταξύ άλλων, στη Μαδρίτη ο υπουργός Περιβάλλοντος και Ενέργειας Κωστής Χατζηδάκης.</b>
      </p>
      <p>Ο υπουργός μεταβαίνει στη Μαδρίτη για να συμμετάσχει στις εργασίες της 25ης Διάσκεψης του ΟΗΕ για την Κλιματική Αλλαγή, στο περιθώριο της οποίας θα συναντηθεί επίσης με τον υπουργό Γεωργίας, Φυσικών Πόρων και Περιβάλλοντος της Κύπρου Κώστα Καδή και τον Επικεφαλής της Διακυβερνητικής Επιστημονικής Επιτροπής για την Κλιματική Αλλαγή του ΟΗΕ, Δρ. Hoesung Lee.</p>
      <p>H Διάσκεψη λαμβάνει χώρα σε ετήσια βάση, με σκοπό τη διεξαγωγή διεθνών κλιματικών διαπραγματεύσεων, προκειμένου οι χώρες να δεσμευθούν σε πιο φιλόδοξους εθνικούς στόχους μείωσης των εκπομπών αερίων θερμοκηπίου έως το 2030, σύμφωνα με τις επιταγές και στόχους τους Συμφωνίας των Παρισίων για το Κλίμα.</p>
      <p>Ο κ. Χατζηδάκης θα παρουσιάσει τις προτεραιότητες και τις δεσμεύσεις της χώρας μας στο κρίσιμο ζήτημα της κλιματικής αλλαγής ενώ στο πλαίσιο της Διάσκεψης το Υπουργείο Περιβάλλοντος και Ενέργειας σε συνεργασία με το Υπουργείο Πολιτισμού και Αθλητισμού, θα διοργανώσει ειδική εκδήλωση, με τίτλο «Οι επιπτώσεις της Κλιματικής Αλλαγής στην πολιτιστική και φυσική κληρονομιά».</p>
      <p>Η εν λόγω εκδήλωση αποτελεί συνέχεια της πρωτοβουλίας του Πρωθυπουργού κ. Κυριάκου Μητσοτάκη, που είχε ανακοινώσει στην ομιλία του στην Ειδική Σύνοδο του ΟΗΕ για το κλίμα τον περασμένο Σεπτέμβριο. Μάλιστα, ο Πρωθυπουργός προανήγγειλε τη διοργάνωση διεθνούς Διάσκεψης Κορυφής στην Αθήνα για το θέμα αυτό σε επίπεδο αρχηγών κρατών και κυβερνήσεων εντός του 2020.</p>
      <p>Στην εκδήλωση θα μιλήσουν ο Υπουργός Περιβάλλοντος και Ενέργειας κ. Κ. Χατζηδάκης, η Υπουργός Πολιτισμού και Αθλητισμού Δρ. Λίνα Μενδώνη, ο εκπρόσωπος της χώρας για την Κλιματική Αλλαγή Ακαδημαϊκός κ. Χρήστος Ζερεφός, ο Καθηγητής κ. Κωνσταντίνος Καρτάλης, Πρόεδρος της Ομάδας Εργασίας του Υπουργείου Πολιτισμού και Αθλητισμού για τις Επιπτώσεις της κλιματικής αλλαγής στα μνημεία, η Υπουργός Περιβάλλοντος της Αιγύπτου Δρ. Yasmine Fouad και εκπρόσωποι Διεθνών Οργανισμών, όπως του Παγκόσμιου Οργανισμού Μετεωρολογίας, της UNESCO, του Διεθνούς Συμβουλίου Μνημείων και Τοποθεσιών και του Δικτύου Λύσεων Βιώσιμης Ανάπτυξης των Ηνωμένων Εθνών (UNSDSN).</p>
      <p>Επιπλέον, ο κ. Χατζηδάκης θα συμμετάσχει σε εκδήλωση του Powering Past Coal Alliance - πρωτοβουλία του Καναδά και του Ηνωμένου Βασιλείου - στην οποία θα ανακοινώσει τη συμμετοχή της Ελλάδας στην εν λόγω διεθνή συμμαχία για τη μετάβαση στην εποχή μετά τον άνθρακα.</p>
    </article>
  </body>
</html>