<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-reprezentacja-rosji-nie-zagra-na-mundialu-2022-ale-jest-furt,nId,3378997"/>
    <meta property="og:site_name" content="RMF24"/>
    <meta property="article:published_time" content="2019-12-09T17:57:30+00:00"/>
    <meta property="og:title" content="Reprezentacja Rosji nie zagra na mundialu 2022. Ale jest furtka"/>
    <meta property="og:description" content="Rosyjscy piłkarze - jeśli wywalczą awans na mistrzostwa świata, które rozegrane zostaną w 2022 roku w Katarze - będą mogli starać się o udział w nich pod neutralną flagą - przekazał przedstawiciel Światowej Agencji Antydopingowej (WADA) Jonathan Taylor. Szczegółów tego rozwiązania nie podał."/>
  </head>
  <body>
    <article>
      <h1>Reprezentacja Rosji nie zagra na mundialu 2022. Ale jest furtka</h1>
      <address><time datetime="2019-12-09T17:57:30+00:00">09 Dec 2019, 17:57</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Rosyjscy piłkarze - jeśli wywalczą awans na mistrzostwa świata, które rozegrane zostaną w 2022 roku w Katarze - będą mogli starać się o udział w nich pod neutralną flagą - przekazał przedstawiciel Światowej Agencji Antydopingowej (WADA) Jonathan Taylor. Szczegółów tego rozwiązania nie podał.</b>
      </p>
      <figure>
        <img src="https://i.iplsc.com/reprezentacja-rosji-w-pilce-noznej/0009GBN1H3YM89NK-C123-F4.png"/>
        <figcaption>Reprezentacja Rosji w piłce nożnej<cite>/GRIGORY DUKOR / POOL /PAP/ITAR-TASS</cite></figcaption>
      </figure>
      <p>Komitet Wykonawczy WADA zdecydował dzisiaj o <b>wykluczeniu Rosji z przyszłorocznych letnich igrzysk olimpijskich w Tokio i zimowych w Pekinie w 2022 roku w związku z gigantyczną aferą dopingową w tym kraju. Sankcje mają obowiązywać do 2023 roku i obejmują również inne wielkie imprezy międzynarodowe - w tym mistrzostwa świata.</b> W ciągu czterech najbliższych lat Rosja nie będzie mogła również organizować najważniejszych imprez.</p>
      <h3>Przedstawiciel WADA o furtce, z której mogłaby skorzystać Sborna</h3>
      <p>Rosyjscy sportowcy nie będą mogli startować w tym okresie w swoich narodowych barwach - <b>możliwe są natomiast ich występy pod neutralną flagą, bez hymnu.</b> Takie starty miały już miejsce <b>w przeszłości, ale wyłącznie w dyscyplinach indywidualnych.</b></p>
      <p>Po najnowszej decyzji WADA pojawiło się <b>pytanie o piłkarski mundial w Katarze, który odbędzie się w 2022 roku</b> - a więc przypada na okres wykluczenia rosyjskich sportowców.</p>
      <p>O <b>możliwej furtce, z której mogłaby skorzystać ekipa Sbornej,</b> poinformował jednak Jonathan Taylor, szef komitetu ds. weryfikacji zgodności Światowej Agencji Antydopingowej.</p>
      <p>"Jeśli awansują do turnieju finałowego, to reprezentacja Rosji nie będzie mogła w nim uczestniczyć.<b> Ale jeśli wprowadzony zostanie odpowiedni mechanizm, będą mogli starać się o udział w mistrzostwach na neutralnych zasadach - nie jako reprezentanci Rosji"</b> - przekazał przedstawiciel WADA.</p>
      <p>Co istotne, taka opcja dotyczyłaby <b>wyłącznie tych piłkarzy, którzy udowodnią, że są "czyści".</b></p>
      <p>
        <b>Nie jest na razie jasne, jak wspomniany przez Taylora mechanizm miałby wyglądać w praktyce.</b>
      </p>
      <p>Międzynarodowa Federacja Piłki Nożnej (FIFA) poinformowała, że jest w kontakcie z WADA w celu wyjaśnienia tej sprawy.</p>
      <h3>Rosjanie się odwołają?</h3>
      <p>Od decyzji WADA można odwoływać się do Trybunału Arbitrażowego ds. Sportu (CAS) w Lozannie w ciągu 21 dni.</p>
      <p>W tym wypadku zrobić to mogą Rosyjska Agencja Antydopingowa (RUSADA) i Rosyjski Komitet Olimpijski albo dowolna zainteresowana międzynarodowa federacja sportowa.</p>
      <p>Złożenie apelacji skutkowałoby zawieszeniem sankcji aż do czasu wydania decyzji przez CAS.</p>
      <p>Szef Rosyjskiej Agencji Antydopingowej (RUSADA) Jurij Ganus podał, że rada nadzorcza tej organizacji 19 grudnia <b>podejmie najprawdopodobniej decyzję o apelacji.</b> Równocześnie jednak w rozmowie z francuską agencją prasową AFP przyznał wprost, że <b>"nie ma żadnych szans na zwycięstwo przed trybunałem".</b></p>
      <p>Bardziej zdecydowanie wypowiedziała się - cytowana przez Onet za serwisem Sport.ru - pierwsza zastępczyni przewodniczącego Państwowej Komisji Dumy ds. Międzynarodowych Swietłana Żurowa.</p>
      <p>"19 grudnia odbędzie się spotkanie zarządu RUSADA. Podczas obrad decyzja WADA zostanie oficjalnie zaakceptowana lub odrzucona. <b>Sprawa trafi do Trybunału Arbitrażowego w Lozannie. Tak się stanie na 100 procent. Musimy walczyć o sportowców"</b> - stwierdziła Żurowa.</p>
    </article>
  </body>
</html>