<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/world/430347-revolucia-v-sauditska-arabia-jenite-vlizat-prez"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T17:39:00+00:00"/>
    <meta property="og:title" content="Революция в Саудитска Арабия! Жените влизат през..."/>
    <meta property="og:description" content="Край на разделението в ресторантите"/>
  </head>
  <body>
    <article>
      <h1>Революция в Саудитска Арабия! Жените влизат през...</h1>
      <address><time datetime="2019-12-09T17:39:00+00:00">09 Dec 2019, 17:39</time> by <a rel="author" href="https://fakti.bg/author/denis-dzhambazov" target="_blank">Денис Джамбазов</a></address>
      <p>Жените в Саудитска Арабия вече ще могат да влизат през един и същи вход с мъжете в ресторантите и няма да се налага да седят в различни отделения. Това предвижда нова мярка на правителството, предаде БНР.</p>
      <p>В заведенията, включително и в големи западни вериги, в момента има обособени „семейни“ отделения, предназначени за жени, които са сами или които са придружени от роднини мъже, и „несемейни“ секции само за мъже. В по-малките <a href="https://www.zaplata.bg/restoranti-zavedeniia/">ресторанти</a> или кафенета, в които няма достатъчно пространство, дамите изобщо не се допускат.</p>
      <p>Решението за прекратяване на разделението в ресторантите бе обявено като част от мерки, касаещи техническите изисквания за сградите, училищата, магазините, спортните центрове и пр. Сред обявените изменения е отпадане на изискването ресторантите да имат отделни входове за сами мъже и за семейства, отбелязва AP.</p>
      <p>Тези решения имат за цел да привлекат инвестиции и да създадат по-добри <a href="https://www.zaplata.bg/biznes-konsultantski-uslugi/">бизнес</a> възможности, се посочва в съобщението на правителството. Престолонаследникът Мохамед бин Салман започна серия от реформи, които да дадат повече права на жените и да придадат по-светски облик на Саудитска Арабия. Неотдавна на дамите им беше позволено да шофират, както и сами да вадят задграничните си паспорти и да пътуват.</p>
      <p>
        <b>Саудитска Арабия</b>
      </p>
    </article>
  </body>
</html>