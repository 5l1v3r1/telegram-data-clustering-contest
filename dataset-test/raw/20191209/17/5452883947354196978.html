<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/inarcassa-santoro-previdenza.html"/>
    <meta property="og:site_name" content="AvellinoToday"/>
    <meta property="article:published_time" content="2019-12-09T17:14:00+00:00"/>
    <meta property="og:title" content="Inarcassa, Santoro: “Previdenza è pensare al futuro già nel presente”"/>
    <meta property="og:description" content="&quot;È indispensabile costruirsi un percorso previdenziale sin dai primi anni di attività professionale&quot;"/>
  </head>
  <body>
    <article>
      <h1>Inarcassa, Santoro: “Previdenza è pensare al futuro già nel presente”</h1>
      <h2>"È indispensabile costruirsi un percorso previdenziale sin dai primi anni di attività professionale"</h2>
      <address><time datetime="2019-12-09T17:14:00+00:00">09 Dec 2019, 17:14</time> by <a rel="author">Redazione</a></address>
      <p>“È indispensabile costruirsi un percorso previdenziale sin dai primi anni di attività professionale. In un contesto socio-economico complesso, come quello attuale, avere a cuore il proprio futuro è una necessità ineludibile”. Questo il messaggio che il presidente di Inarcassa Giuseppe Santoro porterà domani, 10 dicembre, a Avellino al seminario formativo “Il mestiere dell’architetto” presso la sala convegni del VIVA! Hotel in via Circonvallazione 123, a partire dalle ore 15.<br/><br/>L’incontro, organizzato dall’Ordine degli Architetti PPC della provincia, mira ad approfondire le tematiche di welfare, tutela sanitaria e previdenza per i liberi professionisti; un invito a guardare oltre le incombenze del presente e a migliorare la conoscenza della materia, rivolto in particolare ai giovani progettisti under 35.<br/>“Abbiamo approntato un sistema di strumenti atti a sostenere gli ingegneri e gli architetti in ogni ambito della loro vita lavorativa e personale – afferma Santoro – dalle indennità di maternità e paternità, ai sussidi per i figli disabili e per le madri con figli in età prescolare e scolare, ai finanziamenti per l’avvio degli studi professionali. A garanzia della solidità dei servizi che eroghiamo, la stabilità finanziaria della nostra Cassa ci permette di assicurare le pensioni per ben oltre i prossimi 50 anni”.<br/><br/>Al seminario di Avellino, infine, Santoro illustrerà gli istituti della ricongiunzione, totalizzazione, cumulo e riscatto della laurea, strumenti utili a ricostruire le carriere e incrementare le prestazioni previdenziali. “Il nostro obiettivo – conclude Santoro – è quello di avvicinare ancor di più la Cassa alle esigenze degli associati. Grazie alla nostra autonomia di gestione, riusciamo ad assicurare un sistema di welfare integrato su misura per gli iscritti”.<br/><br/>Inarcassa è la Cassa Nazionale di Previdenza ed Assistenza per gli Ingegneri ed Architetti Liberi Professionisti. Gli iscritti sono circa 169.000, di cui il 35% ha meno di 40 anni di età, mentre i pensionati sono oltre 34.000. Al 31/12/2018 il patrimonio ammonta a 10,6 miliardi di euro.</p>
    </article>
  </body>
</html>