<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/spravu-eksdirektora-lvivskogo-bronetankovogo-zavodu-napravili-do-sudu-645596.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T17:06:53+00:00"/>
    <meta property="og:title" content="Справу ексдиректора Львівського бронетанкового заводу направили до суду"/>
    <meta property="og:description" content="Обвинуваченому інкримінують недекларування статків на суму близько 4,6 млн грн"/>
  </head>
  <body>
    <article>
      <h1>Справу ексдиректора Львівського бронетанкового заводу направили до суду</h1>
      <address>
        <time datetime="2019-12-09T17:06:53+00:00">09 Dec 2019, 17:06</time>
      </address>
      <h4>Обвинуваченому інкримінують недекларування статків на суму близько 4,6 млн грн</h4>
      <p>До Вищого антикорупційного суду направили обвинувальний акт відносно колишнього керівника ДП «Львівський бронетанковий завод».</p>
      <p>Про це інформує пресслужба <a href="https://nabu.gov.ua/novyny/obvynuvalnyy-akt-stosovno-ekskerivnyka-lbtz-skerovano-do-sudu">Національного антикорупційного бюро.</a></p>
      <p>«Досудове розслідування за фактом внесення колишнім директором державного підприємства «Львівський бронетанковий завод» недостовірних відомостей до декларації особи, уповноваженої на виконання функцій держави або місцевого самоврядування, закінчено. 9 грудня 2019 року прокурори Спеціалізованої антикорупційної прокуратури скерували обвинувальний акт до Вищого антикорупційного суду для розгляду по суті», - йдеться у повідомленні.</p>
      <p>Обвинуваченому інкримінують недекларування статків на суму близько 4,6 млн грн за 2016-2018 рр.</p>
      <p>Серед незадекларованого майна — квартира у Відні (Австрія) та відомості про компанію, зареєстровану в Белізі, кінцевим бенефіціарним власником якої є колишній директор ДП «ЛБТЗ».</p>
      <p>Детективи <a href="https://glavcom.ua/news/nabu-povidomilo-pro-pidozru-kolishnomu-direktoru-lvivskogo-bronetankovogo-624671.html">НАБУ розпочали слідство</a> у даній справі у серпні 2017 року.</p>
      <p>14 липня 2017 року НАБУ затримало директора заводу Романа Тимківа та його заступника за підозрою у махінаціях на 2,5 млн гривень. Цього ж дня бронетанковий завод мав відвідати президент України. Пізніше Петро Порошенко заявив, що за затриманими вели спостереження два місяці. Наступного дня суд в Києві взяв усіх затриманих під варту з можливістю внесення застави. Для Тимківа ця сума склала два мільйони гривень. Згодом, за нього внесли заставу, і відпустили.</p>
      <p>Пізніше також з’ясувалось, що керівник Львівського бронетанкового заводу Роман Тимків здавав в оренду своєму підприємству два автомобілі та мотоцикл. 27 червня Солом’янський районний суд Києва відсторонив на 2 місяці від посади Романа Тимківа та його заступника, а у липні Міністерство оборони України виграло позов до Львівського бронетанкового заводу на стягнення 5,17 мільйона гривень за поставлені вживані двигуни.</p>
      <related>
        <a href="https://glavcom.ua/economics/finances/rgk-i-tartarini-uklali-kontrakt-na-postavku-obladnannya-dlya-zavodu-rgc-production-645532.html"/>
        <a href="https://glavcom.ua/economics/finances/sud-skasuvav-aresht-mayna-zavodu-kuznya-na-ribalskomu-643476.html"/>
        <a href="https://glavcom.ua/news/skandal-iz-krimskim-zavodom-okupanti-zavdali-ukrajini-zbitkiv-na-30-mln-643274.html"/>
      </related>
    </article>
  </body>
</html>