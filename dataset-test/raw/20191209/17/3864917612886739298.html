<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2834431-napad-na-mirosnicenka-obranna-zapobiznogo-zahodu-perenesli-cerez-minuvanna-sudu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T17:11:00+00:00"/>
    <meta property="og:title" content="Напад на Мирошниченка: обрання запобіжного заходу перенесли через &quot;мінування&quot; суду"/>
    <meta property="og:description" content="У Бахмуті у зв’язку з інформацією про мінування приміщення Донецького апеляційного суду засідання, на якому мали переглядати запобіжний захід одному з двох нападників на померлого волонтера Артема Мирошниченка перенесли на 11 грудня."/>
  </head>
  <body>
    <article>
      <h1>Напад на Мирошниченка: обрання запобіжного заходу перенесли через "мінування" суду</h1>
      <h2>У Бахмуті у зв’язку з інформацією про мінування приміщення Донецького апеляційного суду засідання, на якому мали переглядати запобіжний захід одному з двох нападників на померлого волонтера Артема Мирошниченка перенесли на 11 грудня.</h2>
      <address>
        <time datetime="2019-12-09T17:11:00+00:00">09 Dec 2019, 17:11</time>
      </address>
      <p>Про це кореспонденту Укрінформу повідомили журналісти з Бахмута.</p>
      <p>«Одному з підозрюваних у побитті та смерті волонтера – Олександру Баришку ще 7 грудня призначили запобіжний захід у вигляді арешту, другому - 16-річному Миколі Барабашу в суді першої інстанції призначили домашній арешт, але 9 грудня це рішення повинні були переглядати в апеляції. Проте через так зване «мінування» приміщення суду, засідання перенесли на середу, 11 грудня», - сказали співрозмовники кореспондента Укрінформ.</p>
      <figure>
        <img src="https://static.ukrinform.com/photos/2019_12/1575914749-930.jpg"/>
      </figure>
      <p>Так, поки побитий Артем Мирошниченко був у комі в лікарні, Барабаша відправили під домашній арешт, але зараз<a href="https://www.ukrinform.ua/rubric-regions/2832832-pisla-smerti-volontera-u-bahmuti-spravu-perekvalifikuvali.html"> справу перекваліфікували</a>, і прокуратура знову просить суд відправити підозрюваного під варту.</p>
      <figure>
        <img src="https://static.ukrinform.com/photos/2019_12/1575914777-591.jpg"/>
      </figure>
      <p>А в <a href="http://bahmut-police.dn.ua/news/view/5955">Бахмутському відділі поліції </a>Донецької області повідомили, що інформація про мінування приміщення Донецького апеляційного суду не підтвердилась.</p>
      <p>«До поліції надійшло анонімне повідомлення про мінування у Донецькому апеляційному суді по обіді... Будівлю та прилеглу територію оточили та ретельно обстежили за участі вибухотехніків та кінологів зі службовими собаками. Вибухових пристроїв не виявлено. Небезпеки немає», - йдеться в повідомленні.</p>
      <p>За даним фактом відкрито кримінальне провадження за ст.259 (Завідомо неправдиве повідомлення про загрозу безпеці громадян, знищення чи пошкодження об'єктів власності) Кримінального кодексу України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2832514-u-bahmuti-pisla-zorstokogo-pobitta-pomer-volonter-artem-mirosnicenko.html">У Бахмуті після жорстокого побиття помер волонтер Артем Мирошниченко</a>
      </blockquote>
      <p>Як повідомляв Укрінформ, у Бахмуті на Донеччині після низки складних операцій 5 грудня помер 38-річний громадський активіст і волонтер Артем Мирошниченко. Знайомі Мирошниченка повідомили, що його 29 листопада жорстоко побили підлітки 16 і 17 років, спортсмени, які займалися бойовими мистецтвами. За їхніми даними, причиною побиття стало те, що активіст на їхні запитання відповів українською мовою.</p>
      <p>Поліцейські виявили підозрюваних. У зв’язку зі смертю потерпілого кримінальне провадження перекваліфіковано за ч.2 ст. 121 Кримінального кодексу України.</p>
      <p>8 грудня Артема <a href="https://www.ukrinform.ua/rubric-regions/2833544-u-bahmuti-prosautsa-z-volonterom-artemom-mirosnicenkom.html">Мирошниченка поховали.</a></p>
      <p>
        <i>Фото: bahmut-police.dn.ua</i>
      </p>
    </article>
  </body>
</html>