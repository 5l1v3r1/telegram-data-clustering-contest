<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ethnika/story/1036373/anisyxi-i-ee-to-mnimonio-toyrkias-livyis-mporei-na-prokalesei-provlimata-se-ellinika-nisia"/>
    <meta property="og:site_name" content="Newsbomb"/>
    <meta property="article:published_time" content="2019-12-09T17:23:37+00:00"/>
    <meta property="og:title" content="Ανήσυχη η ΕΕ: Το μνημόνιο Τουρκίας - Λιβύης μπορεί να προκαλέσει προβλήματα σε ελληνικά νησιά"/>
    <meta property="og:description" content="«Σοβαρή ανησυχία προκαλεί το μνημόνιο συνεργασίας Τουρκίας - Λιβύης» τόνισε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ για ζητήματα εξωτερικής πολιτικής, Γιοσέπ Μπορέλ εκφράζοντας την «αλληλεγγύη» και τη «στήριξη» της ΕΕ στην Ελλάδα και την Κύπρο."/>
  </head>
  <body>
    <article>
      <h1>Ανήσυχη η ΕΕ: Το μνημόνιο Τουρκίας - Λιβύης μπορεί να προκαλέσει προβλήματα σε ελληνικά νησιά</h1>
      <h2>«Σοβαρή ανησυχία προκαλεί το μνημόνιο συνεργασίας Τουρκίας - Λιβύης» τόνισε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ για ζητήματα εξωτερικής πολιτικής, Γιοσέπ Μπορέλ εκφράζοντας την «αλληλεγγύη» και τη «στήριξη» της ΕΕ στην Ελλάδα και την Κύπρο.</h2>
      <address><time datetime="2019-12-09T17:23:37+00:00">09 Dec 2019, 17:23</time> by <a rel="author">Newsroom</a></address>
      <p>«Είναι σαφές ότι αυτό το έγγραφο προκαλεί σοβαρή ανησυχία. Εκφράζουμε την αλληλεγγύη μας και τη στήριξή ας στην Ελλάδα και την Κύπρο», δήλωσε κατά τη διάρκεια της συνέντευξης Τύπου που παραχώρησε μετά το πέρας της συνόδου των υπουργών Εξωτερικών στις Βρυξέλλες.</p>
      <p>Ερωτηθείς σχετικά, <b>ο νέος ύπατος εκπρόσωπος σημείωσε επίσης ότι η συμφωνία έγινε γνωστή στις Βρυξέλλες «πολύ αργά» και ότι αυτή τη στιγμή οι ευρωπαϊκές αρχές την «εξετάζουν».</b></p>
      <p>«Στη σημερινή συζήτηση σε πολιτικό επίπεδο έγινε σαφές ότι η συμφωνία είναι προβληματική για κάποιες χώρες <b>και συγκεκριμένα για την Ελλάδα και την Κύπρο σε ό,τι αφορά τα χωρικά ύδατα</b>» <b>είπε, προσθέτοντας ότι θα «μπορούσε να προκαλέσει πρόβλημα σε ελληνικά νησιά»</b>.</p>
      <p>Τέλος, ο Γ. Μπορέλ επανέλαβε τη θέση της Επιτροπής ότι «όποια συμφωνία θα πρέπει να σέβεται το διεθνές δίκαιο».</p>
      <h3>Φον Ντερ Λάιεν: «Είμαστε στο πλευρό σας!»​</h3>
      <p><b>«Είμαστε στο πλευρό σας», τόνισε χαρακτηριστικά η επικεφαλής της Κομισιόν, Ούρσουλα φον ντερ Λάιεν,</b> όταν ρωτήθηκε για την γνώμη της από τον γραμματέα της Κοινοβουλευτικής Ομάδας της ΝΔ, Σταύρου Καλαφάτη, ο οποίος αναφέρθηκε στην τουρκική προκλητικότητα και παραβατικότητα απέναντι στην Ελλάδα και στην Κύπρο, στο πλαίσιο της συζήτησης για το μέλλον της Ευρώπης της Διάσκεψης Κορυφής των Προέδρων των Κ.Ο. του ΕΛΚ στα Εθνικά Κοινοβούλια της ΕΕ, που διεξάγεται στις Βρυξέλλες.</p>
      <p>«Η Ελλάδα δεν μπορεί να σηκώσει μόνη της το βάρος ενός -τέτοιας έκτασης- διεθνούς προβλήματος. Είναι ανάγκη, λοιπόν, να αλλάξει το σύστημα του Δουβλίνου, να υπάρξει κοινή πολιτική ασύλου, να αναλάβουν μέρος του βάρους και οι χώρες του Πόντιου Πιλάτου, να υπάρξει αλληλεγγύη στα κράτη που αποτελούν πύλες εισόδου» τόνισε ο Γενικός Γραμματέας της Κ.Ο. της Νέας Δημοκρατίας.</p>
      <p>Ο κ. Καλαφάτης είπε ακόμα ότι θα πρέπει <b>«να αναλάβει η ΕΕ την ευθύνη φύλαξης των εξωτερικών της συνόρων, συγκροτώντας και ενεργοποιώντας ισχυρή ευρωπαϊκή ακτοφυλακή. Είναι, όμως ανάγκη να δούμε και πως μπορεί να μπει τέλος στα κύματα της μετανάστευσης, που ξεκινούν από την Ασία και την Αφρική».</b></p>
      <p>Με την παρέμβαση του κ. Καλαφάτη για το μεταναστευτικό συμφώνησε ο αντιπρόεδρος της Ευρωπαϊκής Επιτροπής Μαργαρίτης Σχοινάς<b> τονίζοντας ότι όλα όσα ανέφερε αποτελούν συστατικά στοιχεία μιας νέας ολοκληρωμένης προσέγγισης από την Ευρωπαϊκή Ένωση.</b></p>
      <h3>Δένδιας στο Συμβούλιο της ΕΕ: Καταδικάστε τα μνημόνια Τουρκίας – Λιβύης, είναι άκυρα</h3>
      <p>
        <b>Τα ζητήματα που δημιουργούνται από την υπογραφή «των δύο άκυρων Μνημονίων μεταξύ της Τουρκίας και της κυβέρνησης της Τρίπολης», ανέπτυξε ο Έλληνας ΥΠΕΞ <a href="https://www.newsbomb.gr/tags/tag/44949/nikos-dendias">Νίκος Δένδιας</a> στο Συμβούλιο Εξωτερικών Υποθέσεων, ο οποίος ζήτησε τη ρητή καταδίκη τους και την υποβολή κυρώσεων στην Τουρκία</b>
      </p>
      <p>Ο κ. Δένδιας ενημέρωσε ότι η Ελλάδα έλαβε ευρύτατη στήριξη από τη Γαλλία από την Ιταλία από την Κύπρο από την Ολλανδία και επισήμανε ότι τις τελικές αποφάσεις θα τις λάβει το Ευρωπαϊκό Συμβούλιο.</p>
      <p>
        <b>«Ανέδειξα το μοντέλο της τουρκικής παραβατικότητας, τόσο στο Αιγαίο, όσο και στην Κύπρο και στην Ανατολική Μεσόγειο. Ζήτησα την ρητή καταδίκη των συγκεκριμένων μνημονίων, τη δημιουργία πλαισίου κυρώσεων, εάν η Τουρκία και η κυβέρνηση της Τρίπολης δεν συμμορφωθούν και βεβαίως τη στήριξη της Ελλάδας και της Κύπρου», είπε χαρακτηριστικά ο Νίκος Δένδιας μετά το πέρας της συνεδρίασης του Συμβουλίου Εξωτερικών Υποθέσεων.</b>
      </p>
      <p>Ο Έλληνας ΥΠΕΞ εξήγησε με τον πιο σαφή τρόπο ότι<b> «η Ελλάδα θα κάνει ό, τι χρειάζεται για να υπερασπίσει την κυριαρχία της και τα κυριαρχικά της δικαιώματα».</b></p>
      <figure>
        <iframe src="https://www.youtube.com/embed/_zUqmtTZaVE" width="480" height="270" data-service="Youtube" scrolling="no"/>
      </figure>
      <p>Σύμφωνα με τον ίδιο, η ελληνική πλευρά έλαβε ευρύτατη στήριξη από τη Γαλλία, την Ιταλία, την Κύπρο και την Ολλανδία. «Μάλιστα με τον Ιταλό Υπουργό Εξωτερικών, τον κ. Di Maio, συνεννοηθήκαμε για μία προσεχή, άμεση επίσκεψή μου στη Ρώμη, ώστε να συντονίσουμε τις ενέργειές μας», τόνισε.</p>
      <p>Σημειώνεται ότι τις τελικές αποφάσεις θα λάβει το Ευρωπαϊκό Συμβούλιο, με τη συμμετοχή των αρχηγών κρατών και κυβερνήσεων, <b>στο οποίο θα μετάσχει ο Πρωθυπουργός της Ελλάδας, ο κ. Κυριάκος Μητσοτάκης.</b></p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/kosmos/story/1036116/pethane-gnostos-ithopoios-symmeteixe-se-dimofili-seira-pics">
          <b>Πέθανε γνωστός ηθοποιός</b>
        </a>
      </p>
    </article>
  </body>
</html>