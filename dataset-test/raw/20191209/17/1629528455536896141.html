<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/sport/tenis/petra-kvitova-cena-karen-krantzckeove-fair-play.A191209_164112_tenis_ten"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T17:31:00+00:00"/>
    <meta property="og:title" content="Kvitová poosmé. Světové tenistky ji znovu označily za férovou sympaťačku"/>
    <meta property="og:description" content="Petra Kvitová dál podle svých kolegyň patří k nejčestnějším a nejsympatičtějším tenistkám na okruhu WTA. Dvojnásobná vítězka Wimbledonu získala v hlasování kolegyň posedmé v řadě a celkově poosmé cenu Karen Krantzckeové za fair play a příkladné vystupování na kurtu i mimo něj."/>
  </head>
  <body>
    <article>
      <h1>Kvitová poosmé. Světové tenistky ji znovu označily za férovou sympaťačku</h1>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author">iDNES.cz</a></address>
      <p>Petra Kvitová dál podle svých kolegyň patří k nejčestnějším a nejsympatičtějším tenistkám na okruhu WTA. Dvojnásobná vítězka Wimbledonu získala v hlasování kolegyň posedmé v řadě a celkově poosmé cenu Karen Krantzckeové za fair play a příkladné vystupování na kurtu i mimo něj.</p>
      <p>„Jsem velmi pyšná, že jsem cenu dostala poosmé. Vždy s hrdostí přistupuji k soupeřkám s respektem. Doufám, že naučím budoucí generace milovat sport a tenis tak, jak moc je miluji já,“ uvedla Kvitová pro web WTA a na sociálních sítích dodala: „Velice děkuji hráčkám, které pro mě hlasovaly. Hodně to pro mě znamená.“</p>
      <p>Mezi laureátkami ocenění udělovaného od roku 1978 figurují například Australanka Evonne Goolagongová-Cawleyová, Američanky Chris Evertová a Lindsay Davenportová či Srbka Ana Ivanovičová. Více než dvakrát cenu obdržely jen Kvitová a Belgičanka Kim Clijstersová. Obě u hráček shodně uspěly osmkrát.</p>
      <p>Někdejší světová devítka Karen Krantzckeová stihla během krátké kariéry vyhrát juniorku Australian Open a mezi ženami hrát dvakrát semifinále Australian Open a jednou Roland Garros. Australanka zemřela již v 31 letech na infarkt.</p>
      <p>Cenu Peachy Kellmeyerové za práci ve prospěch hráček získala poprvé kanadská deblistka Gabriela Dabrowská. Trenérem roku se stal Australan Craig Tyzzer, trenér světové jedničky a letošní vítězky Rolad Garros Ashleigh Bartyové.</p>
    </article>
  </body>
</html>