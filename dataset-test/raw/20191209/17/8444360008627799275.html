<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/oursoula-fon-nter-laien-aparadekti-i-drasi-tis-tourkias-sto-aigaio/2932869/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T17:29:34+00:00"/>
    <meta property="og:title" content="Ούρσουλα φον ντερ Λάιεν: “Απαράδεκτη η δράση της Τουρκίας στο Αιγαίο”!"/>
    <meta property="og:description" content="&quot;Είμαστε με σθένος στο πλευρό σας, είναι απαράδεκτη η δράση της Τουρκίας στο Αιγαίο, θα δώσουμε σαφές μήνυμα στην Άγκυρα&quot;, τόνισε χαρακτηριστικά η επικεφαλής της Κομισιόν, Ούρσουλα φον ντερ Λάιεν."/>
  </head>
  <body>
    <article>
      <h1>Ούρσουλα φον ντερ Λάιεν: “Απαράδεκτη η δράση της Τουρκίας στο Αιγαίο”!</h1>
      <h2>"Είμαστε με σθένος στο πλευρό σας, είναι απαράδεκτη η δράση της Τουρκίας στο Αιγαίο, θα δώσουμε σαφές μήνυμα στην Άγκυρα", τόνισε χαρακτηριστικά η επικεφαλής της Κομισιόν, Ούρσουλα φον ντερ Λάιεν.</h2>
      <address><time datetime="2019-12-09T17:29:34+00:00">09 Dec 2019, 17:29</time> by <a rel="author">Newsit Newsroom</a></address>
      <p>Η κ. φον ντερ Λάιεν έδωσε αυτή την “ηχηρή” και γεμάτη νόημα απάντηση στην ερώτηση του γραμματέα της Κοινοβουλευτικής Ομάδας της ΝΔ, Σταύρου Καλαφάτη, ο οποίος αναφέρθηκε στην τουρκική προκλητικότητα και παραβατικότητα απέναντι στην Ελλάδα και στην Κύπρο.</p>
      <p>Η δήλωσή της έγινε κατά την πρώτη Διάσκεψη Κορυφής των προέδρων των Κοινοβουλευτικών ομάδων του ΕΛΚ, στο ευρωπαϊκό και τα εθνικά κοινοβούλια, για τη νέα νομοθετική περίοδο, που διοργάνωσε ο αντιπρόεδρος της Κοινοβουλευτικής Ομάδας του ΕΛΚ, υπεύθυνος για τις σχέσεις με τα εθνικά κοινοβούλια, Βαγγέλης Μεϊμαράκης.</p>
      <h3>Από την Ούρσουλα φον ντερ Λάιεν στον Τζοζέπ Μπορέλ</h3>
      <p>Από την πλευρά του ο νέος επικεφαλής της ευρωπαϊκής διπλωματίας, Τζοζέπ Μπορέλ, τόνισε ότι οι πρόσφατες ενέργειες της Τουρκίας στην ανατολική Μεσόγειο “εγείρουν ανησυχίες”, ενώ προσέθεσε ότι οι υπηρεσίες της Κομισιόν μελετούν το έγγραφο της συμφωνίας της Τουρκίας με τη Λιβύη.</p>
      <p>“Ασχοληθήκαμε με το Μνημόνιο Κατανόησης που υπέγραψε η Τουρκία με τη Λιβύη” ανέφερε, μιλώντας σε συνέντευξη Τύπου μετά την συνεδρίαση των υπουργών Εξωτερικών της ΕΕ.</p>
      <related>
        <a href="https://www.newsit.gr/kosmos/tourkia-kamia-ypoxorisi-se-kypro-aigaio-kai-anatoliki-mesogeio-leei-o-antiproedros/2932853/"/>
      </related>
      <p>“Το συζητήσαμε και είναι ξεκάθαρο από τις συζητήσεις μας ότι αυτό το έγγραφο δημιουργεί μεγάλες ανησυχίες. Εκφράσαμε την αλληλεγγύη και την υποστήριξη μας σε Ελλάδα και Κύπρο και θα συνεχίσουμε να το κάνουμε” σημείωσε.</p>
      <p>Ερωτηθείς από δημοσιογράφο, υπογράμμισε ακόμη: “Δεν είπα ότι είναι νόμιμο. Μας ανησυχεί. Μελετάμε το έγγραφο. Είναι ξεκάθαρο ότι είναι προβληματικό. Έχει επίσης προκαλέσει μεγάλη ανησυχία σε Ελλάδα και Κύπρο όσον αφορά τα προβλήματα που προκαλεί. Η συμφωνία θα πρέπει να σέβεται το διεθνές δίκαιο”.</p>
      <p>Ο κ. Μπορέλ προσέθεσε, δε, ότι η συμφωνία Τουρκίας – Λιβύης “θα μπορούσε να προκαλέσει πρόβλημα σε ελληνικά νησιά”.</p>
      <p>Αξίζει να σημειωθεί ότι, μιλώντας μετά την ίδια συνεδρίαση, ο υπουργός των Εξωτερικών, Νίκος Δένδιας, υπογράμμισε ότι η Ελλάδα ζήτησε και έλαβε ευρύτατη στήριξη απέναντι στην τουρκική προκλητικότητα.</p>
    </article>
  </body>
</html>