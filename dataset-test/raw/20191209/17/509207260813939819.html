<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/megtelt-a-madach-ter-a-kormany-kulturalis-torvenycsomagja-ellen-tuntetokkel"/>
    <meta property="og:site_name" content="444"/>
    <meta property="article:published_time" content="2019-12-09T17:51:32+00:00"/>
    <meta property="og:title" content="Megtelt a Madách tér a kormány kulturális törvénycsomagja ellen tüntetőkkel"/>
    <meta property="og:description" content="Pintér Béla, Mácsai Pál, Jordán Tamás és Karácsony Gergely is visszautasította a kormány centralizáló terveit."/>
  </head>
  <body>
    <article>
      <h1>Megtelt a Madách tér a kormány kulturális törvénycsomagja ellen tüntetőkkel</h1>
      <address><time datetime="2019-12-09T17:51:32+00:00">09 Dec 2019, 17:51</time> by <a rel="author">Sarkadi Zsolt</a></address>
      <p>Még 12 millió forintot szeretnénk összegyűjteni az év végéig. Köszönjük, hogy összedobjátok. Akkor nem tartozunk majd senkinek, csak köszönettel - nektek.</p>
      <p>
        <a href="https://444.hu/tamogatas">Támogatok</a>
      </p>
      <p>Hétfőn este 6 órára hirdettek meg tüntetést a frissen beterjesztett <a href="https://444.hu/2019/12/09/a-tiltakozasok-utan-atirta-a-kulturalis-torveny-tervezetet-a-kormany-az-nka-egyelore-megmenekul">kormányzati kulturális törvénycsomag ellen</a>. A csomag, bár valamelyest finomodott az első, kiszivárogott verziója óta, a kulturális szféra önállóságát a beterjesztett verzió is jelentős mértékben csökkentené.</p>
      <p>Este 6 órára a szakadó eső ellenére is megtelt a Madách tér, a tüntetés egyik szervezője először azzal a kéréssel ment fel a színpadra, hogy gazdája távolítsa el a tüntetésről a „Féregirtást a parlamentben” feliratú táblát, az ugyanis nem ehhez a demonstrációhoz tartozik. A kérést meg is tapsolta a tömeg.</p>
      <blockquote>„A kultúra nemzeti alap” - skandálták a tüntetők.</blockquote>
      <figure>
        <iframe src="https://www.youtube.com/embed/omSNcv0dNws" width="640" height="360" data-service="Youtube" scrolling="no"/>
      </figure>
      <p>Beszédet mondott Fullajtár Andrea, a Katona József Színház színésze és Barda Beáta, a Trafó Kortárs Művészetek Háza ügyvezetője is, aki azt mondta, ha a kultúra sokszínűségét elveszítjük, a következő a szabadság elvesztése lesz.</p>
      <p>Sodró Eliza a 30 éven aluli színészek nyilatkozatát olvasta fel, amit 111 színész írt alá. Az <a href="https://index.hu/kultur/2019/12/09/tuntetes_szinhaz_fuggetlen_kultura_fidesz_nka_kulturtorveny/">Index</a> tudósítása szerint azt mondta:</p>
      <p>„Mi ebben a szabadságban döntöttük el, hogy színészek leszünk. (...) A mi generációnk valamiért nem kapható a gyűlölködésre, szeretünk dolgozni, tiszteljük egymás munkáját és jelezzük, ha valami gondunk van. (...) Most mi vagyunk azok a fiatalok, akik önök voltak a rendszerváltás idején és szeretnénk vitatkozni.”</p>
      <p>Farkas Franciska színművész, drámapedagógus arról beszélt, szeretne hinni a hazájában, és abban, hogy a hazája jót akar neki.</p>
      <p>„A mindenkori magyar kormánynak, ahogy a mindenkori ellenzéknek is, támogatnia kell azt, aki a hazáját szolgálja – ez minden pártérdek felett áll” - mondta a <a href="https://merce.hu/2019/12/09/a-kultura-szabadsagaert-tuntetnek-percrol-percre-a-mercen/?fbclid=IwAR3K0H01Vd4VW6phKOn6sMzW2Rt2u6HN6fv_EEbRuzIy2i77MsBX70Xk2YI">Mérce beszámolója szerint</a>.</p>
      <p>Jordán Tamás, a szombathelyi Weöres Sándor Színház igazgatója Bulgakov Mester és Margaritájának kulcsmondatát is idézte, miszerint: „A gyávaság a legeslegnagyobb bűn”. Jordán beszámolt arról is, hogy ő, mint a tüntetés szónoka délelőtt levelet kapott Fekete Péter kultúráért felelős államtitkártól, aki azt írta, minden, ami a médiában megjelent a tervezett átalakításról, hazugság. Jordán megköszönte a Magyar Művészeti Akadémia „jobboldalhoz köthető” vezetőinek, hogy ők is kritizálták a tervezetet, ezzel pedig megmutatták, hogy ebben az ügyben felül lehet emelkedni a pártérdekeken.</p>
      <p>Mácsai Pál Örkény István <a href="http://mek.niif.hu/06300/06345/06345.htm#100">Az élet értelme című novelláját</a> idézte, azt mondta, ez arról szól, nem szabad idomulni, cselekedni kell, és mindig józanul kell gondolkodnunk.</p>
      <p>Pintér Béla azt mondta, nagyon jó beszédet írt, tele felkiáltójelekkel, erre a kormány visszavonta a tervezet eredeti verzióját, úgyhogy most felolvassa ugyanazt a beszédet, de a felkiáltójelek helyett kérdőjelekkel.</p>
      <blockquote>„Mégsem szünteti meg a kormány színházak éves támogatását, a Fidesz mégsem döfi a tőrt a szívünkbe?” - kérdezte.</blockquote>
      <p>„A kormánypropagandában még elviselitek a hazugságot, de a színházban már ti sem? Mégsem döntöttetek úgy, hogy elpusztítotok minden szabad társulatot, mint ahogy tettétek annak idején a Krétakörrel? Mégsem mészároltok le minket?</p>
      <blockquote>Mégse nézitek helyettünk Balázs Péter szolnoki rendezéseit, vagy a Wales -Magyarország EB-selejtezőt?”</blockquote>
      <p>Karácsony Gergely, Budapest főpolgármestere azt mondta, minden rosszban van valami jó, ő például már elmondhatja magáról, hogy Pintér Bélával egy színpadon állt.</p>
      <p>„Nagyon nem örülök annak, hogy most nekem is itt kell lennem és újra beszélnem kell arról, hogy kik veszélyeztetik a szabadságunkat. Azért sem örülök, hogy színpadra kell lépnem, mert szerintem a színpad, ahogy a kultúra is, az nem a politikusoké, hanem a művészeté és a közönségé. (...) Mindig ki fogunk állni a szabadságban korlátozott emberekért, a művészekért, a hajléktalanokért, az orvosokért, a pedagógusokért, mindenkiért. Amikor a színház szabadságát védjük, akkor a város szabadságát védjük.”</p>
      <p>Karácsony azt mondta, ez a tervezet egy diktátum, és üzenet Budapestnek, miután  „október 13-án a budapestiek arra szavaztak, hogy visszavegyék saját városukat. Értjük a diktátum üzenetét, és most itt közösen vissza is fogunk üzenni.”</p>
      <p>A főpolgármester szerint Európa a tüntetők mellett áll, a prágai Nemzeti Színház például a demonstrálók iráni tiszteletből zöld fényfestést kapott.</p>
      <p>A felszólalásokat a Mérce élő közvetítésén is végig lehet nézni:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmagyarinfo%2Fvideos%2F556011878294279%2F%3F__xts__%255B0%255D%3D68.ARB0g44rQfJxbuxm6bnMZRDBd_AOnitoUSX9eFj5WFqc4KUUUsuBjQTARdnu-o0feIuVD70-FhoZbW5zuaXPM6POD6Q-8K4-1OA0CIA_k8HIJlU2y522q7GqLzr7POjSuM5p5HT1jin8cShFQOztwBAcnnLzoUqLnC6zZYQP9S-h3Ag_GHVhRau9oYUpi2yh8lvusHVumxfcFvTp2PXUjBPdZw5dMo1uPPYUqTfLMRpzbg2wUfX3-k19H3TzuYKIMdKEbMpWR0LMwNmBZe0X4ts9sK1OhLVTi9MKZys-ZYGjJORfJTDW7dcP4gd06dXlu-SQC-UrpvPT2Uml5vnTzA%26__tn__%3D-R&amp;show_text=&amp;width=640" width="640" height="360" data-service="Facebook" scrolling="no"/>
      </figure>
    </article>
  </body>
</html>