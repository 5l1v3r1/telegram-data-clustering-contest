<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonoia-i-analysi-ton-allagwn-mpergk"/>
    <meta property="og:site_name" content="24sports.com.cy"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Ομόνοια: Η ανάλυση των αλλαγών Μπεργκ"/>
    <meta property="og:description" content="Όπως πάντα συμβαίνει στο ποδόσφαιρο, και τη ζωή, όλοι κρίνονται εκ του αποτελέσματος και μέχρι τώρα (9/12) ο Χένινγκ Μπεργκ δικαιούται να θεωρεί εαυτόν πετυχημένο στον πάγκο της Ομόνοιας. Οι στόχοι που τέθηκαν είναι συγκεκριμένοι και είναι εντός αυτών σχεδόν σε όλη τη σεζόν."/>
  </head>
  <body>
    <article>
      <h1>Ομόνοια: Η ανάλυση των αλλαγών Μπεργκ</h1>
      <h2>Όλα τα στοιχεία για το θέμα συζήτησης</h2>
      <address><time datetime="2019-12-09T17:30:00+00:00">09 Dec 2019, 17:30</time> by <a rel="author">Δημήτρης Χριστοφόρου</a></address>
      <p>Όπως πάντα συμβαίνει στο ποδόσφαιρο, και τη ζωή, όλοι κρίνονται εκ του αποτελέσματος και μέχρι τώρα (9/12) ο Χένινγκ Μπεργκ δικαιούται να θεωρεί εαυτόν πετυχημένο στον πάγκο της Ομόνοιας. Οι στόχοι που τέθηκαν είναι συγκεκριμένοι και είναι εντός αυτών σχεδόν σε όλη τη σεζόν.</p>
      <aside>Αυτή είναι η νοοτροπία του και δεν ήρθε εδώ για να μας μάθει μπαλίτσα και μας το παίζει ιστορία</aside>
      <p>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonia-oi-kiper-dendra-kai-o-refuse-to-change">Ομόνοια: Οι κήπερ- δένδρα και ο refuse to change</a>
      </p>
      <p>Απέναντι στη Δόξα αναδείχθηκε για άλλη μια φορά το βασικό θέμα συζήτησης που προκαλεί κριτική προς τις επιλογές του, που έχει να κάνει με τις αλλαγές που είτε καθυστερούν είτε δε γίνονται ποτέ. Γκρίνιαζέ ο κόσμος, απάντησε ο Μπεργκ και τελικά έκανε μόνο μια αλλαγή. Αυτή του Κακουλή που πάει να πάρει διαστάσεις… Ινιέστα ως προς τις φορές που μπαίνει αλλαγή. Για να εξηγήσουμε, τη σεζόν 2004-05 τον είχε βάλει 25 φορές να παίξει ως αλλαγή ο Ράικαρντ στη Μπαρσελόνα.</p>
      <p>Ψάξαμε και βρήκαμε όλα τα στοιχεία που αφορούν τον τρόπο διαχείρισης των αλλαγών από το Νορβηγό και προκύπτουν ενδιαφέροντα στοιχεία.</p>
      <p>
        <b>11 χάθηκαν</b>
      </p>
      <p>Σε 12 αγωνιστικές, ένας προπονητής μπορεί να κάνει 36 αλλαγές μάξιμουμ. Ο Μπεργκ έχει κάνει τις 25, άρα 11 αλλαγές τις κράτησε για μια άλλη φορά.</p>
      <p>
        <b>Ο Κακουλλής και ο Ματ</b>
      </p>
      <p>Εννιά ποδοσφαιριστές της Ομόνοιας μπήκαν αλλαγή ως τώρα. Έξι φορές ο Κακουλλής, από τέσσερις Μικού και Χριστοφή, τρεις Χούμποτσαν και Τζιωνής, δυο ο Ορτέγα και από μια Έζρα, Βίτορ και Κούσουλος.</p>
      <p>Στον αντίποδα, έξι παίκτες έχουν γίνει αλλαγή φέτος. Ο Ματ είναι πρώτος με εφτά, ο Έζρα έξι, όσες και οι φορές που ήταν βασικός, ο Μποτεάκ πέντε στις εννιά φορές που ξεκίνησε, τέσσερις ο Ορτέγα, δυο ο Χριστοφή, όσες ξεκίνησε και μια ο Μίκου. Ως εκ τούτου πέντε παίκτες έχουν το απόλυτο των 1080 λεπτών (Λανγκ, Λούφτνερ, Τζόρντι, Λέσιακς, Τιάγκο), για το Μαυρία ισχύει το ίδιο μετά την πρεμιέρα (11 σερί 90λεπτα) ενώ ποτέ δε βγήκαν και οι δυο τερματοφύλακες (Φαμπιάνο, Ουζόχο) αφού οι τραυματισμός του Νιγηριανού προέκυψε σε αγώνα της Εθνικής του.</p>
      <p>
        <b>Μπλάκτζακ συμμετοχών</b>
      </p>
      <p>Μέχρι τώρα έχουν παίξει έστω ένα λεπτό 21 ποδοσφαιριστές. Οι 18 έχουν καταγράψει έστω μια συμμετοχή στην ενδεκάδα ενώ υπάρχουν 10 παίκτες που για να λείψουν πρέπει να υπάρχει λόγος. Μοναδική θέση που μπορείς να πεις πως…παίζεται είναι αυτή του Ορτέγα με Έζρα, Χριστοφή. Αν παίζει ο Κολομβιανός τότε πάει ο Τιάγκο άκρα αλλιώς βάζει ακραίο και ο Βραζιλιάνος είναι 10αρι. Ο Μπεργκ έχει βρει τους παίκτες που θέλει για το βασικό σχήμα, άλλαξε λογική μόνο με τον ΑΠΟΕΛ έβαλε τον Χούμποτσαν για «ειδικές» καταστάσεις δεξί μπακ, και πορεύεται έτσι. Αν έχει κάποια σημασία, ο Κετσπάγια στην πρωτοπόρο Ανόρθωση έχει χρησιμοποιήσει επίσης 21 παίκτες ως τώρα.</p>
      <p>
        <b>Τι έκανε αλλού</b>
      </p>
      <p>Ψάξαμε την τελευταία του σεζόν που ξεκίνησε και τελείωσε πρωτάθλημα, στη Ουγγαρία με τη Φέχερβαρ. Έκανε πρωταθλητισμό και σε 33 αγωνιστικές έκανε 72 σε σύνολο 99 που θα μπορούσε. Οι 25 από αυτές, το ένα τρίτο και κάτι δηλαδή, αφορούσε δυο ποδοσφαιριστές που μπήκαν ο ένας 15 φορές και ο άλλος 10. Στην Λίλεστρομ το 2009, είχε διαθέσιμες 90 αλλαγές στα 30 παιχνίδια και έκανε 67. Βάλαμε μόνο σεζόν που τις άρχισε και τις τελείωσε. ΟΚ είναι αυτή η νοοτροπία του και δεν ήρθε εδώ για να μας μάθει μπαλίτσα και μας το παίζει ιστορία. Δεν του προέκυψε εδώ η λογική αυτή, να έχει έναν κορμό με τον οποίο να πορεύεται. Όσο κερδίζει, όλα καλά. Όπως θα συνέβαινε και τέσσερις αλλαγές να έκανε το παιχνίδι βέβαια!</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonia-oi-kiper-dendra-kai-o-refuse-to-change"/>
      </related>
    </article>
  </body>
</html>