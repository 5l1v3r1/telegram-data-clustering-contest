<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/2020-libera-scelta-di-gomme-per-chi-parte-dai-box-471272.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T17:00:55+00:00"/>
    <meta property="og:title" content="2020, libera scelta di gomme per chi parte dai box"/>
    <meta property="og:description" content="È stata modificata la norma che era costata uno stop&amp;go a Kimi Raikkonen nell'ultimo Gran Premio d'Italia. Ridefinito anche l'accesso per i giovani piloti alle prove libere del venerdì"/>
  </head>
  <body>
    <article>
      <h1>2020, libera scelta di gomme per chi parte dai box</h1>
      <h2>È stata modificata la norma che era costata uno stop&amp;go a Kimi Raikkonen nell'ultimo Gran Premio d'Italia. Ridefinito anche l'accesso per i giovani piloti alle prove libere del venerdì</h2>
      <address><time datetime="2019-12-09T17:00:55+00:00">09 Dec 2019, 17:00</time> by <a rel="author">Matteo Senatore</a></address>
      <p>Recentemente la Federazione Internazionale dell’Automobile ha pubblicato i <b>nuovi regolamenti</b> per i vari campionati 2020. In Formula 1, in attesa dell’annunciata rivoluzione del 2021, sono state effettuate solo modifiche che si potrebbero definire secondarie, come il divieto di coprire le vetture durante i test e l’aumento di una unità (da due a tre) degli MGUK utilizzabili in stagione. Altri accorgimenti sono stati invece ‘tratti’ da situazioni particolari che si sono verificate durante la stagione appena conclusa.</p>
      <blockquote>
        <a href="https://www.formulapassion.it/motorsport/formula-1/fia-approvate-alcune-modifiche-a-regolamenti-tecnici-e-sportivi-2020-f1-2021-470857.html">FIA, definite modifiche a regolamenti tecnici e sportivi 2020</a>
      </blockquote>
      <p>Proprio a questo proposito è stata modificata dalla FIA la norma che regolava gli <b>pneumatici da utilizzare</b> in caso di partenza in gara dalla corsia dei box. Fino a questa stagione infatti chi si fosse qualificato per il Q3 al sabato, con l’obbligo quindi di iniziare il GP con le gomme utilizzate nel Q2, avrebbe dovuto mantenere questo vincolo anche qualora avesse iniziato il GP dalla pit-lane. Proprio per la mancata osservanza di questa regola <b>Kimi Raikkonen</b> aveva subito uno <i>stop&amp;go</i> di 10 secondi a Monza. Il finlandese infatti si era qualificato per il Q3 ma durante la sessione conclusiva era finito contro le barriere. Scattato dalla pit-lane dopo aver subito penalità per la sostituzione di parti danneggiate, Raikkonen era stato poi punito in gara perché il team lo aveva messo in pista con gomme differenti da quelle con cui aveva avuto accesso nel Q3.</p>
      <figure>
        <img src="https://www.formulapassion.it/wp-content/uploads/2019/09/Kimi-Raikkonen-Alfa-Romeo-hit-the-wall-Parabolica-Italian-GP-Monza-2-666x443.jpg"/>
      </figure>
      <p>Proprio questa situazione non sarà più punibile nel 2020. La FIA infatti ha deciso che chi partirà dai box avrà totale <b>libertà di scelta sulla gomme</b>, indipendentemente dal suo risultato in qualifica. Un’altra norma che è stata modificata è quella sull’accesso per i giovani piloti alle prove libere del venerdì: poiché infatti non ci saranno più test ‘in-season’ nei quali i giovani piloti potranno esercitarsi, la FIA ha ora permesso anche ai piloti senza la <b>superlicenza</b> ‘completa’ di girare al venerdì. Sarà però obbligatorie avere conquistato, sempre sulla superlicenza, almeno 25 punti.</p>
      <footer>RIPRODUZIONE RISERVATA</footer>
    </article>
  </body>
</html>