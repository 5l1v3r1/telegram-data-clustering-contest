<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/tech/mercedes-bosch-test-guida-autonoma-san-jose-471450.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T17:00:42+00:00"/>
    <meta property="og:title" content="Mercedes e Bosch, test guida autonoma a San José"/>
    <meta property="og:description" content="I test si svolgeranno nella città della Silicon Valley utilizzando delle speciali Classe-S implementate con la tecnologia self-driving"/>
  </head>
  <body>
    <article>
      <h1>Mercedes e Bosch, test guida autonoma a San José</h1>
      <h2>I test si svolgeranno nella città della Silicon Valley utilizzando delle speciali Classe-S implementate con la tecnologia self-driving</h2>
      <address><time datetime="2019-12-09T17:00:42+00:00">09 Dec 2019, 17:00</time> by <a rel="author">Gianluca Sepe</a></address>
      <p>Entra nel vivo il progetto di sperimentazione della <b>guida autonoma di Bosch e Mercedes</b>. Il servizio congiunto si basa su un’app che utilizza veicoli dotati di <b>tecnologia self-driving</b>, nello specifico delle Mercedes-Benz Classe-S che verranno impiegate a San José, nella Silicon Valley.</p>
      <blockquote>
        <a href="https://www.formulapassion.it/automoto/mondoauto/daimler-via-ai-test-per-taxi-self-driving-in-usa-470434.html">Daimler, via ai test per taxi self-driving in USA</a>
      </blockquote>
      <p>I test prevederanno <b>la presenza di un autista che svolgerà funzioni di supervisione</b>, al fine di garantire la sicurezza, con le auto che si muoveranno in autonomia tra l’area occidentale di San José e il centro, percorrendo San Carlos Street e Stevens Creek Boulevard. Questo speciale ride-hailing sarà offerto inizialmente ad un numero di utenti predefinito e selezionato, che potranno prenotare una corsa su questi speciali veicoli a guida autonoma, riservando il servizio da un punto di prelievo a quello di arrivo. Il tutto tramite <b>l’app sviluppata da Daimler Mobility AG</b>. L’obiettivo di Bosch e Mercedes è quello di raccogliere informazioni importanti per lo sviluppo della guida autonoma di livello SAE 4.</p>
      <p>Da circa due anni e mezzo, Bosch e Mercedes-Benz lavorano insieme allo sviluppo di soluzioni per la guida autonoma nelle città. L’obiettivo comune è <b>realizzare un sistema di guida di livello SAE 4/5</b> per i veicoli a guida totalmente autonoma e senza conducente, incluso il software per la gestione del veicolo. Gli sforzi non sono finalizzati a creare un prototipo, bensì allo sviluppo di un sistema pronto per la produzione che possa essere integrato in diversi tipi di auto.</p>
      <p>A questo scopo, per <b>il lavoro di sviluppo del software</b> di controllo del movimento del veicolo, i partner non si affidano solo all’intelligenza artificiale e all’accumulo di chilometraggio di test, ma effettuano anche simulazioni in situazioni particolarmente complesse e nel centro prove di Immendingen, in Germania, in un’area di prova di 100.000 metri quadri, appositamente progettata per la guida autonoma. Qui è possibile riprodurre situazioni di traffico complesse con estrema precisione. Per Bosch e Mercedes-Benz la meticolosità e la sicurezza hanno la massima priorità. E la collaborazione non si limita allo studio della viabilità e delle condizioni meteorologiche degli USA. Una parte del team si trova a Sunnyvale, una città della Silicon Valley tra San José e San Francisco, mentre l’altra parte, che comprende ingegneri di entrambe le aziende, lavora nell’area di Stoccarda.</p>
      <footer>RIPRODUZIONE RISERVATA</footer>
    </article>
  </body>
</html>