<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965172/%D8%B9%D8%B1%D8%A7%D9%82%DA%86%DB%8C-%D8%A7%D8%AC%D8%B1%D8%A7%DB%8C-%D9%85%DA%A9%D8%A7%D9%86%DB%8C%D8%B2%D9%85-%D9%85%D8%A7%D8%B4%D9%87-%D8%AA%D9%88%D8%B3%D8%B7-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D9%81%D8%B9%D9%84%D8%A7-%D9%85%D9%86%D8%AA%D9%81%DB%8C-%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T17:19:00+00:00"/>
    <meta property="og:title" content="عراقچی: اجرای مکانیزم ماشه توسط اروپایی‌ها فعلا منتفی است"/>
    <meta property="og:description" content="معاون وزیر امور خارجه گفت: اجرای مکانیزم ماشه از سوی اروپایی‌ها فعلا کنار گذاشته شده است و این اظهارات و ایده‌ها در راستای فضاسازی علیه کشورمان مطرح می‌شود."/>
  </head>
  <body>
    <article>
      <h1>عراقچی: اجرای مکانیزم ماشه توسط اروپایی‌ها فعلا منتفی است</h1>
      <address><time datetime="2019-12-09T17:19:00+00:00">09 Dec 2019, 17:19</time> by <a rel="author">پایگاه خبری تحلیلی فردا | Farda News</a></address>
      <p>
        <b>معاون وزیر امور خارجه گفت: اجرای مکانیزم ماشه از سوی اروپایی‌ها فعلا کنار گذاشته شده است و این اظهارات و ایده‌ها در راستای فضاسازی علیه کشورمان مطرح می‌شود.</b>
      </p>
      <p>خانه ملت: عباس عراقچی معاون وزیر امور خارجه در حاشیه نشست کمیسیون عمران مجلس در جمع خبرنگاران، با اشاره به برنامه ایران برای اجرای گام پنجم کاهش تعهدات برجامی، گفت: در شرایط کنونی حدود یک ماه تا رسیدن به نقطه مورد نظر برای اجرای گام پنجم فاصله داریم، از این رو درباره چگونگی اجرای این گام ایده‌های مختلفی وجود دارد.</p>
      <p>وی ادامه داد: در روزهای آخر تصمیم‌گیری می‌شود که جمهوری اسلامی چه گامی را با چه کیفیتی بردارد، البته در نشست اخیر ایران با 1+4، بر این مسئله تأکید شد که در صورت عدم انتفاع ایران از برجام، کشورمان گام‌های جدیدی برای کاهش تعهدات برخواهد داشت.</p>
      <p>معاون وزیر امور خارجه با اشاره به اظهارات مقامات اروپایی درباره اجرای "مکانیزم ماشه" به علت کاهش تعهدات برجامی ایران، افزود: در نشست اخیر با گروه 1+4، این موضوع به هیچ‌وجه مورد بحث و بررسی قرار نگرفت، از این رو این اظهارات و ایده‌ها که در راستای فضاسازی علیه کشورمان مطرح می‌شود، فعلا کنار گذاشته شده است.</p>
      <p>عراقچی در تشریح نشست امروز کمیسیون عمران مجلس، گفت: در نشست امروز کمیسیون، موضوع تحریم‌های اخیر آمریکا علیه حوزه عمرانی کشورمان مورد بحث و بررسی قرار گرفت، در این جلسه مسئولان مرتبط گزارش‌های جامعی را درباره ابعاد این مسئله ارائه کردند.</p>
      <p>معاون وزیر امور خارجه در پایان خاطرنشان کرد: در شرایط کنونی حرکت کشور به سمت خودکفایی و استفاده از ظرفیت‌های داخلی در تمام حوزه از جمله بخش عمران است، از این رو بسیار خوشحالیم که مجموعه کشور در مقابل سیاست‌های تحریمی و سیاست فشار حداکثری آمریکا ایستاده‌اند.</p>
    </article>
  </body>
</html>