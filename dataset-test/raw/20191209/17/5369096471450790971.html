<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/790271/anatrichiastikes-perigrafes-sti-diki-gia-egklima-sto-koropi-min-skotonis-ti-mama-mas-fonazan-ta-pedia/"/>
    <meta property="og:site_name" content="to10.gr"/>
    <meta property="article:published_time" content="2019-12-09T17:37:44+00:00"/>
    <meta property="og:title" content="Ανατριχιαστικές περιγραφές στη δίκη για το έγκλημα στο Κορωπί: «Μην σκοτώνεις τη μαμά μας» φώναζαν τα παιδιά"/>
    <meta property="og:description" content="Καταπέλτης η αδελφή της αδικοχαμένης γυναίκας: «Ήταν μια εμμονική που ζήλευε την αδελφή μου» - Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει - Πήραν το μαχαίρι και το πέταξαν στο απέναντι οικόπεδο» - «Δεν είχε σκοπό, βγήκε εκτός εαυτού» ισχυρίστηκε ο πατέρας της κατηγορούμενης"/>
  </head>
  <body>
    <article>
      <h1>Ανατριχιαστικές περιγραφές στη δίκη για το έγκλημα στο Κορωπί: «Μην σκοτώνεις τη μαμά μας» φώναζαν τα παιδιά</h1>
      <h2>Καταπέλτης η αδελφή της αδικοχαμένης γυναίκας: «Ήταν μια εμμονική που ζήλευε την αδελφή μου» - Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει - Πήραν το μαχαίρι και το πέταξαν στο απέναντι οικόπεδο» - «Δεν είχε σκοπό, βγήκε εκτός εαυτού» ισχυρίστηκε ο πατέρας της κατηγορούμενης</h2>
      <address><time datetime="2019-12-09T17:37:44+00:00">09 Dec 2019, 17:37</time> by <a rel="author">to10.gr</a></address>
      <p>Αναβίωσε σήμερα στο Μικτό Ορκωτό Εφετείο της Αθήνας η δίκη της αποκαλούμενης «φόνισσσας του Κορωπίου», η οποία σε πρώτο βαθμό είχε καταδικασθεί σε ισόβια για τη δολοφονία μιας 35χρονης γυναίκας, συζύγου του άντρα με τον οποίο διατηρούσε ερωτικό δεσμό.</p>
      <p>Το έγκλημα, που είχε συγκλονίσει το Πανελλήνιο, έλαβε χώρα στις 3 Αυγούστου του 2016, με την 29χρονη σήμερα κατηγορουμένη να έχει εισβάλλει στην αυλή του σπιτιου της 35χρονης στο Κορωπί και να την μαχαιρώνει θανάσιμα μπροστά στα μάτια των δυο της παιδιών. Σήμερα στη δίκη κατέθεσε με δάκρυα στα μάτια η αδελφή της αδικοχαμένης γυναίκας, η οποία έδωσε τη δική της εκδοχή για τα όσα βίωνε η αδελφή της από την αντίζηλό της και κατηγορουμένη.</p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Με την έναρξη, δε, της δίκης, η ίδια δήλωσε παράσταση πολιτικής αγωγής, ενώ η κατηγορουμένη ανακοίνωσε δια του δικηγόρου της ότι αποδέχεται την πράξη της ανθρωποκτονίας αλλά όχι τελεσθείσα σε ήρεμη ψυχική κατάσταση. Αξίζει να σημειωθεί ότι η κατηγορουμένη έχει αποκτήσει δυο παιδιά από τον συζύγο του θύματος, με τον οποίο διατηρούσε επί σειρά ετών ερωτικό δεσμό και ενώ εκείνος ήταν παντρεμένος με την 35χρονη και είχε επίσης δυο ακόμη παιδιά από τον γάμο του μαζί της.</p>
      <p>Στην κατάθεσή της, η αδελφή του θύματος περιέγραψε την κατηγορουμένη ως μια εμμονική γυναίκα που ζήλευε και είχε βάλει σκοπό όχι μόνο να χωρίσει τον γαμπρό της, αλλά και να εξαφανίσει και την αδελφή της, όπως χαρακτηριστικά ανέφερε.</p>
      <p>Ξεκινώντας την κατάθεσή της η μάρτυρας ανέφερε στο δικαστήριο:»Η αδελφή μου ήταν 35 ετών. Ήμασταν κάθε μέρα μαζί. Ήταν ένα πρόβατο. Πέρα από το σπίτι της και τα παιδιά της δεν ασχολιόταν με κανέναν άλλο. Δεν γνωρίζαμε την κατηγορούμενη, τα σπίτια μας είχαν απόσταση 15 χιλιόμετρα. Η κατηγορουμένη από το 2014 ενοχλούσε την αδελφή μου».</p>
      <p>Στη συνέχεια η μάρτυρας, περιέγραψε το πως έμαθε για τη δολοφονία της αδελφής της, μέσα στο ίδιο της στο σπίτι: «Χτύπησε το τηλέφωνό μου και άκουσα την αδελφή μου να εκλιπαρεί για βοηθεια. Τα παιδιά ακούγονταν να φωνάζουν από μέσα: «μην σκοτώνεις τη μαμά μας»». Το πρώτο πρόσωπο, το οποίο σκεφτηκαμε εγώ και άνδρας μου, ήταν η κατηγορουμένη γιατί γνωρίζαμε ότι αδελφή μου δεχόταν απειλές».</p>
      <p>Σύμφωνα με τη μάρτυρα, ο μεγαλύτερος γιος του θύματος και ανιψιός της, της είπε πως μεταφέρουν την μητέρα του στο Κέντρο Υγείας της περιοχής. «Μου είπε πως η γκόμενα του μπαμπά ήρθε και έσφαξε τη μαμά μας και ότι πάνε στο Κέντρο Υγείας», ανέφερε η μάρτυρας και συνέχισε: «Εκεί είδα την αδελφή μου να της κάνουν ανάνηψη οι γιατροί, λίγο αργότερα μας είπαν ότι ήταν νεκρή». Η μάρτυρας κατέθεσε ακόμη, πως άκουσε τον γαμπρό της να λέει στο Κέντρο Υγείας πως η κατηγορουμένη έκανε τις απειλές της πραγματικότητα.</p>
      <p>
        <b>Το σκηνικό του φόνου</b>
      </p>
      <p>Η μάρτυρας υποστήριξε πως η κατηγορουμένη, εισέβαλε στην αυλή του σπιτιού της αδελφής της, ενώ τα δυο της παιδιά έτρωγαν και εκείνη πότιζε στον κήπο. Όπως είπε, τα παιδιά (12 και 13 ετών σήμερα), ακούσανε την μητέρα τους να φωνάζει «φύγε από σπίτι μου». «Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει… Την παρακαλούσε να μην την σκοτώσει. …Η κατηγορουμένη κρατούσε τόσο σφιχτά την αδελφή μου που ο πρώην γαμπρός μου την χαστούκισε για να φύγει… Τα παιδιά βρήκαν το μαχαίρι και το πέταξαν στο απέναντι οικόπεδο, εκεί το βρήκε και η αστυνομία και το κατέσχεσε», συνέχισε η αδελφή του θύματος, σημειώνοντας πως μαχαιριά στο γόνατο είχε δεχθεί και ένα από τα παιδιά του θύματος.</p>
      <p>Ακόμη, η μάρτυρας κατέθεσε πως η αδελφή της πριν τη δολοφονία της είχε δεχθεί και άλλες επιθέσεις από την κατηγορουμένη, με πλέον χαρακτηριστική αυτή που είχε λάβει χώρα τον Οκτώβριο του 2015, όταν η 35χρονη είχε πάει στο μαγαζί του άντρα της και εκεί ήταν και η 29χρονη.</p>
      <p>«Της επιτέθηκε τότε, την χτύπησε και της είχε βγάλει μια τουφα από τα μαλλιά της, είχε μόλωπες στο πρόσωπό της. Η κατηγορουμένη έπαιρνε συνέχεια τηλέφωνα την αδελφή μου και την απειλούσε. Της έλεγε ότι θα πάει στο σχολείο των παιδιών της και ότι θα τους ανακοινώσει πως είναι η ερωμένη του πατέρα τους», επισήμανε η αδεφλή του θύματος και συνεχίζοντας την κατάθεσή της, είπε: » Τους είχε απειλήσει τηλεφωνικά ότι θα τους κάψει. Η αδελφή μου φοβόνταν και ήταν πάντα με παρέα. Η μόνη ημέρα που δεν είχα πάει στοι σπίτι της ήταν η ημέρα της δολοφονίας της. Αρχές του Σεπτεμβρίου του 2015 η κατηγορουμένη πήρε τηλέφωνο την αδελφή μου και της είπε: «γεννάω το παιδί του άντρα σου»».</p>
      <p>Μάλιστα, η μάρτυρας αναφέρθηκε και σε ένα, τυχαίο, όπως είπε συμβάν. Η ίδια, η αδελφή της και τα ανίψια της, είχαν εντοπίσει τον γαμπρό της στο σπίτι της κατηγορουμένης «να τρώει, να πίνει και να γλεντάει…». Αμέσως, όπως ανέφερε η μάρτυρας, η αδελφή της ζήτησε το λόγο τότε από τον άντρα της και τότε η 29χρονη της επιτέθηκε λεκτικά βρίζοντας την.</p>
      <p>Ακόμη, η αδελφή του θύματος είπε στην κατάθεσή της για την κατηγορουμένη: «Έρχονταν με ταξί έξω από το σπίτι της αδελφής μου ή με άλλα αυτοκίνητα. Τηλεφωνούσε είτε στον πρώην γαμπρό μου είτε στην αδελφή μου και όταν δεν το σήκωναν τηλεφωνούσε στο πατρικό μας. Μια ημέρα η αδελφή μου είχε δεθχεί 80 κλήσεις από την κατηγορουμένη. Δεν σήκωνε πια το τηλέφωνο. Ξέραμε ποιος ήταν. Της έλεγε να απομακρυνθεί από τον άνδρα της, γιατί «είναι δικός της» και της ζητούσε εκείνος να μην βλέπει τα παιδιά του». Είχε προσπάθήσει η αδελφή μου να κάνει δυο φορές ασφαλιστικά μέτρα. Τη μια δεν μπορέσε γιατί είχαν αποχή οι δικηγόροι, την άλλη δεν πρόλαβε…».</p>
      <p>Πρόεδρος: Ποιος ήταν ο λόγος για αυτή τη συμπεριφορά της κατηγορουμένης; Τι πιστεύετε;</p>
      <p>Μάρτυρας: Πιστεύω ότι ήθελε να χωρίσει την αδελφή μου από τον άνδρα της αλλά και να μην βλέπει ο πρώην γαμπρός μου ούτε τα παιδιά του…Είχε απειλήσει και τον ίδιο, τον είχε κάψει με βενζίνη, του είχε πετάξει λάδια….Ο πρώην γαμπρός μου έλεγε πως η κατηγορουμένη είχε εμμονή με την αδελφή μου. Ήθελε και εκείνη να έχει την ζωή της.</p>
      <p>Σύμφωνα με την μάρτυρα, το θύμα είχε πάει πολλές φορές στο Αστυνομικό Τμήμα προκειμένου να διαμαρτυρηθεί για τη συμπεριφορά της κατηγορουμένης. «Φοβόταν για ζωή της, δεν άφηνε τα παιδιά της να κυκλοφορήσουν. Έκανε τα πάντα για να προστατέψει τα παιδιά της!», είπε.</p>
      <p>Όσο για τον πρώην γαμπρό της η μάρτυρας κατέθεσε πως είχε πει στην αδελφή της πως η σχέση του με την κατηγορουμένη ήταν επιπόλαια και πως τα παιδιά της δεν ήταν δικά του. «Ο πρώην γαμπρός μου είχε πει για την κατηγορουμένη οτι είναι επικίνδυνη για την αδελφή μου, τα παιδιά τους αλλά και για εκείνον. Γνωρίζω πάντως από λεγόμενα οικείων του πρώην γαμπρού μου ότι ακόμη διατηρεί σχέσεις με την κατηγορουμένη», ανέφερε χαρακτηριστικά η αδελφή του θύματος.</p>
      <p>
        <b>«Η θανούσα ενοχλούσε την κόρη μου»</b>
      </p>
      <p>Αντίθετα ο πατέρας της κατηγορουμένης, καταθέτωντας στο δικαστήριο υποστήριξε ότι το θύμα ενοχλούσε την κόρη του και ότι της είχε επιτεθεί. Όπως ανέφερε, «έπεσε από τα σύννεφα» όταν πληροφορήθηκε τη σχέση της κόρη του με τον σύζυγο της 35χρονης.</p>
      <p>Χαρακτηριστικά στην κατάθεσή του ο πατέρας της κατηγορουμένης ανέφερε, μεταξύ άλλων, τα εξής: «Το πρόβλημα ξεκίνησε από τότε που η κόρη μου, έμπλεξε με τον σύζυγο του θύματος. Ήταν η πρώτη της σχέση. Έμαθα για τη σχέση τους όταν η κόρη μου, ήταν σε προχωρημένη εγκυμοσύνη και είδα την κοιλιά της. Δεν μου άρεσε αυτή η σχέση ήρθε και χώθηκε στο σπίτι μας και δεν ό,τι το καλύτερο. Έτοιμαζόντουσαν για γάμο γύρω στο τέλος του 14. Εκείνος ήρθε στο σπίτι μας και έμεινε σε εμάς».</p>
      <p>Στη συνέχεια της κατάθεσής του ο πατέρας της κατηγορουμένης αναφέρθηκε στις διαμάχες των δυο γυναικών, προβάλλοντας όμως τον ισχυρισμό ότι το θύμα πρωτοστατούσε στις επιθέσεις εναντίον της κόρης του. «Είχε έρθει η θανούσα στο σπίτι μας. Εγώ είχα φύγει και όταν γύρισα είδα παγωμάρα. Μου είπαν ότι είχε έρθει η θανούσα και έκανε φασαρία. Πήρα το αυτοκίνητο μου και πήγα στο σπίτι της. Είπα στον πατέρα της ότι ήρθε η κόρη σου και μας έκανε φασαρία και ότι αυτό δεν ήταν σωστό, γιατί εγώ δεν έχω δώσει δικαίωμα στην γειτονιά …. Τους είχε βρίσει όλους. Δεν περίμενα να έρθουν έτσι τα πράγματα. Ήξερα ότι είχαν τσακωθεί, είχαμε πάει και στο αστυνομικό τμήμα. Η κόρη μου τι να κερδίσει κανοντας φασαρίες; Δεν το πιστεύω ότι η κόρη μου έκανε επεισόδια. Εφόσον εκείνος είχε και τη μια και την άλλη μέσα είναι λογικό ότι θα γίνονταν φασαρίες».</p>
      <p>Πρόεδρος: Τι έλειπε στην κόρη σας και τα έκανε αυτά τα πράγματα;</p>
      <p>Μάρτυρας: Εγώ ήξερα ότι εκείνη ενοχλούσε την κόρη μου, της είχε βγάλει τα μαλλιά.</p>
      <p>Μάλιστα, ο πατέρας της κατηγορουμένης απέδωσε το έγκλημα της κόρης του στο φόβο που εκείνη ένιωθε. «Η κόρη μου φοβήθηκε για το παιδάκι της που βρίσκονταν στο αυτοκινητό της. Μας έλεγε ότι φοβόνταν μήπως η θανούσα κάνει κακό στα παιδιά της. Η κόρη μου κατέβηκε από το αυτοκίνητο γιατί φοβόταν ότι κινδυνεύει το παιδί της που βρίσκονταν στο αμάξι…Πιστεύω πως άρχισαν να μαλλιοτραβιούνται και μετά μπήκαν μέσα στην αυλή του σπιτιού της θανούσας. Η κόρη μου κατεβαίνοντας από το αυτοκίνητο της, πήρε για φόβητρο το μαχαίρι. Βγήκε εκτός εαυτού. Πρέπει να κυνηγήθηκαν και μέσα στον πανικό της έκανε αυτή την πράξη….Όταν βγαίνεις εκτός εαυτού δεν καταλαβαίνεις τι κανεις. …Σήμερα ο πρώην σύζυγος της θανούσας ερχεται και βλέπει τα παιδιά. Εγώ κάνω υπομονή γι’ αυτά τα παιδάκια. …Σήμερα είναι μαζί σαν ζευγάρι με την κόρη μου, πηγαίνει στη φυλακή και την βλέπει. Έφερε όμως σε ρήξη τις δυο κοπέλες και τώρα αγαπάει την κόρη μου».</p>
      <p>Στη δίκη κατέθεσαν σήμερα και γιατροί του Κέντρου Υγείας όπου είχε μεταφερθεί το θύμα μετά την επίθεση με έξι μαχαιριές που δέχθηκε από την κατηγορουμένη. Όπως κατέθεσαν, οι γιατροί η άτυχη γυναίκα ήταν ήδη νεκρή όταν έφτασε στο Κέντρο Υγείας. Σύμφωνα με τις καταθέσεις τους, η άτυχη γυναίκα ήταν τραυματισμένη και στους δυο πνεύμονες και η προσπάθεια για ανάνηψή της διήρκησε περίπου 45 λεπτά.</p>
      <p>Πηγή: Protothema.gr</p>
      <p>
        <b>
          <a href="https://www.to10.gr/ten-files/epikerotita/790271/anatrichiastikes-perigrafes-sti-diki-gia-egklima-sto-koropi-min-skotonis-ti-mama-mas-fonazan-ta-pedia/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>