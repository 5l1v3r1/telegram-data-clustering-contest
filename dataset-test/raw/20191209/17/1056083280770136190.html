<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813735/%D9%BE%D8%A7%DB%8C%D8%A7%D9%86-%D8%AF%D8%A7%D8%AF%D9%86-%D8%A8%D9%87-%D9%81%D8%AA%D9%86%D9%87-%D8%A7%D8%AE%DB%8C%D8%B1-%D8%AA%D8%AC%D8%B1%D8%A8%D9%87-%D8%A7%DB%8C-%D8%AF%D8%B1%D8%AE%D8%B4%D8%A7%D9%86-%D9%88-%D9%85%D9%88%D9%81%D9%82%DB%8C%D8%AA%DB%8C-%D8%A8%D8%B2%D8%B1%DA%AF-%D8%A8%D8%B1%D8%A7%DB%8C-%D9%86%D8%A7%D8%AC%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:13:13+00:00"/>
    <meta property="og:title" content="پایان دادن به فتنه اخیر تجربه‌ای درخشان و موفقیتی بزرگ برای ناجا بود"/>
    <meta property="og:description" content="جانشین فرمانده نیروی انتظامی گفت: پایان دادن به فتنه اخیر یک تجربه درخشان و موفقیتی بزرگ برای ناجا است چرا که موفق شدیم در همان ساعات اولیه چشم فتنه را کور کنیم ."/>
  </head>
  <body>
    <article>
      <h6 class="kicker">جانشین فرمانده نیروی انتظامی:</h6>
      <h1>پایان دادن به فتنه اخیر تجربه‌ای درخشان و موفقیتی بزرگ برای ناجا بود</h1>
      <address>
        <time datetime="2019-12-09T17:13:13+00:00">09 Dec 2019, 17:13</time>
      </address>
      <p>جانشین فرمانده نیروی انتظامی گفت: پایان دادن به فتنه اخیر یک تجربه درخشان و موفقیتی بزرگ برای ناجا است چرا که موفق شدیم در همان ساعات اولیه چشم فتنه را کور کنیم .</p>
      <p>به گزارش ایسنا به نقل از پایگاه خبری پلیس، سردار "ایوب سلیمانی" در گردهمایی سراسری فرماندهان، روسا و معاونان ناجا  اظهار کرد: در این حوادث، نیروی انتظامی غافلگیر نشد چرا که عمده اتفاقات را از قبل پیش بینی کرده بودیم.</p>
      <p>وی به سه نکته کلیدی که در پایان دادن به این توطئه عظیم موثر بود، اشاره و خاطرنشان کرد: آمادگی بازدارنده و پیشگیری‌های نیروی انتظامی، فرمایشات مقام معظم رهبری(مدظله العالی) و قاطعیت ناجا بعد از فرمان فرماندهی معظم کل قوا در برخورد با اغتشاشگران از جمله مواردی بود که توانست در همان ساعات اولیه غائله را به پایان رساند.</p>
      <p>جانشین فرمانده نیروی انتظامی با بیان اینکه ناجا در همان ساعات اولیه گسستگی در بین اغتشاشگران ایجاد کرد و این فتنه نتوانست عمق پیدا کند و پایدار بماند، تصریح کرد: فرمایشات مقام معظم رهبری(مدظله العالی)، مرز بین مردم و اغتشاشگران را تعیین کرد و مردم نیز هوشیارانه و بابصیرت تکلیف خود را مشخص و از صف اغتشاشگران جدا شدند.</p>
      <p>سردار سلیمانی تصریح کرد: مدیریت مناسب در چرخش نیروها و تأمین نیازمندی‌ها در نقاط مختلف در پایان دادن به این فتنه نیز تاثیرگذار بود.</p>
      <p>عالی ترین مقام انتظامی کشور به نقش تاثیر گذار ناجا در مدیریت ناآرامی‌ها اخیر اشاره و بیان کرد: پایان دادن به این غائله یک تجربه درخشان و موفقیتی بزرگ برای نیروی انتظامی بود چرا که توانستیم چشم فتنه را کور کنیم.</p>
      <p>وی اظهار داشت: نیروی انتظامی متناسب با ظرفیتی که داشت بسیار مطلوب عمل کرد اما با توجه به ظرفیت‌های بی‌پایان ناجا می‌توانیم بهتر از اکنون عمل کنیم چرا که دشمن دست بردار نیست.</p>
      <p>جانشین فرمانده نیروی انتظامی گفت: دشمن درصدد تنگ کردن عرصه بر مردم است و می‌خواهد انسجام ملی را از بین ببرد؛ البته این را هم بدانیم که ماندگاری و رشد و بالندگی نظام اسلامی در گرو مرگ و اضمحلال دشمن است.</p>
      <p>سردار سلیمانی عنوان کرد: مردم خواهان نظام و ارزش‌های آن و نیز رهبری هستند اگر تکلیف آنها مشخص شود هیچگاه با دشمن همراهی نمی‌کنند.</p>
      <p>جانشین فرمانده ناجا با بیان اینکه مردم به ما اعتماد و از ما انتظار دارند؛ گفت: در حوادث اخیر نیروی انتظامی درست عمل کرد و موفق شد که این موفقیت باعث افتخار برای ما است.</p>
      <p>وی با تأکید بر اینکه باید در مقابل توطئه دشمنان هوشیار و آگاه باشیم، گفت: باید ضمن برنامه‌ریزی‌های دقیق مطالبه‌گر باشیم و بر روی اولویت‌های اساسی نیز تمرکز کنیم.</p>
      <p>سردار سلیمانی تأکید کرد: اگر ما آمادگی کامل داشته باشیم و به بازدارندگی برسیم قطعا دشمن نیز مأیوس خواهد شد؛ بنابراین لازم است به مرحله‌ای از اشراف، قدرت پیش بینی، پیشگیری و مراقبت دست یابیم تا بتوانیم توطئه‌ها را همان ابتدا خنثی کنیم.</p>
      <p>جانشین فرمانده ناجا با اشاره به اینکه ما پاسدار دستاوردها و ارزش‌های انقلاب اسلامی هستیم، تصریح کرد: ان شاءا لله با هدایت های داهیانه و حمایت های مقام معظم رهبری، تدابیر فرمانده نیروی انتظامی و تاکیدات و پیگیری‌های وی، استفاده از ظرفیت‌های ستاد و نیز با فهم درست از این شرایط یک گام بلند و بازدارنده در جهت پاسداری از دستاوردهای انقلاب برداریم و جلوی هرگونه تحرک را بگیریم و با چشمان باز آن را در نطقه شروع متوقف کنیم.</p>
      <p>انتهای پیام</p>
    </article>
  </body>
</html>