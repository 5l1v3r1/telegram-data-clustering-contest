<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/firea-spune-ca-vinieta-oxygen-va-intra-in-vigoare-de-la-1-martie-1922401909552019121719193930"/>
    <meta property="og:site_name" content="News.ro"/>
    <meta property="article:published_time" content="2019-12-09T17:19:55+00:00"/>
    <meta property="og:title" content="Firea spune că vinieta Oxygen va intra în vigoare de la 1 martie"/>
    <meta property="og:description" content="Primarul municipiului Bucureşti, Gabriela Firea, spune că vinieta Oxygen va intra în vigoare de la 1 martie, precizând că, în ianuarie şi februarie, poluarea este oricum mai scăzută, având în vedere că elevii sunt în vacanţă, mulţi bucureşteni sunt plecaţi din oraş, iar circulaţia este îngreunată din cauza condiţiilor meteo."/>
  </head>
  <body>
    <article>
      <h1>Firea spune că vinieta Oxygen va intra în vigoare de la 1 martie</h1>
      <address><time datetime="2019-12-09T17:19:55+00:00">09 Dec 2019, 17:19</time> by <a rel="author">News.ro</a></address>
      <p>
        <b>Primarul municipiului Bucureşti, Gabriela Firea, spune că vinieta Oxygen va intra în vigoare de la 1 martie, precizând că, în ianuarie şi februarie, poluarea este oricum mai scăzută, având în vedere că elevii sunt în vacanţă, mulţi bucureşteni sunt plecaţi din oraş, iar circulaţia este îngreunată din cauza condiţiilor meteo.</b>
      </p>
      <p>“Am luat această decizie pentru că mi se pare normal. Lunile ianuarie şi februarie, când poluarea oricum este mai scăzută, este şi vacanţa elevilor, sunt mulţi bucureşteni plecaţi din oraş, circulaţia oricum este îngreunată din cauza condiţiilor meteo, fie că este vorba despre zăpadă, polei, chiciură şi atunci ne-am gândit şi am luat această decizie ca termenul de aplicabilitate al proiectului să fie 1 martie, în această perioadă făcând o informare, o comunicare şi o conştientizare din partea cetăţenilor. Am pregătit deja un proiect, se află la direcţiile de specialitate şi vom supune dezbaterii şi aprobării în cadrul Consiliului General din luna decembrie pentru a avea şi aprobarea Consiliului, dar sunt convinsă că niciun consilier nu se va opune pentru a fi această perioadă de informare şi conştientizare”, a declarat Firea, luni, într-o conferinţă de presă.</p>
      <p>Firea a precizat că toate fondurile strânse din plata acestei viniete vor fi folosite pentru proiecte împotriva poluării.</p>
      <p>“Toate fondurile care vor fi acumulate din plata vinietei Oxygen vor fi folosite exclusiv pentru proiecte care sprijină lupta împotriva poluării şi de asemenea proiecte pentru mobilitate. Pentru a nu fi doar declaraţii politice, am introdus un amendament expres în proiectul de hotărâre, care spune foarte clar, că toate sumele din vinieta Oxygen sunt colectate la nivelul Direcţiei Buget-Finanţe a Primăriei Capitalei şi sumele pot fi folosite exclusiv pentru aceste proiecte de mediu şi de mobilitate. Mai concret, pentru plantarea de pomi, pentru achiziţia sau răscumpărarea unor spaţii verzi sau parcuri care au fost retrocedate în anii trecuţi pentru pistele de biciclete”, a mai afirmat primarul Capitalei.</p>
      <p>Firea a precizat că Bucureştiul se află pe locul patru la nivel naţional şi pe locul şase la nivel european în privinţa poluării şi că trebuie luate măsuri pentru ca situaţia să nu se înrăutăţească.</p>
      <p>Proiectul Oxigen, care prevede măsuri de îmbunătăţire a calităţii aerului în Capitală, a fost adoptat, în 24 noiembrie, de Consiliul General al Municipiului Bucureşti. Proiectul propunea iniţial ca toate toate maşinile cu normă de poluare sub Euro 5 să achite vinieta electronică pentru Bucureşti, însă, în urma amendamentelor apobate, şi maşinile Euro 4 vor fi scutite de plata vinietei până în 2021.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/social/proiectul-oxigen-care-prevede-masuri-de-imbunatatire-a-calitatii-aerului-in-capitala-adoptat-cu-amendamente-de-cgmb-si-masinile-euro-4-vor-fi-scutite-pana-in-2021-de-plata-vinietei-1922400624002019101319151522"/>
      </related>
    </article>
  </body>
</html>