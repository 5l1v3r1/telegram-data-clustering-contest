<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/rusland-deelt-paspoorten-uit-aan-125-000-inwoners-van-oost-oekraine~a23ef599/"/>
    <meta property="og:site_name" content="HLN"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Rusland deelt paspoorten uit aan 125.000 inwoners van Oost-Oekraïne"/>
    <meta property="og:description" content="125.000 inwoners van Oost-Oekraïne, dat momenteel in handen is van pro-Russische rebellen, krijgen een Russisch paspoort. Dat deelt de Russische minister van Binnenlandse Zaken vandaag mee. Rusland..."/>
  </head>
  <body>
    <article>
      <h1>Rusland deelt paspoorten uit aan 125.000 inwoners van Oost-Oekraïne</h1>
      <address><time datetime="2019-12-09T17:30:00+00:00">09 Dec 2019, 17:30</time> by <a rel="author">kv</a></address>
      <p>
        <b>125.000 inwoners van Oost-Oekraïne, dat momenteel in handen is van pro-Russische rebellen, krijgen een Russisch paspoort. Dat deelt de Russische minister van Binnenlandse Zaken vandaag mee. Rusland wil de banden met de separatistische regio aanhalen, terwijl het vredesgesprekken begint met Kiev die een einde moeten maken aan het conflict.</b>
      </p>
      <p>Meer dan 160.000 inwoners van de regio hadden een aanvraag voor een Russisch paspoort ingediend; 125.000 van hen hebben er een gekregen, vertelde minister Kolokoltsev aan persagentschap TASS.</p>
      <related>
        <h4>Lees ook</h4>
        <a href="https://www.hln.be/nieuws/buitenland/oekraiense-cineast-neemt-mensenrechtenprijs-eu-in-ontvangst~a538a955/"/>
      </related>
      <p>President Vladimir Poetin kwam vandaag toe in Parijs waar hij in het Élysée heeft gesproken met de Oekraïense president Volodymyr Zelenski over het conflict in Oost-Oekraïne. De ontmoeting van Poetin en Zelenski duurde tien tot vijftien minuten, laat een bron binnen het Elysée weten. Vooraf hadden ze elk nog gesprekken met Macron en Merkel.</p>
      <p>Na afloop van de top liet de Russische president Vladimir Poetin weten tevreden te zijn. “Ja, ik ben blij”, reageerde de Russische president na afloop kort in een video die op Twitter gepost is.</p>
      <p>Het is geleden van 2016 dat een Russische en Oekraïense president elkaar nog spraken.</p>
      <h3>Vredesonderhandelingen reanimeren</h3>
      <p>De ontmoeting moet de vredesonderhandelingen reanimeren, in de hoop om eindelijk tot een oplossing te komen voor het conflict in het oosten van Oekraïne tussen het Oekraïense leger en de pro-Russische rebellen, dat sinds 2014 aan 13.000 mensen het leven heeft gekost. Het vredesproces bevond zich jarenlang op een dood spoor, maar sinds enkele maanden wordt er weer lichte vooruitgang geboekt.</p>
      <p>Zelenski had in april, na zijn verkiezing tot president, toelating gegeven voor een hervatting van de dialoog met Moskou. Die gesprekken hadden in september al geleid tot een grootschalige uitwisseling van gevangenen, in drie kleinere sectoren aan de frontlijn zijn er ondertussen troepen teruggetrokken en de Russen gaven vorige maand ook nog drie Oekraïense oorlogsbodems terug.</p>
      <p>Kiev beschuldigt Moskou ervan een officieuze oorlog te voeren in Oost-Oekraïne, door troepen naar de regio te sturen en de regio te bevoorraden met wapens. Rusland ontkent dat echter en zegt dat het conflict een burgeroorlog is.</p>
    </article>
  </body>
</html>