<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/vlada-poda-soudu-podnet-ke-zruseni-soukupova-hnuti-list-nema-potrebne-organy.A191209_171649_ln_domov_vag"/>
    <meta property="og:site_name" content="Lidovky.cz"/>
    <meta property="article:published_time" content="2019-12-09T17:16:00+00:00"/>
    <meta property="og:title" content="Vláda podá soudu podnět ke zrušení Soukupova hnutí List. Subjekt nemá potřebné orgány"/>
    <meta property="og:description" content="Vláda Nejvyššímu správnímu soudu (NSS) předloží podnět ke zrušení hnutí List Jaromíra Soukupa. Subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. O podání podnětu v pondělí rozhodla vláda na základě návrhu ministerstva vnitra."/>
  </head>
  <body>
    <article>
      <h1>Vláda podá soudu podnět ke zrušení Soukupova hnutí List. Subjekt nemá potřebné orgány</h1>
      <address>
        <time datetime="2019-12-09T17:16:00+00:00">09 Dec 2019, 17:16</time>
      </address>
      <p>
        <mark>Praha</mark>
        <b> Vláda Nejvyššímu správnímu soudu (NSS) předloží podnět ke zrušení hnutí List Jaromíra Soukupa. Subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. O podání podnětu v pondělí rozhodla vláda na základě návrhu ministerstva vnitra.</b>
      </p>
      <p>Vnitro hnutí zaregistrovalo 15. března letošního roku, subjekt ale od té doby neobsadil své orgány. Zástupci hnutí přislíbili orgány hnutí ustavit co nejdříve, to je však podle zákona irelevantní, uvedlo vnitro v návrhu.</p>
      <related>
        <a href="https://www.lidovky.cz/domov/politicke-hnuti-neni-firma-soukup-neplanuje-byt-predsedou-listu-ani-za-nej-kandidovat.A190319_184128_ln_domov_krku"/>
      </related>
      <p>„Zákon o politických stranách dává vzniknuvším stranám dostatečně dlouhou lhůtu šest měsíců, aby v tomto období byl vznik politického subjektu završen,“ citovalo ministerstvo z dřívějšího rozhodnutí NSS.</p>
      <p>Soukup oznámil vznik hnutí ve své televizi Barrandov v polovině ledna. Má podle něj bránit národní zájmy před zkorumpovanými politiky a oligarchy. V březnu pak uvedl, že se nechystá být předsedou hnutí a neplánuje za něj ani kandidovat ve volbách.</p>
      <p>Majitel mediálních firem Médea Group a Empresa Media Soukup se kolem politiky angažoval už dřív. Pomáhal s financováním kampaně Straně zelených a financoval Demokratickou stranu zelených, za kterou i neúspěšně kandidoval v roce 2009 do Evropského parlamentu.</p>
    </article>
  </body>
</html>