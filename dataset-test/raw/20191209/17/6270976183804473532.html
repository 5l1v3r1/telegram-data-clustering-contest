<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/12/09/mylovanov-zayavyv-shho-kredyty-vid-mvf-tse-ne-pro-groshi/"/>
    <meta property="og:site_name" content="Рубрика"/>
    <meta property="article:published_time" content="2019-12-09T17:37:27+00:00"/>
    <meta property="og:title" content="Милованов заявив, що кредити від МВФ - це не про гроші"/>
    <meta property="og:description" content="Міністр розвитку економіки, торгівлі та сільського господарства Тимофій Милованов заявив, що після того, як МВФ підтвердило свою програму для України, треба якнайактивніше залучати нових інвесторів. “Для України зараз — після підтвердження програми МВФ на робочому рівні — важливо залучати нових інвесторів, щоб зростала економіка, збільшилася кількість робочих місць для наших людей, показник рівня заробітної плати […]"/>
  </head>
  <body>
    <article>
      <h1>Милованов заявив, що кредити від МВФ - це не про гроші</h1>
      <address><time datetime="2019-12-09T17:37:27+00:00">09 Dec 2019, 17:37</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/Mylovanov-bryfing-860x580-c-1.jpg"/>
      </figure>
      <p>
        <b>
          <b>Міністр розвитку економіки, торгівлі та сільського господарства Тимофій Милованов заявив, що після того, як МВФ підтвердило свою програму для України, треба якнайактивніше залучати нових інвесторів.</b>
        </b>
      </p>
      <p>“Для України зараз — після підтвердження програми МВФ на робочому рівні — важливо залучати нових інвесторів, щоб зростала економіка, збільшилася кількість робочих місць для наших людей, показник рівня заробітної плати досяг рівня європейського. А кошти МВФ — були фінансовою подушкою в нашій економіці”, — <a href="https://www.facebook.com/permalink.php?story_fbid=1541940852641758&amp;id=100004775745586">вважає</a> Милованов.</p>
      <p>На його думку, пропозиції “послати МВФ” є безвідповідальними.</p>
      <p>“На мою думку, відсутність програми призведе до економічної кризи. А пропозиції „послати“ МВФ є безвідповідальними, або робляться тими, хто не розібрався в суті ролі МВФ для України”, — зазначив Милованов.</p>
      <p>Він зазначив, що йдеться про довіру економічної системи України.</p>
      <p>“Насправді, питання з МВФ не про гроші. А про довіру до економіки України. МВФ — такий собі маркер довіри. Є підтримка МВФ — є довіра внутрішніх та міжнародних інвесторів до стану української економіки та програми розвитку економіки, а також до дій керівництва держави. Вже як наслідок — інвестиції та міжнародна торгівля. Великі інвестори, власники великих українських та міжнародних бізнесів, а також внутрішні експерти орієнтуються на позицію МВФ, коли оцінюють стан економіки”, — написав міністр.</p>
      <related>
        <h4>Читайте також</h4>
        <a href="https://rubryka.com/2019/12/08/omelyan-zayavyv-shho-ugoda-ukrayiny-z-mvf-bilshe-brehnya-anizh-pravda/"/>
      </related>
      <p>За словами Милованова, МВФ надає позику тільки тоді, коли впевнені, що економічна політика держави відповідальна, коли, на їхню думку, дії Уряду, НБУ та влади в цілому є виваженими та обґрунтованими.</p>
      <p>“Якщо програми немає, то для інвесторів це означає, що можуть бути ризики. Тоді інвестори — внутрішні та міжнародні — будуть співпрацювати з Україною на інших умовах: вищий відсоток, менші суми інвестицій. А що більший відсоток за позикою платить держава, то, відповідно більший відсоток — економіка і, врешті-решт, платники податків — ми з вами. Так само менша сума інвестицій означає менше економічне зростання, менші зарплати, менші надходження в бюджет”, — зазначив Милованов.</p>
      <p>Він нагадав, що МВФ надає кредити Україні під низький відсоток — 2-3% у доларах: “Це рівень інфляції в доларі. Тобто ми майже нічого не втрачаємо, а інколи (якщо гривня посилюється) навіть заробляємо на такому кредиті. Але більш правильно сказати, що зазвичай гроші ідуть у резерви Національного банку України і не використовуються — це кошти на випадок економічних проблем. З часом ми їх повертаємо, і потім — або беремо кредит знову, або купуємо резерви за гривню”.</p>
      <p>Нагадаємо, що <a href="https://rubryka.com/2019/12/08/ukrayina-ta-mvf-domovylys-pro-novu-programu-spivpratsi-na-3-roky/">Україна та МВФ домовились про нову програму співпраці на 3 роки.</a></p>
      <p>Маркарова <a href="https://rubryka.com/2019/12/08/markarova-rozpovila-detali-novoyi-programy-spivpratsi-ukrayiny-ta-mvf/">розповіла деталі нової програми співпраці України та МВФ.</a></p>
    </article>
  </body>
</html>