<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sab-bo-za-novo-kohezijsko-ministrico-tudi-uradno-p"/>
    <meta property="og:site_name" content="Primorske novice"/>
    <meta property="article:published_time" content="2019-12-09T17:45:51+00:00"/>
    <meta property="og:title" content="SAB bo za novo kohezijsko ministrico tudi uradno predlagala Angeliko Mlinar"/>
    <meta property="og:description" content="Izvršni odbor SAB se je odločil, da tudi uradno predlaga koroško Slovenko Angeliko Mlinar za novo ministrico za razvoj, strateške projekte in kohezijo. Ta je prejšnji teden že vložila tudi vlogo za slovensko državljanstvo, čeprav od Avstrije dovoljenja za to še ni dobila."/>
  </head>
  <body>
    <article>
      <h1>SAB bo za novo kohezijsko ministrico tudi uradno predlagala Angeliko Mlinar</h1>
      <address><time datetime="2019-12-09T17:45:51+00:00">09 Dec 2019, 17:45</time> by <a rel="author">STA</a></address>
      <p>
        <b>Izvršni odbor SAB se je odločil, da tudi uradno predlaga koroško Slovenko Angeliko Mlinar za novo ministrico za razvoj, strateške projekte in kohezijo. Ta je prejšnji teden že vložila tudi vlogo za slovensko državljanstvo, čeprav od Avstrije dovoljenja za to še ni dobila.</b>
      </p>
      <figure>
        <img src="https://static.primorske.si/foto/highres/gnweb/722983_283-mlinar_angelika.jpg"/>
        <figcaption>SAB bo za kohezijsko ministrico tudi uradno predlagala Angeliko Mlinar. Foto: Stanko Gruden/STA</figcaption>
      </figure>
      <p><b>LJUBLJANA</b> &gt; “SAB je poiskala najboljšo možno kandidatko. V Bruslju ima veliko izkušenj in povezav. Prepričani smo, da bo lahko s s tem ogromno naredila na tem ministrstvu,” je na današnji novinarski konferenci v Ljubljani povedala predsednica stranke <b>Alenka Bratušek</b>.</p>
      <p>Prejšnji teden je <b>Angelika Mlinar </b>vložila vlogo za slovensko državljanstvo. Pojasnila je, da od Avstrije še ni dobila dovoljenja za to, da bi lahko imela dvojno državljanstvo. Kljub temu se je za omenjeni korak odločila in se nadeja, da ji bo Avstrija to dovoljenje izdala, oziroma da ji avstrijskega državljanstva ne bo odvzela.</p>
      <p>Kaj takega se ji namreč zdi skoraj nemogoče, saj je to po njeni oceni tudi v nasprotju z zakonodajo EU. Kot primer je navedla, da so nazadnje državljanstvo odvzeli bivšemu borcu skrajne skupine Islamska država. Istočasno pa je bila kritična do restriktivne avstrijske zakonodaje na področju dvojnih državljanstev.</p>
      <p>Zaradi zapleta se je slovenski javnosti opravičila, glede ministrovanja pa dejala, da to ni le zanjo osebno velika čast, ampak tudi velik korak nasproti narodni skupnosti koroških Slovencev. "V vasi, v kateri sem odraščala, je to 'štorija' za celo vas," je ponazorila.</p>
      <p>V SAB pričakujejo, da bodo postopki izdaje slovenskega državljanstva rešeni v čim krajšem času. Bratuškova je tako prepričana, da bi postopke kljub parlamentarnim počitnicam lahko izpeljali do 7. januarja, ko je skrajni rok za imenovanje novega ministra. Od predsednika vlade <b>Marjana Šarca</b> pa v stranki pričakujejo, da v DZ zagotovi potrebno večino, da bo Mlinarjeva res postala ministrica.</p>
    </article>
  </body>
</html>