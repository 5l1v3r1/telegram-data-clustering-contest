<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/koliko-te-zapad-placa-cedomir-jovanovic-za-upad-u-skupstinu-okrivio-spc-i-ruske-obavestajce/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T17:01:00+00:00"/>
    <meta property="og:title" content="КОЛИКО ТЕ ЗАПАД ПЛАЋА? Чедомир Јовановић за упад у Скупштину окривио СПЦ и руске обавештајце"/>
    <meta property="og:description" content="Председник Либерално демократске партије (ЛДП) Чедомир Јовановић изјавио је да су покушај упада у Скупштину Србије у суботу организовали Српска православна црква, Савез за Србију, руска војна обавештајна служба ГРУ, ратни злочинци и профитери."/>
  </head>
  <body>
    <article>
      <h1>КОЛИКО ТЕ ЗАПАД ПЛАЋА? Чедомир Јовановић за упад у Скупштину окривио СПЦ и руске обавештајце</h1>
      <address><time datetime="2019-12-09T17:01:00+00:00">09 Dec 2019, 17:01</time> by <a rel="author">fonet.rs</a></address>
      <p>
        <b>Председник Либерално демократске партије (ЛДП) Чедомир Јовановић изјавио је да су покушај упада у Скупштину Србије у суботу организовали Српска православна црква, Савез за Србију, руска војна обавештајна служба ГРУ, ратни злочинци и профитери.</b>
      </p>
      <p>"Све су то протагонисти оних идеја и вредности које су нас уништиле као народ и државу," рекао је Јовановић на конференцији за новинаре у Скупштини Србије, истичући да су ти догађаји последње упозорење, јер је "било планирано да се заврши другачије".</p>
      <p>Он је констатовао да су жртве избегнуте захваљујући доброј реакцији скупштинског обезбеђења, а они који стоје иза протеста су баш то хтели.</p>
      <p>"Они на улици су протагонисти идеја деведесетих, који су нас гурнули у ратове. Срамота је да посланик, окружен хуљама који се крију иза својих наводно борачких књижица, на силу упада у парламент", казао је Јовановић.</p>
      <p>Јовановић је оценио да су иза оних који су покушали упад остајало само зло и да нико није осрамотио народ као што су то они урадили "у име светог српства", јер су то "хорде наводних хероја и јунака које сад у Београду раде оно што су радили од Хрватске, преко Босне, до Косова".</p>
      <p>Њихова једина дужност је да направе хаос. Нама се руши држава пред очима, упозорио је Јовановић, који сматра да Русија у свему томе има свој интерес.</p>
      <p>Према његовом мишљењу, свако нормалан је у суботу могао да види шта се налази иза идеје бојкота рада парламента и шта се може очекивати ако се бојкотују избори.</p>
      <p>Јовановић је замолио грађане, пре свега оне који поштују вредности до којих је њему стало, да не дозволе да због оправданог незадовољства које постоји буду параван за несрећу у коју би да нас гурну.</p>
      <p>Говорећи о дијалогу власти и опозиције под окриљем Европског парламента, Јовановић се захвалио европским представницима и саопштио да се повлачи из тог процеса, зато што су ти разговори постали бесмислени.</p>
      <p>Он је објаснио да је то одлучио зато што се европски посредници "по хотелским лобијима састају и "за рукав повлаче оне који су у парламент доводили људе са Крима".</p>
      <p>Ко је поднео кривичну пријаву против Вучића, сазнајте<a href="https://www.pravda.rs/2019/12/9/vucevic-podneo-krivicnu-protiv-vucica-tuzilastvo-ce-proveriti-opozicija-o-jovanjici-prica-20-dana-a-ne-prijavljuje/"><b><b>ОВДЕ.</b></b></a></p>
      <p> </p>
      <p> </p>
    </article>
  </body>
</html>