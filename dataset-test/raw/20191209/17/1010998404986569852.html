<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/smart-v-uchilishte-sedmoklasnichka-pochina-v-mezhduchasie.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T17:07:00+00:00"/>
    <meta property="og:title" content="Смърт в училище: Седмокласничка почина в междучасие"/>
    <meta property="og:description" content="Не е ясна причината за трагедията"/>
  </head>
  <body>
    <article>
      <h1>Смърт в училище: Седмокласничка почина в междучасие</h1>
      <h2>Не е ясна причината за трагедията</h2>
      <address><time datetime="2019-12-09T17:07:00+00:00">09 Dec 2019, 17:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/12/09/tragedia_1575911374-1.mp4"/>
      </figure>
      <p>Трагедия във врачанската елитна гимназия „Христо Ботев”. Седмокласничка почина по време на междучасие. Причините се разследват.<br/><br/>Инцидентът става след втория час. 13-годишното момиче е седяла на учителския стол и разговаряла по телефона с майка си. По думите на директора на училището Виктор Кръстев само е казала „ох” и е припаднала. Той допълни, че инцидентът е записан на камери.</p>
      <p>Съучениците на момичето викат фелдшерката с Антоанета Цветкова, която се отзовава след секунди. Медикът заяви, че детето е нямало пулс и не е дишало, а тя в продължение на десет минути се е опитвала да го реанимира чрез сърдечен масаж и обдишване.</p>
      <p>Седем минути след обаждането на 112 пристига първата линейка, а после и втори екип. Битката за живота седмокласничката продължава повече от час, но без успех.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044730.jpg"/>
        <figcaption>Снимка: btvnovinite.bg</figcaption>
      </figure>
      <p>От училището посочиха, че ученичката не е споделяла за хронично заболяване и не се е оплаквала от здравословни проблеми</p>
      <p>С класа започват да работят психолози. Очаква се резултатите от аутопсията да станат ясни утре, а в училището е обявен ден на траур.  </p>
    </article>
  </body>
</html>