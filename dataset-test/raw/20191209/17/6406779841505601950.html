<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/buitenland/zelenski-en-poetin-eens-over-wapenstilstand-1.1616247"/>
    <meta property="og:site_name" content="RD.nl"/>
    <meta property="article:published_time" content="2019-12-09T17:57:00+00:00"/>
    <meta property="og:title" content="Zelenski en Poetin eens over wapenstilstand"/>
    <meta property="og:description" content="De Russische president Vladimir Poetin en zijn Oekraïense ambtsgenoot Volodimir Zelenski hebben in een verklaring gezegd dat de landen de wapenstilstand in Oost-Oekraïne strenger gaan handhaven. Er moet een volledig staakt-het-vuren komen in de regio. De twee leiders ontmoeten elkaar maandag voor het eerst en spraken een uur en twintig minuten."/>
  </head>
  <body>
    <article>
      <h1>Zelenski en Poetin eens over wapenstilstand</h1>
      <address><time datetime="2019-12-09T17:57:00+00:00">09 Dec 2019, 17:57</time> by <a rel="author">ANP/RTR</a></address>
      <p>
        <b>De Russische president Vladimir Poetin en zijn Oekraïense ambtsgenoot Volodimir Zelenski hebben in een verklaring gezegd dat de landen de wapenstilstand in Oost-Oekraïne strenger gaan handhaven. Er moet een volledig staakt-het-vuren komen in de regio. De twee leiders ontmoeten elkaar maandag voor het eerst en spraken een uur en twintig minuten.</b>
      </p>
      <p>De twee leiders hebben ook besloten dat er direct maatregelen moeten worden genomen om de situatie in het conflictgebied in de Donbass-regio te stabiliseren. Daar hebben pro-Russische separatisten hun eigen ‘Volksrepublieken’ uitgeroepen. Ook is gesproken over een gevangenenruil tussen beide landen.</p>
      <p>Zelenski zegt tijdens een gezamenlijke afsluitende persconferentie dat hij in de gesprekken duidelijk heeft gemaakt dat Oekraïne de volledige controle terug moet krijgen over de gebieden in Oost-Oekraïne. „Er is geen compromis mogelijk als wij dan gebied af moeten staan. Ik heb aangedrongen op het terugtrekken van al het wapentuig in het oosten van het land.”</p>
      <p>Poetin maakt duidelijk dat hij niet denkt dat Oekraïne de volledige controle terug moet krijgen. „Ik hoop dat de Oekraïense grondwet kan worden aangepast zodat de Donbass-regio een aparte status binnen het land kan krijgen.” Zelenski en Poetin zeggen allebei dat er meer plekken moeten komen waar burgers de regio in het oosten van het land in en uit moeten kunnen.</p>
      <p>„Dat we hier allemaal naast elkaar staan, zegt genoeg over onze intenties”, aldus de Franse president Emmanuel Macron. De ontmoeting vond plaats in Frankrijk. Ook de Duitse bondskanselier Angela Merkel was aanwezig. „Ik ben erg tevreden met de gesprekken van vandaag.” Er zijn afspraken gemaakt over een nieuwe top met dezelfde landen over vier maanden.</p>
      <p>Zelenski en Poetin ontmoetten elkaar maandag voor het eerst. De eerste ontmoeting verliep stroef en de twee presidenten schudden elkaar toen niet de hand. Maar na het gesprek, dat aanzienlijk langer duurde dan gepland, leken beide leiders een stuk positiever.</p>
      <p>In het oosten van Oekraïne wordt al sinds 2014 gevochten door pro-Russische separatisten en het Oekraïense leger. Daarbij zijn zeker 13.000 doden gevallen.</p>
    </article>
  </body>
</html>