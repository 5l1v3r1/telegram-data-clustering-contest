<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-tokarczuk-z-literackim-noblem/fakty/news-krajowe-swietowanie-nobla-tokarczuk-transmisje-gali-wieczor-,nId,3378983"/>
    <meta property="og:site_name" content="RMF24"/>
    <meta property="article:published_time" content="2019-12-09T17:22:54+00:00"/>
    <meta property="og:title" content="Krajowe świętowanie Nobla Tokarczuk: transmisje gali, wieczór noblowski, czytanie książek"/>
    <meta property="og:description" content="Transmisje noblowskiej gali, wieczór noblowski, czytanie książek Olgi Tokarczuk - to niektóre wydarzenia zaplanowane m.in. w Toruniu, Krakowie i Wrocławiu z okazji wtorkowej ceremonii wręczenia literackiego Nobla Oldze Tokarczuk."/>
  </head>
  <body>
    <article>
      <h1>Krajowe świętowanie Nobla Tokarczuk: transmisje gali, wieczór noblowski, czytanie książek</h1>
      <address><time datetime="2019-12-09T17:22:54+00:00">09 Dec 2019, 17:22</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>Transmisje noblowskiej gali, wieczór noblowski, czytanie książek Olgi Tokarczuk - to niektóre wydarzenia zaplanowane m.in. w Toruniu, Krakowie i Wrocławiu z okazji wtorkowej ceremonii wręczenia literackiego Nobla Oldze Tokarczuk.</b>
      </p>
      <figure>
        <img src="https://i.iplsc.com/olga-tokarczuk/0009GBLDPACS2VBT-C123-F4.jpg"/>
        <figcaption>Olga Tokarczuk<cite>/PAP/Wojciech Olkuśnik /</cite></figcaption>
      </figure>
      <p><b>CZYTAJ RÓWNIEŻ: <a href="https://www.rmf24.pl/raporty/raport-tokarczuk-z-literackim-noblem/fakty/news-minister-obiecywal-zwolnic-olge-tokarczuk-z-podatku-za-nobla,nId,3378848#utm_source=paste&amp;utm_medium=paste&amp;utm_campaign=chrome">Minister obiecywał zwolnić Olgę Tokarczuk z podatku za Nobla. Rozporządzenia wciąż nie ma  </a></b><br/><br/>We wtorek po południu w Sztokholmie Olga Tokarczuk (Nobel za 2018 rok) oraz Peter Handke (Nobel za 2019 rok) odbiorą z rąk króla Szwecji Karola XVI Gustawa złoty noblowski medal oraz dyplom. Nagrody Nobla otrzyma także dwunastu noblistów z pozostałych dziedzin. Oddzielna ceremonia odbędzie się w Oslo, gdzie wręczona zostanie Pokojowa Nagroda Nobla.</p>
      <h3>Wieczór noblowski w Krakowie, transmisja na wrocławskim Rynku</h3>
      <p>W poniedziałek wieczorem w Dworze Artusa w Toruniu odbędzie się performatywne czytanie fragmentów powieści Olgi Tokarczuk w wykonaniu aktorów Teatru im. W. Horzycy. Toruńscy aktorzy przeczytają fragmenty "Biegunów", "Prawieku i innych czasów", "Domu dziennego domu nocnego". Prozą noblistki zajmą się: Tomasz Mycan, Julia Sobiesiak i Matylda Podfilipska. Wydarzeniu towarzyszyć będzie prezentacja zdjęć noblistki z jej pobytów w Toruniu.<br/><br/>W Krakowie, z okazji wręczenia Nobla Oldze Tokarczuk, Wydawnictwo Literackie organizuje we wtorek wieczór noblowski. O godz. 19 rozbrzmi hejnał z wieży Domu pod Globusem (ul. Długa 1, siedziba Wydawnictwa Literackiego) - melodię zagra hejnalista, który na co dzień pracuje w Wieży Mariackiej. Następnie na ścianie tego budynku wyświetlą się animacje i iluminacje. <i>Będzie to hołd dla noblistki i przypomnienie, że tutaj przy ul. Długiej 1 mogła również rozwijać swoje literackie skrzydła -</i> powiedziała Martyna Słowik z biura promocji Wydawnictwa Literackiego.<br/><br/>Od godziny 20 do północy w siedzibie Wydawnictwa Literackiego aktorzy będą czytać fragmenty powieści noblistki: o godz. 20 - Jan Peszek "Księgi Jakubowe", o 21 - Bartosz Bielenia "Prawiek i inne czasy", Dorota Segda "Bieguni", Anna Dymna "Anna In w grobowcach świata". Bezpłatne wejściówki na wieczór już się rozeszły.<br/><br/>We wtorek na wrocławskim rynku będzie można obejrzeć transmisję na żywo z ceremonii wręczenia Nagród Nobla. Wcześniej, bo już od godz. 15.30 na ekranie wyświetlane będą obszerne fragmenty mowy noblowskiej Olgi Tokarczuk z 7 grudnia, a także fragmenty jej przemówień, m.in. ze spotkania w Narodowym Forum Muzyki.<br/><br/>Wrocławianie będą mogli również pogratulować Oldze Tokarczuk, wpisując się do księgi gratulacyjnej, która zostanie wystawiona o godz. 15. Później księga zostanie przeniesiona do wrocławskiego ratusza a następnie przekazana noblistce.<br/><br/>Jak poinformował PAP Tomasz Myszko-Wolski z biura prasowego wrocławskiego magistratu w związku z przyznaniem Nagrody Nobla Oldze Tokarczuk w ciągu dnia w kilkudziesięciu wrocławskich szkołach w ramach lekcji będą organizowane czytania książek noblistki.<i> Chcemy, żeby 10 grudnia na trwałe wpisał się w nasz wrocławski kalendarz jako dzień literatury w szkołach -</i> podkreślił.<br/>Tego dnia w Ossolineum odbędzie się także prezentacja oryginalnych druków z ilustracjami, które wykorzystane zostały przez pisarkę przy pracy nad "Księgami Jakubowymi". Pracownicy Działu Starych Druków opowiedzą m.in. o tym, co kryją dawne księgi oraz o wspólnej pracy z noblistką.<br/><br/>Transmisję z wręczenia Nagrody Nobla organizuje także Miejski Ośrodek Kultury w Nowej Rudzie, w okolicach, której mieszka pisarka. Transmisja w sali widowiskowej MOK rozpocznie się o godz. 16.</p>
      <h3>Ponad 2 tys. książek Tokarczuk trafiło do warszawskich szkół i bibliotek</h3>
      <p>Z okazji literackiego Nobla dla Tokarczuk do warszawskich bibliotek publicznych oraz szkół ponadpodstawowych przekazano ponad 2 tys. książek pisarki. Do wyboru będzie aż czternaście tytułów. Wśród nich znajdą się zarówno starsze pozycje, jak i te najnowsze wydawnictwa, m.in.: "Podróż ludzi księgi", "Prawiek i inne czasy", "E.E", "Dom dzienny", "Dom nocny", "Bieguni", "Opowiadania bizarne" oraz "Księgi Jakubowe". Mieszkanki i mieszkańcy Warszawy znajdą książki w bibliotekach w każdej dzielnicy, a uczniowie w 126 bibliotekach szkolnych.<br/><br/><i>Cieszę się, że możemy w ten sposób uczcić Nobla znakomitej polskiej pisarki, której twórczość cenię osobiście. Niech będzie to okazja do stworzenia prawdziwego czytelniczego święta z Olgą Tokarczuk w roli głównej. Zapraszam do bibliotek, zachęcam do czytania Olgi Tokarczuk -</i> powiedział prezydent Warszawy Rafał Trzaskowski.</p>
    </article>
  </body>
</html>