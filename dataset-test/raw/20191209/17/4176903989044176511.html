<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/odrzana-projekcija-filma-o-zivotu-i-delu-nikolaja-krasnova/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:19:00+00:00"/>
    <meta property="og:title" content="Održana projekcija filma o životu i delu Nikolaja Krasnova"/>
    <meta property="og:description" content="BEOGRAD - Projekcija dokumentarnog filma o životu i delu ruskog arhitekte Nikolaja Krasnova pod nazivom &quot;Od dužnosti i zakletve ne odstupaj&quot;, održana je"/>
  </head>
  <body>
    <article>
      <h1>Održana projekcija filma o životu i delu Nikolaja Krasnova</h1>
      <address><time datetime="2019-12-09T17:19:00+00:00">09 Dec 2019, 17:19</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524324-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Projekcija dokumentarnog filma o životu i delu ruskog arhitekte Nikolaja Krasnova pod nazivom „Od dužnosti i zakletve ne odstupaj“, održana je danas u Omladinskom pozorištu „Dadov“.</p>
      <p>Pomoćnik gradonačelnika Andreja Mladenović je istakao da se danas na 80. godišnicu smrti Nikolaja Krasnova, na jedan poseban način obeležava sve ono što je vezano za njegovo delo.</p>
      <p>Ovo je godina jubileja, 100 godina kako su ruski migranti došli u našu zemlju, te je ova godina pravo vreme da se bar malo odužimo za sve ono što su oni učinili za nas. Pre svega, ne bi trebalo zaboraviti koliko su nam pomogli da prevaziđemo posleratne godine. Srpskom narodu i Srbiji bilo je potrebno da sa određenim brojem kvalitetnih i obrazovanih ljudi dopuni i popuni ono što je izgubila u Velikom ratu, kazao je Mladenović.</p>
      <p>Naveo je da su upravo ruski migranti bili ti koji su svojim nesebičnim davanjem, prihvatanjem nove zemlje i ljubavlju prema srpskom narodu i Srbiji dali veliki doprinos, koga se danas sa velikim poštovanjem sećamo, saopštio je Beoinfo.</p>
      <p>On je naglasio značaj koji i danas njihova uloga predstavlja za pokolenja, ali i vezu koju su oni uspostavili između ruskog i srpskog naroda koja je sve jača.</p>
      <p>Nikolaj Krasnov je neko ko može da bude pravi primer i reprezent onog što je ostalo iza ruske migracije koja je pre 100 godina došla ovde, a na nama je da ih ne zaboravimo i da im se svaki dan odužujemo sledeći ono što su oni ostavili radeći i živeći ovde. Prikaz dokumentarnog filma priređenog od ruskih autora u čast ovom velikom arhitekti jeste način da se odužimo za sve dobro što je uradio za Beograd i Srbiju, rekao je pomoćnik gradonačelnika.</p>
      <p>Gradski sekretar za kulturu Ivan Karl istakao je da je danas značajan dan za Grad Beograd, ali i njegovu prošlost i budućnost.</p>
      <p>Odužili smo dug Nikolaju Krasnovu kome je Srbija bila druga otadžbina, a Beograd velika inspiracija. Pored ulice i spomen ploče, ovaj veliki arhitekta sada ima i spomenik na malom Tašmajdanu preko puta zgrade Državnog arhiva koju je upravo on projektovao. Film, izložba i dramski prikaz u Starom dvoru, usledili su nakon otkrivanja spomenika Nikolaju Krasnovu, rekao je Karl i pozvao sve da pogledaju film kako bi bolje upoznali čoveka koji je promenio lice Beograda.</p>
      <p>Direktor Viba filma Filip Kudrjašov se zahvalio što je ovaj film prikazan u Beogradu i naglasio da je da njegova premijera bila na Martovskom festivalu i da je od posebnog značaja što se prikazuje na današnji dan.</p>
      <p>Projekcija filma je deo programa otkrivanja spomenika ovom velikom arhitekti, na kome su prisustvovali i njegov praunuk Sem Smol zajedno sa suprugom i direktor Omladinskog pozorišta „Dadov” Vladimir Mijović.</p>
      <p>(Tanjug)</p>
    </article>
  </body>
</html>