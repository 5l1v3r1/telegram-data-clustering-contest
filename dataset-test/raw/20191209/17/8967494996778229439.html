<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/bizar/elon-musk-gaat-met-zijn-cybertruck-op-restaurant-en-kegelt-meteen-paaltje-omver~a9b51594/"/>
    <meta property="og:site_name" content="HLN"/>
    <meta property="article:published_time" content="2019-12-09T17:57:00+00:00"/>
    <meta property="og:title" content="Elon Musk gaat met zijn Cybertruck op restaurant en kegelt meteen paaltje omver"/>
    <meta property="og:description" content="Moet Elon Musk nog wat oefenen met zijn Tesla Cybertruck of was het de autopiloot die zaterdagavond een signalisatiepaaltje omver kegelde bij het verlaten van de parking van het bekende restaurant ..."/>
  </head>
  <body>
    <article>
      <h1>Elon Musk gaat met zijn Cybertruck op restaurant en kegelt meteen paaltje omver</h1>
      <address><time datetime="2019-12-09T17:57:00+00:00">09 Dec 2019, 17:57</time> by <a rel="author">Joeri Vlemings</a></address>
      <p>
        <b>Moet Elon Musk nog wat oefenen met zijn Tesla Cybertruck of was het de autopiloot die zaterdagavond een signalisatiepaaltje omver kegelde bij het verlaten van de parking van het bekende restaurant Nobu in Malibu? De Tesla-CEO had alvast veel bekijks met zijn nieuwste wagentelg.</b>
      </p>
      <p>Met een paar vrienden kwam Elon Musk zaterdagavond in een prototype van de onlangs voorgestelde Tesla Cybertruck aan bij het restaurant Nobu in Malibu, Californië. Musk trok de aandacht van zowat iedereen in de buurt met zijn elektrische pickup. Die werd op de parking gestald en bewaakt door security. De flamboyante miljardair - nog maar pas vrijgesproken van laster en eerroof aan de Brits duiker Vernon Unsworth die hij “pedo” had genoemd op Twitter - troonde acteur Edward Norton ook even naar buiten om hem een kijkje te laten nemen.</p>
      <p>Heel wat gsm’s gingen in videomodus de lucht in en filmden Musk en zijn indrukwekkende mobiel van roestvrij staal. Een prototype, dat bleek ook uit het gebrek aan zijspiegels en zichtbare ruitenwissers. Op de beelden zie je uiteindelijk de Cybertruck met Musk zelf achter het stuur en zijn vriendin, zangeres Grimes, naast hem van de parking scheuren. Niet vlekkeloos: de bestuurder had zowaar het verkeersbordje net voor de Pacific Highway mee, schijnbaar zonder er ook maar iets van te merken.</p>
      <p>Begin vorige maand stelde de CEO de Tesla Cybertruck aan de wereld voor. Het gewapende glas is niet stuk te krijgen, zo beweerde Musk. Maar bij de proef op de som met een metalen bal brak de ruit meteen.</p>
      <p>De productie van de Tesla Cybertruck zal pas tegen 2021 of 2022 uitgerold worden voor het bredere publiek.</p>
      <figure>
        <img src="https://images2.persgroep.net/rcs/ZmWJzepmU0NewnLUCGq1uWOkHj8/diocontent/162269244/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Musk had meteen heel wat bekijks op de parking van restaurant Nobu in Malibu.<cite>© Photo News</cite></figcaption>
      </figure>
      <figure>
        <img src="https://images4.persgroep.net/rcs/szW88-fuvzKL10b-XbqjHWyoukA/diocontent/162268994/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Elon Musk met acteur Edward Norton.<cite>© Photo News</cite></figcaption>
      </figure>
      <figure>
        <img src="https://images0.persgroep.net/rcs/dBoOQ9i7BlaNMR7QWJhy-BcUgJk/diocontent/162269101/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Edward Norton had duidelijk interesse.<cite>© Photo News</cite></figcaption>
      </figure>
      <figure>
        <img src="https://images3.persgroep.net/rcs/qUE929FzOBF9JovbXXJ_I7-WScY/diocontent/162268924/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Edward Norton.<cite>© Photo News</cite></figcaption>
      </figure>
      <figure>
        <img src="https://images0.persgroep.net/rcs/SsIQi6osj73Vuc5qWn3UXYthP1A/diocontent/162294030/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Op Google Street View kan je vanop de parking het verkeersbord net voor de Pacific Highway zien.<cite>© Google Street View</cite></figcaption>
      </figure>
      <figure>
        <img src="https://images3.persgroep.net/rcs/TCEuF88iXsxKg1nlqJGP4ffZHKU/diocontent/162268945/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Zangeres Grimes naast haar partner, Elon Musk.<cite>© Photo News</cite></figcaption>
      </figure>
      <figure>
        <img src="https://images4.persgroep.net/rcs/snlUPNpgM3xwrLPjeg6CyCtH-Mg/diocontent/162269001/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <figure>
        <img src="https://images1.persgroep.net/rcs/GNVMdWUfCNHlNzh2WvRffHOjY0s/diocontent/162268949/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <figure>
        <img src="https://images0.persgroep.net/rcs/1O-s4_po3qnFPjyMRzree0Jq9aM/diocontent/162268960/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
    </article>
  </body>
</html>