<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/korune-se-dnes-darilo-vuci-dolaru-k-euru-stagnovala/1830607?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T17:25:00+00:00"/>
    <meta property="og:title" content="Koruně se dnes dařilo vůči dolaru, k euru stagnovala"/>
    <meta property="og:description" content="Praha - Koruna dnes stagnovala vůči euru a zpevnila k dolaru. Vůči euru si česká měna od předchozího závěru polepšila o haléř a dnes kolem 17:00 se obchodovala za 25,53 Kč/EUR. Proti americkému dolaru koruna zpevnila o pět haléřů na 23,07 Kč/USD. Vyplývá to z údajů na serveru Patria Online. Pražská burza začala týden poklesem, index PX oslabil o 0,36 procenta na 1087,25 bodu. Dolů ho táhly hlavně akcie Monety. Aktivita na trhu byla nízká."/>
  </head>
  <body>
    <article>
      <h1>Koruně se dnes dařilo vůči dolaru, k euru stagnovala</h1>
      <address><time datetime="2019-12-09T17:25:00+00:00">09 Dec 2019, 17:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna dnes stagnovala vůči euru a zpevnila k dolaru. Vůči euru si česká měna od předchozího závěru polepšila o haléř a dnes kolem 17:00 se obchodovala za 25,53 Kč/EUR. Proti americkému dolaru koruna zpevnila o pět haléřů na 23,07 Kč/USD. Vyplývá to z údajů na serveru Patria Online. Pražská burza začala týden poklesem, index PX oslabil o 0,36 procenta na 1087,25 bodu. Dolů ho táhly hlavně akcie Monety. Aktivita na trhu byla nízká.</p>
      <p>Obchodování s korunou dnes bylo klidné. "Přes solidní objemy se česká koruna i na počátku nového týdne držela bez trendu v pásmu 25,52 až 25,55 Kč/EUR, tedy tam, kde se kurz pohyboval celý minulý týden," popsal situaci na trzích ekonom Komerční banky Jan Vejmělek.</p>
      <p>S kurzem výrazněji nezahýbala ani série dnes zveřejněných údajů Českého statistického úřadu. Český průmysl a stavebnictví v říjnu po předchozím růstu meziročně oslabily, naproti tomu zahraničnímu obchodu se dařilo, když se přehoupl z loňského schodku 645 milionů do přebytku 7,2 miliardy korun.</p>
      <p>"Data potvrdila, co všichni čekali," uvedla ředitelka společnosti Next Finance Markéta Šichtařová. Zejména na příkladu průmyslu je podle ní patrné, že růst české ekonomiky už je v sestupné fázi. "Definitivně proto z trhu vymizí sázky na zvýšení úrokových sazeb České národní banky," je přesvědčena Šichtařová. Odhaduje, že kurz koruny vůči euru bude na konci letošního roku nejspíš mírně slabší než nyní.</p>
      <p>Pražská burza začala týden poklesem, když index PX oslabil o 0,36 procenta na 1087,25 bodu. Dolů ho stáhly především akcie Monety Money Bank. Aktivita na trhu byla nízká. Objem obchodů 152 milionů korun byl výrazně pod denním průměrem. Vyplývá to z údajů burzovního webu.</p>
      <p>Cenné papíry Monety dnes obstaraly téměř polovinu z celkového objemu obchodů na pražském trhu a zlevnily o 1,9 procenta na 82,50 Kč. Z finančních titulů skončila v červeném také Erste Bank, která odepsala půl procenta na 828,40 koruny. Naopak Komerční banka vzrostla o 0,12 procenta na 803,50 Kč a pojišťovna VIG přidala 0,39 procenta na 641 korun.</p>
      <p>Nedařilo se dnes telekomunikační O2, jejíž akcie klesly o 0,84 procenta na 235 korun. Technologická společnost Avast si pohoršila o 0,75 procenta na 133 korun. Ve ztrátě zakončila obchodování i textilka Pegas Nonwovens.</p>
      <p>Nejúspěšnějším titulem dne se naopak stala tabáková společnost Philip Morris ČR. Její akcie zdražily o 0,83 procenta na 14.580 korun. Mírný nárůst ceny akcií zaznamenala i energetická ČEZ a nápojářská Kofola.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,54 | 25,53</li>
        <li>Kč/USD | 23,12 | 23,07</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>