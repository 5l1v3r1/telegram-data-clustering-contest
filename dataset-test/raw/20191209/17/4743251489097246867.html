<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://film.interia.pl/wiadomosci/news-boguslaw-linda-w-teledysku-psy-w-imie-zasad,nId,3378980"/>
    <meta property="og:site_name" content="film.interia.pl"/>
    <meta property="article:published_time" content="2019-12-09T17:27:47+00:00"/>
    <meta property="og:title" content="Bogusław Linda w teledysku &quot;Psy. W imię zasad&quot;"/>
    <meta property="og:description" content="Bogusław Linda wystąpił w teledysku do utworu &quot;Psy. W imię zasad&quot;. Efekt współpracy rapera O.S.T.R. i aktora Sebastiana Fabijańskiego promuje nowy film Władysława Pasikowskigo &quot;Psy 3. W imię zasad&quot;."/>
  </head>
  <body>
    <article>
      <h1>Bogusław Linda w teledysku "Psy. W imię zasad"</h1>
      <address><time datetime="2019-12-09T17:27:47+00:00">09 Dec 2019, 17:27</time> by <a rel="author">INTERIA.PL</a></address>
      <p>
        <b>Bogusław Linda wystąpił w teledysku do utworu "Psy. W imię zasad". Efekt współpracy rapera O.S.T.R. i aktora Sebastiana Fabijańskiego promuje nowy film Władysława Pasikowskigo "Psy 3. W imię zasad".</b>
      </p>
      <p>"Wychowałem się na tekstach Franza Maurera. 'Psy' to zdecydowanie najważniejszy polski film mojego dorastania. Bez niego mój styl i twórczość w jakimś tam stopniu byłyby pewnie inne. Cieszę się, że przy kolejnej odsłonie "Psów" mogę być już obecny nie tylko jako wierny widz" - wspomina  O.S.T.R.</p>
      <figure>
        <iframe src="https://www.youtube.com/embed/ZaCxNgJpH-I" width="575" height="350" data-service="Youtube" scrolling="no"/>
      </figure>
      <aside>O.S.T.R. &amp; Sebastian Fabijański - Psy. W imię zasad - Oficjalny teledysk</aside>
      <p>Dla Sebastiana Fabijańskiego współpraca z O.S.T.R. to debiut na rynku muzycznym. "To najważniejszy jak dotąd projekt w moim życiu - bo na tym bicie jestem ja. W filmach się zasłaniam rolą. Tu się odsłaniam. Jest to początek mojej drogi muzycznej. Zacząłem ją z O.S.T.R., który wraz z ekipą pomaga mi przy nagraniu mojej płyty. Jestem mu za to cholernie wdzięczny, a także za to, że mnie przygarnął i mi zaufał" - mówi aktor.</p>
      <p>Sebastian Fabijański swoją pasję do hip-hopu odkrył, zanim poplątana ścieżka życia rzuciła go w tryby szkoły filmowej. Szybka kariera na srebrnym ekranie odsunęła muzykę na dalszy plan, ale za sprawą znajomości z O.S.T.R. przed artystą otwierają się nowe perspektywy. Singiel "Psy. W imię zasad" to oficjalnie początek dyskografii Sebastiana Fabijańskiego, który zapowiedział już swój solowy album na pierwszą połowę 2020 roku.</p>
      <p>Film "Psy 3. W imię zasad" trafi na ekrany kin 17 stycznia 2020. Po latach odsiadki Franz Maurer (Bogusław Linda) wychodzi z więzienia i wkracza w nową Polskę, w której nic nie jest takie, jak zapamiętał. Kto i co czeka na człowieka, który przez ostatnie ćwierć wieku... nie robił nic? Jak odnajdzie się w świecie, w którym dawne zasady i lojalność przestały obowiązywać? Tego dowiemy się, gdy los ponownie połączy Franza i "Nowego". Ich spotkanie zmieni wszystko.</p>
      <aside>Odtwarzacz wideo wymaga uruchomienia obsługi JavaScript w przeglądarce. "Psy 3. W imię zasad" [trailer] materiały dystrybutora</aside>
    </article>
  </body>
</html>