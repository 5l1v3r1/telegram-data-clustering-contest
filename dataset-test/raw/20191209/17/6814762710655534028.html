<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/ScMYP/v-londyne-pobliz-harrods-byl-ubodan-20lety-student-treti-zabiti-nozem-za-24-hodin"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T17:32:00+00:00"/>
    <meta property="og:title" content="V Londýně poblíž Harrods byl ubodán 20letý student. Třetí zabití nožem za 24 hodin"/>
    <meta property="og:description" content="Student londýnské King‘s College byl ubodán v centru města, když se v pátek po půlnoci vracel s kamarádem domů z restaurace. Podle policie byla motivem loupež. Šlo o třetí smrt v britské metropoli způsobenou nožem během 24 hodin, informoval server Telegraph."/>
  </head>
  <body>
    <article>
      <h6 class="kicker">Kriminalita v Londýně</h6>
      <h1>V Londýně poblíž Harrods byl ubodán 20letý student. Třetí zabití nožem za 24 hodin</h1>
      <address><time datetime="2019-12-09T17:32:00+00:00">09 Dec 2019, 17:32</time> by <a rel="author" href="https://echo24.cz/author/jik" target="_blank">jik</a></address>
      <p>
        <b>Student londýnské King‘s College byl ubodán v centru města, když se v pátek po půlnoci vracel s kamarádem domů z restaurace. Podle policie byla motivem loupež. Šlo o třetí smrt v britské metropoli způsobenou nožem během 24 hodin, informoval server <a href="https://www.telegraph.co.uk/news/2019/12/08/kings-college-student-stabbed-death-outside-harrods-entirely/?WT.mc_id=tmgoff_hootsuite&amp;utm_source=tmgoff_socialteam&amp;utm_medium=facebook&amp;utm_content=b3895a6e-40a7-4c63-921e-166feb4ceac1&amp;utm_campaign=the+telegraph&amp;fbclid=IwAR3bO26ENmCBjPmJI5Wvvv9_pqm4LBJtPjEc98Erx67gCsHwAXml93rgKuY">Telegraph</a>.</b>
      </p>
      <p>Dvacetiletý student politologie a ekonomie Mohammed Abdullah Al Araimi byl krátce po půlnoci se svým kamarádem poblíž luxusního obchodního domu Harrods ve čtvrti Knightsbridge, když je přepadli dva muži s nožem. Mohammed byl po útoku na místě mrtvý, jeho zraněný kamarád musel být převezen do nemocnice.</p>
      <p>Podle detektiva Andyho Partridge ze Scotland Yardu byla motivem činu loupež.</p>
      <p>Pachatelé uprchli z místa činu pěšky. Pitva ukázala jako příčinu smrti bodnou ránu.</p>
      <p>Během pouhých 24 hodin tak byli v Londýně ubodáni celkem tři lidé. Nejprve byl ve východním Londýně prohlášen za mrtvého ve čtvrtek o půl třetí odpoledne 22letý Exauce Ngimbi po hádce se skupinkou osob. Dvacetiletý rapper Crosslom Davis byl podle <a href="https://www.theguardian.com/uk-news/2019/dec/06/drill-rapper-among-three-london-stabbing-deaths-in-12-hours">The Guardianu</a> ubodán těsně po půl čtvrté ráno v pátek v jihovýchodním Londýně.</p>
      <p>Rapper Crosslom David vystupoval pod svým uměleckým jménem Bis ve skupině Harlem Spartans. Je druhým členem skupiny, který byl ubodán. Vystupoval spolu s Latwaanem Griffithsem, který byl zavražděn v srpnu 2018 ve věku 18 let. David často rapoval o násilí. Jeho nejnovější skladba zaznamenala na YouTube téměř milion zhlédnutí.</p>
      <figure>
        <iframe src="https://www.youtube.com/embed/ed-oXKDmca0" width="560" height="315" data-service="Youtube" scrolling="no"/>
      </figure>
      <p>Všechna tři londýnská usmrcení nožem za 24 hodin spolu podle policisty Jane Connorsové nesouvisí: „Každý z těchto útoků je tragédií – nejen pro oběti a jejich rodiny, ale i pro komunity, které jsou tímto nesmyslným násilím otřeny. Naše zkušené týmy vyšetřovatelů vytrvale pracují na tom, aby přesně určily, co se stalo, a postavili odpovědné osoby před soud,“ dodala s tím, že londýnská policie posílí hlídky.</p>
      <related>
        <a href="https://echo24.cz/a/SMtZZ/v-obchodnim-centru-v-praze-pobodali-ctyricetileteho-muze"/>
      </related>
    </article>
  </body>
</html>