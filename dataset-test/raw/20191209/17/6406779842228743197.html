<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/politiek/eis-van-vijf-jaar-om-mishandelen-stiefzoontje-1.1616245"/>
    <meta property="og:site_name" content="RD.nl"/>
    <meta property="article:published_time" content="2019-12-09T17:48:00+00:00"/>
    <meta property="og:title" content="Eis van vijf jaar om mishandelen stiefzoontje"/>
    <meta property="og:description" content="Het Openbaar Ministerie in het West-Vlaamse Kortrijk eist vijf jaar gevangenisstraf tegen een Nederlandse twintiger wegens het herhaaldelijk mishandelen van zijn 2-jarige stiefzoontje. De man, inmiddels ex-vriend van de moeder van het kind, zei in de rechtbank spijt te hebben en van zichzelf te walgen."/>
  </head>
  <body>
    <article>
      <h1>Eis van vijf jaar om mishandelen stiefzoontje</h1>
      <address><time datetime="2019-12-09T17:48:00+00:00">09 Dec 2019, 17:48</time> by <a rel="author">ANP/BELGA</a></address>
      <p>
        <b>Het Openbaar Ministerie in het West-Vlaamse Kortrijk eist vijf jaar gevangenisstraf tegen een Nederlandse twintiger wegens het herhaaldelijk mishandelen van zijn 2-jarige stiefzoontje. De man, inmiddels ex-vriend van de moeder van het kind, zei in de rechtbank spijt te hebben en van zichzelf te walgen.</b>
      </p>
      <p>Het jongetje werd op 3 juni in comateuze toestand door de man zelf en de oma naar het ziekenhuis in Groeninge gebracht. De Nederlander beweerde dat de peuter in de douche gevallen was maar dat was volgens de arts niet mogelijk. Het slachtoffertje liep een hersenbloeding op en was tien dagen in levensgevaar. Volgens de openbaar aanklager heeft de jongen een blijvende verlamming in zijn linkerarm en is zijn zicht aangetast.</p>
      <p>Omdat het de derde keer in korte tijd was dat het kind werd opgenomen met verwondingen, telkens als de man uit Den Bosch bij zijn vriendin in Kortrijk logeerde, viel de verdenking snel op hem.</p>
      <p>Het OM eiste ook een schadevergoeding van 35.000 euro van de man. Het vonnis is op 23 december.</p>
    </article>
  </body>
</html>