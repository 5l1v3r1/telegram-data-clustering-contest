<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191209-az-oroszok-fellebbeznek-kuzdeni-fognak-a-sportolokert-wada-eltiltas-olimpia-katari-vb.html"/>
    <meta property="og:site_name" content="Origo"/>
    <meta property="article:published_time" content="2019-12-09T17:08:00+00:00"/>
    <meta property="og:title" content="Az oroszok fellebbeznek, küzdeni fognak a sportolókért"/>
    <meta property="og:description" content="A Sportdöntőbírósághoz fognak fordulni a WADA határozata miatt."/>
  </head>
  <body>
    <article>
      <h1>Az oroszok fellebbeznek, küzdeni fognak a sportolókért</h1>
      <address><time datetime="2019-12-09T17:08:00+00:00">09 Dec 2019, 17:08</time> by <a rel="author">MTI</a></address>
      <p>
        <b>Az illetékes orosz szerveknek át kell gondolniuk annak a döntésnek a megfellebbezését, amellyel a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot az olimpiai és világbajnoki részvételtől, a laboratóriumi eredmények manipulálása címén - jelentette ki Dmitrij Medvegyev orosz miniszterelnök hétfőn Moszkvában.</b>
      </p>
      <p>"Úgy gondolom, hogy azok az orosz szervezetek, amelyek ezért felelősek, amelyek kompetenciájához ezek a kérdések tartoznak, át kell gondolniuk azt a kérdést, hogy az ilyen jellegű határozatot megfellebbezzék" - fogalmazott az orosz kormányfő. </p>
      <figure>
        <img src="https://cdn.nwmgroups.hu/s/img/i/1912/20191209medvegyev-dmitrij.jpg"/>
        <figcaption>Dmitrij Medvegyev, Oroszország miniszterelnöke<cite>Forrás: MTI/EPA/Szputnyik/Orosz kormány sajtószolgálata pool/Dmitrij Asztahov</cite></figcaption>
      </figure>
      <p>Moszkva a lausanne-i nemzetközi Sportdöntőbíróságnál (CAS) feltétlenül meg fogja fellebbezni a WADA végrehajtó bizottságának határozatát - ezt Szvetlana Zsurova, az orosz parlament alsóháza külügyi bizottságának első elnökhelyettese, olimpiai bajnok mondta újságíróknak. Zsurova "politikailag motiváltnak" minősítette a döntést és közölte, hogy azt először az Orosz Doppingellenes Ügynökség (RUSADA) megfigyelő bizottsága fogja megvitatni december 19-én.</p>
      <p><mark>"Száz százalék, hogy Oroszország bírósághoz fordul, mert küzdenünk kell a sportolókért"<br/></mark>- mondta a volt gyorskorcsolyázó.</p>
      <p>Jurij Ganusz, a RUSADA vezérigazgatója a Moszkva 24 tévécsatornának nyilatkozva azt hangoztatta, hogy az orosz sportnak olyan új vezetőkre van szüksége, akik kivezetik a válságból és akikben megbíznak a sportolók. Ganusz rámutatott, hogy a WADA szerint a RUSADA moszkvai laboratóriumának adatbázisát 2018 decemberében és 2019 januárjában manipulálták, ezért <i>"tarthatatlanok"</i> azok az ellenérvek, hogy a beavatkozás külföldről történt.</p>
      <p>A RUSADA vezetője felhívta a figyelmet arra, hogy a WADA lerövidítheti a szankciók hatályát, ha pozitív tendenciát tapasztal a helyzet normalizálódása terén.</p>
      <figure>
        <img src="https://cdn.nwmgroups.hu/s/img/i/1912/20191209217.jpg"/>
        <figcaption>Jurij Ganusz, az Orosz Doppingellenes Ügynökség (RUSADA) vezérigazgatója<cite>Forrás: MTI/EPA/Jurij Kocsetkov</cite></figcaption>
      </figure>
      <p><mark>"Minden siralmasan, de a várakozásoknak megfelelően ért véget.<br/></mark>A WADA elfogadta az összes javaslatot (az eltiltást kezdeményező megfelelési bizottságtól), egyhangúlag döntött, egyetlen ember sem volt, aki mellénk állt volna vagy ne értett volna egyet" - mondta Margarita Pahnockaja, a RUSADA második embere a RIA Novosztyi hírügynökségnek</p>
      <p>A WADA végrehajtó bizottságának döntése nem befolyásolja az 2020-as labdarúgó Európa-bajnokság mérkőzéseinek és a Bajnokok Ligája 2021-es döntőjének szentpétervári megrendezését - mondta Vjacseszlav Kolozkov, az Orosz Labdarúgó Szövetség tiszteletbeli elnöke az Interfax hírügynökségnek.</p>
      <p>Vaszilij Tyitov, a Nyári Olimpiai Sportágak Összoroszországi Egyesületének (VALOVSZ) a TASZSZ által megszólaltatott elnöke kifejezte meggyőződését, hogy a nemzetközi sportszövetségek vezetői "kiegyensúlyozott" döntést hoznak majd azzal kapcsolatban, hogy megfosszák-e Oroszországot a nemzetközi versenyek megrendezésének jogától. Mint mondta, az általa várt forgatókönyv "nehéz" lesz, de "nem apokaliptikus".</p>
    </article>
  </body>
</html>