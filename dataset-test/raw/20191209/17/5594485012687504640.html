<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/borisov-stpi-tam-kdeto-nikoy-blgarski-premier-ne-e-bil-video_news714040.html"/>
    <meta property="og:site_name" content="Blitz.bg"/>
    <meta property="article:published_time" content="2019-12-09T17:27:00+00:00"/>
    <meta property="og:title" content="Борисов стъпи там, където никой български премиер не е бил ВИДЕО"/>
    <meta property="og:description" content="Министър-председателят направи опознавателна обиколка на американския самолетоносач „Хари С. Труман”"/>
  </head>
  <body>
    <article>
      <h1>Борисов стъпи там, където никой български премиер не е бил ВИДЕО</h1>
      <h2>Министър-председателят направи опознавателна обиколка на американския самолетоносач „Хари С. Труман”</h2>
      <address>
        <time datetime="2019-12-09T17:27:00+00:00">09 Dec 2019, 17:27</time>
      </address>
      <p>https://blitz.bg/politika/borisov-stpi-tam-kdeto-nikoy-blgarski-premier-ne-e-bil-video_news714040.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201912/1575913523-3.jpg"/>
          <figcaption>Снимка: Посолството на САЩ в София</figcaption>
        </figure>
        <figure>
          <img src="https://static.blitz.bg/documents/thumbnails/730/201912/1575903645-0912.jpg"/>
          <figcaption>Снимка: Министерски съвет</figcaption>
        </figure>
        <figure>
          <img src="https://static.blitz.bg/documents/thumbnails/730/201912/1575903649-091201.jpg"/>
          <figcaption>Снимка: Министерски съвет</figcaption>
        </figure>
        <figure>
          <img src="https://static.blitz.bg/documents/thumbnails/730/201912/1575908426-091233.jpg"/>
          <figcaption>Снимка: Министерски съвет</figcaption>
        </figure>
      </slideshow>
      <p><b>Националната сигурност и отбрана на България са гарантирани само в рамките на колективната отбрана на НАТО. Това заяви министър-председателят Бойко Борисов на борда на американския самолетоносач „Хари С. Труман”, където заедно с ръководената от него делегация участва в опознавателна обиколка в рамките на НАТО.</b><br/><br/>Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков.<br/><br/>„Високо оценявам Вашия принос за запазване значимостта на трансатлантическата връзка и успешното изпълнение на мисиите на Алианса“, отбеляза премиерът Борисов по време на опознавателната си обиколка на самолетоносача на ВМС на САЩ „Хари Труман“.</p>
      <figure>
        <img src="https://static.blitz.bg/documents/thumbnails/520/201912/1575903645-0912.jpg"/>
      </figure>
      <p>Министър-председателят изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях. „България ще продължи да оказва подкрепа на усилията на Алианса към постигане на световен мир и сигурност“, категоричен беше премиерът Борисов.<br/><br/>Той акцентира и върху отличното сътрудничество между България и САЩ в редица сфери, което е от огромно значение на фона на предизвикателствата пред международната среда.<br/><br/>„Заедно сме по-силни във всички области – ние сме съюзници в НАТО, партньори в областта на отбраната, партньори в енергетиката, партньори в бизнеса и много повече. По вода и по суша, ние сме силни заедно,“ заяви американският посланик в България Херо Мустафа.</p>
      <figure>
        <img src="https://static.blitz.bg/documents/thumbnails/520/201912/1575903649-091201.jpg"/>
      </figure>
      <p>На борда на самолетоносача „Хари С. Труман“ премиерът Борисов и ръководената от него делегация бяха заедно с делегация от Република Северна Македония и с представители на посолствата на САЩ в София и Скопие.<br/><br/>Делегацията на Република Северна Македония включваше премиера Зоран Заев, председателя на парламента Талат Джафери, вицепремиера и министър на отбраната Радмила Шекеринска и началника на отбраната генерал-лейтенант Васко Гюрчиновски.<br/><br/>Адмиралът от ВМС на САЩ Джеймс Гордън Фогго III, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства делегациите на борда на самолетоносача „Хари С. Труман“.</p>
      <figure>
        <img src="https://static.blitz.bg/documents/thumbnails/520/201912/1575908426-091233.jpg"/>
      </figure>
      <p>„Хари С. Труман“ е осмият самолетоносач от клас „Нимиц“ на ВМС на САЩ, кръстен на 33-ия президент на Съединените щати Хари С. Труман.<br/><br/>Понастоящем американският самолетоносач „Хари С. Труман“ е в зоната на отговорност на Шести американски флот.<br/> <br/> <br/> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2611108649117189%2F&amp;show_text=0&amp;width=560" width="560" height="316" data-service="Facebook" scrolling="no"/>
      </figure>
    </article>
  </body>
</html>