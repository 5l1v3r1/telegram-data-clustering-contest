<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/exoteriki-politiki/222489_diplomatikos-pyretos-gia-na-apokroystei-i-toyrkiki"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T17:49:20+00:00"/>
    <meta property="og:title" content="Διπλωματικός πυρετός για να αποκρουστεί η τουρκική προκλητικότητα"/>
    <meta property="og:description" content="Μήνυμα καταδίκης των μνημονίων συνεργασίας Τουρκίας και Λιβύης χωρίς προς το παρόν να συζητηθούν κυρώσεις από την Ευρώπη. Συγκαλείται το ΕΣΕΠ."/>
  </head>
  <body>
    <article>
      <h1>Διπλωματικός πυρετός για να αποκρουστεί η τουρκική προκλητικότητα</h1>
      <address><time datetime="2019-12-09T17:49:20+00:00">09 Dec 2019, 17:49</time> by <a rel="author">efsyn.gr</a></address>
      <p>
        <b>Στο Συμβούλιο Εξωτερικών Υποθέσεων της ΕΕ ο επικεφαλής της ελληνικής διπλωματίας με μήνυμα καταδίκης των μνημονίων συνεργασίας Τουρκίας και Λιβύης. • Συγκαλείται το μεσημέρι της Τρίτης το Εθνικό Συμβούλιο Εξωτερικής Πολιτικής (ΕΣΕΠ). • Επιστολή καταπέλτης του προέδρου της Βουλής της Λιβύης προς τον Γενικό Γραμματέα του ΟΗΕ.</b>
      </p>
      <p>Εν μέσω τεταμένου κλίματος μεταξύ Αθήνας και Άγκυρας, ο Έλληνας υπουργός Εξωτερικών, Νίκος Δένδιας, έθεσε ενώπιον του Συμβουλίου Εξωτερικών Υποθέσεων της ΕΕ τα ζητήματα που δημιουργούνται από την υπογραφή «των δύο άκυρων μνημονίων» μεταξύ της Τουρκίας και της κυβέρνησης της Τρίπολης και ζήτησε τη δημιουργία πλαισίου κυρώσεων αν η Άγκυρα και η κυβέρνηση της Τρίπολης δεν συμμορφωθούν.</p>
      <p>Ο επικεφαλής της ελληνικής διπλωματίας, αναφέρθηκε στην ευθεία παραβίαση του Διεθνούς Δικαίου και του Δικαίου της θάλασσας κα ανέδειξε το μοντέλο της τουρκικής παραβατικότητας τόσο στο Αιγαίο όσο και στην Κύπρο και την ανατολική Μεσόγειο. Παράλληλα ζήτησε «τη ρητή καταδίκη και τη δημιουργία πλαισίου κυρώσεων εάν η Τουρκία και η κυβέρνηση της Τρίπολης δε συμμορφωθούν και βεβαίως τη στήριξη της Ελλάδας και της Κύπρου».</p>
      <figure>
        <iframe src="https://www.youtube.com/embed/_zUqmtTZaVE" width="640" height="360" data-service="Youtube" scrolling="no"/>
      </figure>
      <p>Ο Νίκος Δένδιας εξήγησε με το πιο σαφή τρόπο πως «η Ελλάδα θα κάνει ότι χρειαστεί για να υπερασπιστεί τα κυριαρχικά της δικαιώματα» και τόνισε πως με ιδιαίτερη ικανοποίηση έλαβε «ευρεία στήριξη από τη Γαλλία την Ιταλία από την Κύπρο, από την Ολλανδία».</p>
      <p>Μάλιστα, υπουργός Εξωτερικών ανακοίνωσε πως με τον Ιταλό ομόλογό του, κ. Ντι Μάιο, συνεννοήθηκε για μια προσεχή, άμεση επίσκεψή του στη Ρώμη, ώστε να συντονίσουν τις ενέργειες τους και επισήμανε ότι «τελικές αποφάσεις θα λάβει το Ευρωπαϊκό Συμβούλιο, με τη συμμετοχή των αρχηγών κρατών και κυβερνήσεων, στο οποίο θα μετάσχει ο πρωθυπουργός της Ελλάδας, Κυριάκος Μητσοτάκης».</p>
      <figure>
        <iframe data-src="https://twitter.com/EFSYNTAKTON/status/1204119128187002881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>«Παγωμάρα» στην ΕΕ</h3>
      <p>Παρά τις επαναλαμβανόμενος προκλήσεις της Τουρκίας η Ευρωπαϊκή Ένωση δε έδειξε αποφασισμένη να λάβει περαιτέρω μέτρα κατά της Άγκυρας. Ο επικεφαλής της εξωτερικής πολιτικής της ΕΕ, Τζόζεφ Μπόρελ, δήλωσε μετά το πέρας του Συμβουλίου ότι ορισμένες χώρες εξέφρασαν την ανησυχία τους για την αμφιλεγόμενη συμφωνία Τουρκίας - Λιβύης, αλλά το μπλοκ των χωρών μελών «θα συνεχίσει να την μελετά πριν αποφασίσει εάν θα αναλάβει δράση».</p>
      <p>Με εμφανή την αμηχανία στις τάξεις της Ευρωπαϊκής Ένωσης, ο Μπόρελ ξεκαθάρισε πως δε συζητήθηκε το ενδεχόμενο επιβολής κυρώσεων και αρκέστηκε να πει πως «οποιαδήποτε συμφωνία πρέπει να σέβεται το Διεθνές Δίκαιο»</p>
      <h3>Επιστολή του προέδρου της Βουλής της Λιβύης, στον ΟΗΕ</h3>
      <p>Λίγο νωρίτερα, το φως της δημοσιότητα είδε η <u><a href="https://www.efsyn.gr/politiki/exoteriki-politiki/222466_katapeltis-i-epistoli-toy-proedroy-tis-boylis-tis-libyis-ston">επιστολή που απέστειλε προς τον Γενικό Γραμματέα του ΟΗΕ</a></u>, ο πρόεδρος της Βουλής των Αντιπροσώπων της Λιβύης, Αγκίλα Σάλεχ Ισα Γκουαϊντέρ που πρόσκειται στο στρατηγό Χαφτάρ. Στο κείμενο της επιστολής του Λίβυου αξιωματούχου, αναλύονται όλοι οι παράμετροι του MoU που συνυπέγραψαν Τουρκία και Λιβύη περί των «κοινών θαλάσσιων συνόρων των δύο χωρών» με τον Σάλεχ να αναφέρει πως το μνημόνιο συνεργασίας «επιβλήθηκε στον λαό της Λιβύης» ενώ χαρακτηρίζει την κυβέρνηση της Λιβύης «παράνομη οντότητα».</p>
      <p>Στην επιστολή γίνεται αναφορά σε «άγνοια της οριοθέτησης των θαλάσσιων συνόρων/ζωνών δικαιοδοσίας μεταξύ του κράτους της Λιβύης και της Δημοκρατίας της Τουρκίας» και «επιπτώσεις στο έθνος της Λιβύης».</p>
      <p>Φιλικός προς την Ελλάδα εμφανίζεται ο και ο αρχηγός του λιβυκού στόλου, Ναύαρχος Φάρατζ, ελ Μαχντάουϊ, ο οποίος ανήκει στις δυνάμεις του στρατηγού Χαλιφά Χαφτάρ. Ο ελ Μαχντάουϊ, σε άπταιστα ελληνικά, μίλησε στο κεντρικό δελτίο ειδήσεων του ALPHA και υπογράμμισε –μεταξύ άλλων- ότι έχει εντολή να βυθίσει τα τουρκικά πλοία σε περίπτωση που παραβιάσουν κυριαρχικά δικαιώματα της χώρας του. «Έχει διαταγή από το στρατηγό Χαφτάρ να τα βουλιάξω» τόνισε χαρακτηριστικά και τάχθηκε κατά της συμφωνίας Τουρκίας – Λιβύης.</p>
      <figure>
        <img src="https://www.efsyn.gr/sites/default/files/2019-12/turkey-libya_0.jpg"/>
        <figcaption>© Ruletkka | Dreamstime.com</figcaption>
      </figure>
      <h3>Σύγκληση του Εθνικού Συμβουλίου Εξωτερικής Πολιτικής</h3>
      <p>Με τις σχέσεις Ελλάδας – Τουρκίας να παραμένουν οξυμένες, συγκαλείται το μεσημέρι της Τρίτης υπό την προεδρία του υπουργού Εξωτερικών, Νίκου Δένδια, το Εθνικό Συμβούλιο Εξωτερικής Πολιτικής (ΕΣΕΠ).</p>
      <p>Στον απόηχο της κλιμάκωσης της προκλητικότητας της Τουρκίας με την υπογραφή του τουρκο-λιβυκού μνημονίου το Εθνικό Συμβούλιο Εξωτερικής Πολιτικής (ΕΣΕΠ) καλείται με αντικείμενο την ασφάλεια και σταθερότητα στη Μεσόγειο, υπό το φως των τελευταίων εξελίξεων.</p>
      <h3>Επιμένει η Τουρκία</h3>
      <figure>
        <img src="https://www.efsyn.gr/sites/default/files/2019-08/turkey-coup-aniversary-celebacions.jpg"/>
        <figcaption>AP Photo/Lefteris Pitarakis</figcaption>
      </figure>
      <p>Να μην κάνει την παραμικρή υποχώρηση ούτε στην Κύπρο, ούτε στην ανατολική Μεσόγειο, ούτε και στο Αιγαίο, εμφανίζεται ο Τούρκος αντιπρόεδρος Φουάτ Οκτάι.</p>
      <p>Κατά την κατάθεση του προϋπολογισμού στην τουρκική εθνοσυνέλευση, ο Τούρκος αντιπρόεδρος δήλωσε ότι τα τουρκικά γεωτρύπανα Φατίχ και Γιαβούζ θα συνεχίσουν να διεξάγουν δραστηριότητες γεώτρησης στην ανατολική Μεσόγειο. «Τα εθνικά μας πλοία μέσα στο 2020 θα διεξάγουν άλλες πέντε γεωτρήσεις, θα συνεχίσουμε μια ενεργητική στρατηγική», ανέφερε ο Τούρκος αξιωματούχος.</p>
      <p>Ο Φουάτ Οκτάι αναφερόμενος πρώτα στο συριακό και την τρομοκρατία, είπε ότι «το άλλο παράδειγμα της αποφασιστικής εξωτερικής μας πολιτικής είναι η μη υποχώρησή μας στο θέμα του διαμοιρασμού των υδρογονανθράκων της ανατολικής Μεσογείου».</p>
      <p>»Αυτή την αποφασιστικότητά μας την δείχνουμε όχι μόνο στο διπλωματικό πεδίο αλλά και στο πεδίο των ερευνών», ανέφερε, προσθέτοντας ότι «η Τουρκία ούτε στην Κύπρο, ούτε στην Ανατολική Μεσόγειο, ούτε στο Αιγαίο δεν θα κάνει την παραμικρή υποχώρηση».</p>
      <p>Ο Τούρκος αξιωματούχος είπε ακόμη ότι «με τη συμφωνία με την Λιβύη έχουμε ενώσει τις ακτές των δύο χωρών με μια γέφυρα φιλίας».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/exoteriki-politiki/222466_katapeltis-i-epistoli-toy-proedroy-tis-boylis-tis-libyis-ston"/>
        <a href="https://www.efsyn.gr/politiki/exoteriki-politiki/222014_i-athina-apelaynei-ton-presbi-tis-libyis"/>
        <a href="https://www.efsyn.gr/politiki/exoteriki-politiki/222275_ypex-ubris-kai-diarkis-prospatheia-diastreblosis-tis-istorias"/>
        <a href="https://www.efsyn.gr/politiki/exoteriki-politiki/221299_ellada-kai-aigyptos-apantoyn-me-oriothetisi-ton-aoz"/>
        <a href="https://www.efsyn.gr/politiki/exoteriki-politiki/222227_mono-poy-ehei-axia-einai-i-toyrkia-na-sebastei-diethnes-dikaio"/>
        <a href="https://www.efsyn.gr/politiki/exoteriki-politiki/222205_dendias-kamia-anohi-se-mia-hora-poy-parabiazei-kata-syrroi"/>
      </related>
    </article>
  </body>
</html>