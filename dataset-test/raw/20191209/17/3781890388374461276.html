<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/745988"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="หนุ่มใหญ่ขาดความมั่นใจ หลั่งไว-น้องชายแข็งตัวไม่เต็มที่"/>
    <meta property="og:description" content="ผมอายุ 50 ปีเลิกรากับภรรยาคนแรกไปเป็นเวลา 2 ปี ไม่เคยร่วมเพศกับใครอีกเลย หากมีความต้องการก็จะอาศัยการช่วยตัวเอง ตอนนี้พบรักครั้งใหม่ แต่ยังขาดความมั่นใจ เพราะหลั่งไวแถมแข็งตัวได้ไม่เต็มที่ วอนคุณหมอช่วยด้วย"/>
  </head>
  <body>
    <article>
      <h1>หนุ่มใหญ่ขาดความมั่นใจ หลั่งไว-น้องชายแข็งตัวไม่เต็มที่</h1>
      <address>
        <time datetime="2019-12-09T17:15:00+00:00">09 Dec 2019, 17:15</time>
      </address>
      <figure>
        <img src="https://www.dailynews.co.th/admin/upload/20191209/news_XsmhvDGreL140558_533.jpg?v=20191210024"/>
      </figure>
      <p>
        <b>ผมอายุ 50 ปีเลิกรากับภรรยาคนแรกไปเป็นเวลา 2 ปี ไม่เคยร่วมเพศกับใครอีกเลย หากมีความต้องการก็จะอาศัยการช่วยตัวเอง ตอนนี้พบรักครั้งใหม่ แต่ยังขาดความมั่นใจ เพราะหลั่งไวแถมแข็งตัวได้ไม่เต็มที่ วอนคุณหมอช่วยด้วย</b>
      </p>
      <p><b>เรียนคุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/><br/>ผมมีปัญหาอยากจะขอคำแนะนำจากคุณหมอ ตอนนี้ผมอายุ 50 ปี หลังจากที่เลิกรากับภรรยาคนแรกไปเป็นเวลา 2 ปี ผมไม่เคยร่วมเพศกับใครอีกเลย หากมีความต้องการก็จะอาศัยการช่วยตัวเองไปก่อน ผมป่วยเป็นเบาหวานตั้งแต่อายุ 45 ปี พบหมอบ้างเป็นครั้งคราว เมื่อต้นปีที่ผ่านมาผมได้หลงรักผู้หญิงคนหนึ่งเธอเป็นคนมีเสน่ห์มาก หุ่นดี ผิวขาว อายุน้อยกว่าผม 10 ปี เธอก็ตกอยู่ในสถานะเดียวกันกับผมคือเป็นแม่ม่ายวัยสาว มีลูกติด 1 คน ผมพอใจในตัวเธอมากตั้งใจว่าจะใช้ชีวิตคู่ร่วมกับเธอ เธอก็ไม่ได้รังเกียจที่ผมอายุมากแล้ว และไม่ได้ปฏิเสธในตัวผมเลย เดือนหน้านี้ผมจะไปสู่ขอเธอ แต่ขาดความมั่นใจมากในเรื่องสมรรถภาพทางเพศของตนเองคือจะมีอาการหลั่งไวเป็นมาตั้งแต่สมัยหนุ่มๆ ตอนนี้ก็เริ่มมีอาการแข็งตัวไม่ค่อยดีเท่าที่ควร กังวลใจในเรื่องเพศสัมพันธ์มากเลยครับ เกรงว่าฝ่ายหญิงจะทราบภายหลัง จึงอยากได้ตัวช่วยเพิ่มความมั่นใจให้ผมในการร่วมเพศสัก 10-15 นาที ก็น่าจะเพียงพอแล้วครับคุณหมอ<br/><br/><b>ด้วยความนับถือ</b><br/><br/><i><b>สิน </b></i><i><b>50</b></i><br/><br/><b>ตอบ สิน </b><b>50</b><br/><br/>ปัญหาการหลั่งเร็วเป็นปัญหาทางเพศที่ทำให้ผู้ชายส่วนมากหนักใจปัญหาหนึ่ง เพราะการหลั่งเร็วจะทำให้อีกฝ่ายไม่ได้รับความสุขทางเพศเท่าที่ควร โดยทั่วไปแล้วการหลั่งเร็วเป็นปัญหาของผู้ชายอายุน้อยที่ยังไม่ค่อยมีประสบการณ์ทางเพศ แต่พออายุมากขึ้นปัญหาการหลั่งเร็วก็จะค่อย ๆ หมดไปเอง แต่ก็พบได้ว่าในชายที่มีอาการหลั่งเร็วเมื่ออายุยังน้อยที่ไม่สามารถควบคุมการหลั่งได้ หรือไม่ได้รับการรักษาก็จะส่งผลให้ยังคงหลั่งเร็วมาจนอายุมากขึ้น เหมือนกับชายวัย 50 ปี นอกจากอาการหลั่งเร็วที่เป็นปัญหาคาใจแล้วยังพบว่าเรื่องการแข็งตัวของอวัยวะเพศก็ไม่ค่อยเต็มที่กลายเป็นเรือพ่วงติดตัวตามมาอีกจากปัญหาสุขภาพที่ป่วยเป็นเบาหวาน ซึ่งเป็นโรคทางกายที่เป็นสาเหตุสำคัญให้เกิดอาการอีดีตามมา<br/><br/>การฟื้นฟูสมรรถภาพทางเพศของชายวัย 50 ปีนั้นจะต้องฟื้นฟูทั้งการแข็งตัวของอวัยวะเพศและการหลั่งเร็วควบคู่กัน ถ้าไม่รีบแก้ไขก็จะยิ่งทำให้หลั่งเร็วมากขึ้นได้จากการที่องคชาตไม่แข็งตัวเต็มที่ และการมีคู่ร่วมที่มีเสน่ห์มาก ๆ หรือคู่ครองคนใหม่ทำให้เกิดความตื่นตาตื่นใจทางเพศมากขึ้น<br/><br/>การรักษาการไม่แข็งตัวขององคชาตนั้น สามารถฟื้นฟูระบบหลอดเลือดด้วยการใช้ยากิน หากเป็นเบาหวานมานานก็อาจจะต้องใช้ยาฉีดร่วมด้วยช่วยให้เกิดการแข็งได้เร็วขึ้น อีกวิธีเป็นการใช้เทคโนโลยีทางการแพทย์สมัยใหม่โดยการใช้คลื่นเสียงความถี่ต่ำช่วยกระตุ้นหลอดเลือดที่องคชาตให้ขยายตัวมากขึ้น และยังเพิ่มการสร้างเส้นเลือดใหม่ที่องคชาตช่วยให้การไหลเวียนเลือดเข้าองคชาตเพียงพอ การแข็งตัวจะกลับคืนมาได้ดังเดิม เมื่อการแข็งตัวดีก็สามารถควบคุมการหลั่งได้ด้วยการใช้ยาชะลอการหลั่งจะเป็นการฝึกควบคุมไปพร้อม ๆ กัน การฟื้นฟูอาการอีดีกับแพทย์จะเป็นการเพิ่มความมั่นใจให้ตัวคุณ และยังสร้างความประทับใจให้กับฝ่ายหญิงเมื่อมีเพศสัมพันธ์ในครั้งแรก ช่วยให้แข็งแรงได้ จนอายุ 30 ปีขึ้นไปได้อย่างมั่นใจ.<br/><br/>-----------------------------<br/>ดร.โอ สุขุมวิท51.</p>
    </article>
  </body>
</html>