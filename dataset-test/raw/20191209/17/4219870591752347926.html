<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/naslovna/ekonomija/aktuelno.239.html:835059-Vlada-uputila-apel-radnicima-Poste-da-prihvate-ponudu---10-posto-povecanje-mase-zarade"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T17:08:00+00:00"/>
    <meta property="og:title" content="Vlada uputila apel radnicima &quot;Pošte&quot; da prihvate ponudu - 10 posto povećanje mase zarade"/>
    <meta property="og:description" content="Vlada Srbije apelovala je na zaposlene u JP"/>
  </head>
  <body>
    <article>
      <h1>Vlada uputila apel radnicima "Pošte" da prihvate ponudu - 10 posto povećanje mase zarade</h1>
      <address><time datetime="2019-12-09T17:08:00+00:00">09 Dec 2019, 17:08</time> by <a rel="author">Tanjug</a></address>
      <p>
        <b>Vlada Srbije apelovala je na zaposlene u JP "Pošta Srbije" koji su obustavili rad, da prepoznaju ozbiljnost situacije i prihvate najvišu ponudu koju država može u ovom momentu da im pruži, a to je povećanje ukupne mase zarada od 10 odsto, kao i druge uslove</b>
      </p>
      <p>Vlada Srbije apelovala je na zaposlene u JP "Pošta Srbije" koji su obustavili rad, da prepoznaju ozbiljnost situacije i prihvate najvišu ponudu koju država može u ovom momentu da im pruži, a to je povećanje ukupne mase zarada od 10 odsto, kao i druge uslove.</p>
      <p>Na sinoćnoj sednici Radne grupe Vlade Srbije za JP "Pošta Srbije" predstavljen je predlog za unapređenje položaja zaposlenih, koji su prihvatili predstavnici reprezentativnih sindikata, a odbili predstavnici radnika.</p>
      <p>Radna grupa je predložila povećanje ukupne mase zarada od 10 odsto, prosečno povećanje zarade za sve zaposlene na tehnološkim poslovima (oko 12.500 zaposlenih) za oko 13,1 odsto, počev od zarade za januar 2020. godine.</p>
      <p>P<b>ROČITAJTE JOŠ -  </b><b><a href="https://www.novosti.rs/vesti/naslovna/ekonomija/aktuelno.239.html:835036-Ugrozena-isplata-penzija-na-ruke-Jos-nema-dogovora-radnika-Poste-sa-predstavnicima-drzave">Ugrožena isplata penzija “na ruke“? Još nema dogovora radnika „Pošte“ sa predstavnicima države</a></b></p>
      <p>Takođe, predloženo je povećanje zarade za oko 6,1 odsto počev od zarade za januar naredne godine za ostale zaposlene, njih oko 2.500.</p>
      <p>Dat je i predlog za zapošljavanje na neodređeno vreme još 100 zaposlenih na tehnološkim poslovima do aprila sledeće godine kao i da se izvrši raspodela sredstava svim zaposlenima iz dela dobiti ovog preduzeća za 2019. godinu tokom marta meseca 2020. godine, u skladu sa odredbama Kolektivnog ugovora.</p>
      <p>Kako se navodi u saopštenju vlade, predloženo je da se prestane sa obustavom rada do usaglašavanja internih akata "Pošta Srbije" kako bi se realizovalo dogovoreno a da se uz prisustvo nadležnih održavaju sastanci Radne grupe jednom u dve nedelje.</p>
      <p>Predložene mere predstavljale su prvi korak, koji bi zajedno sa boljim poslovanja "Pošta Srbije" trebalo da dovedu do poboljšanja materijalnog položaja zaposlenih u ovom preduzeću, kaže se u saopštenju.</p>
      <p>"Ukoliko se odmah ne obezbedi redovno poslovanje tokom procesa primene gore navedenih zaključaka, ovo javno preduzeće susrešće se sa gubitkom poslovnog prihoda i dovešće se u pitanje obavljanje poverenih poslova od strane države, a koje predviđa Zakon o poštanskim uslugama", ukazuje se u saopštenju.</p>
      <p>Od formiranja Radne grupe za ovo javno preduzeće u aprilu 2019. godine do danas, promenjena je Odluka o raspodeli dobiti za 2017. godinu tako da je dobit koja je pripala preduzeću, najvećim delom iskorišćena za isplatu zaposlenima, kaže se u saopštenju.</p>
      <p>Takođe, dodaju, odobrena je raspodela dobiti za 2018. godinu u skladu sa izmenjenim odredbama Kolektivnog ugovora, ali je "Pošta" iz sopstvenih sredstava u julu izvršila i jednokratnu isplatu solidarne pomoći u iznosu od 20.000 dinara za zaposlene sa najmanjim platama.</p>
      <p>Vlada je, kako se navodi, na inicijativu "Pošta Srbije", dala saglasnost za uvećanje cena pojedinih poštanskih usluga čime su, kako se navodi, stvoreni preduslovi za uvećanje mase zarada i povećanje primanja zaposlenih u 2020. godini.</p>
      <p>Vlada podseća zaposlene na doslednu primenu Zakona o radu i odredaba Kolektivnog ugovora, kao i Odluke o obezbeđivanju procesa rada u uslovima otežanog funkcionisanja.</p>
      <related>
        <h4>Srodne vesti</h4>
        <a href="https://www.novosti.rs/vesti/naslovna/ekonomija/aktuelno.239.html:835036-Ugrozena-isplata-penzija-na-ruke-Jos-nema-dogovora-radnika-Poste-sa-predstavnicima-drzave"/>
        <a href="https://www.novosti.rs/vesti/naslovna/drustvo/aktuelno.290.html:834944-Nista-od-dogovora-Zaposleni-u-Posti-odbili-ponudu-nastavljaju-strajk"/>
        <a href="https://www.novosti.rs/vesti/naslovna/ekonomija/aktuelno.239.html:825714-Lepa-vest-za-penzionere-Jednokratna-pomoc-od-5000-dinara-stize-mesec-dana-ranije"/>
        <a href="https://www.novosti.rs/vesti/naslovna/drustvo/aktuelno.290.html:760521-Isplata-penzija-Data-punomoc-vazi-dozivotno"/>
        <a href="https://www.novosti.rs/vesti/naslovna/drustvo/aktuelno.290.html:718023-Postari-prete-strajkom"/>
      </related>
    </article>
  </body>
</html>