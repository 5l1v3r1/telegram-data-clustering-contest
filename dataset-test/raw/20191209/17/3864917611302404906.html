<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2834434-pisla-brexit-80-oboronnih-vitrat-nato-nadhoditimut-ne-vid-krain-es-stoltenberg.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Після Brexit 80% оборонних витрат НАТО надходитимуть не від країн ЄС - Столтенберг"/>
    <meta property="og:description" content="Європейський Союз і НАТО зараз мають безпрецедентний рівень співпраці, і спільними діями забезпечують безпеку для громадян своїх країн-членів. Тож відповідальністю для обох сторін є зберегти такий рівень співпраці та динаміку двосторонніх відносин."/>
  </head>
  <body>
    <article>
      <h1>Після Brexit 80% оборонних витрат НАТО надходитимуть не від країн ЄС - Столтенберг</h1>
      <h2>Європейський Союз і НАТО зараз мають безпрецедентний рівень співпраці, і спільними діями забезпечують безпеку для громадян своїх країн-членів. Тож відповідальністю для обох сторін є зберегти такий рівень співпраці та динаміку двосторонніх відносин.</h2>
      <address>
        <time datetime="2019-12-09T17:20:00+00:00">09 Dec 2019, 17:20</time>
      </address>
      <p>Про це у понеділок у Брюсселі під час заяви для преси за підсумками зустрічі з Високим представником ЄС Жозепом Боррелем заявив Генеральний секретар НАТО Єнс Столтенберг, який проінформував європейську сторону про підсумки ювілейного Лондонського саміту НАТО. Повідомляє кореспондент Укрінформу.</p>
      <p>"Нам вдалося підняти стосунки між ЄС і <a href="https://www.ukrinform.ua/tag-nato">НАТО</a> на новий і безпрецедентний рівень, і наша спільна відповідальність продовжувати зміцнювати таку співпрацю… Лідери НАТО в Лондоні вирішили надалі зміцнювати політичний вимір НАТО, що повною мірою стосується ЄС. Ми маємо забезпечити, щоб НАТО і ЄС доповнювали одне одного, але не змагалися одне з одним. Виклики у сфері безпеки, які існують сьогодні є надто складними для того, щоб їх могла самотужки вирішити якась окрема країна. Ані НАТО, ані ЄС не мають всіх необхідних інструментів, щоб надати людям безпеку, і лише працюючи разом, вони можуть досягти цієї мети", - наголосив Єнс Столтенберг.</p>
      <p>Він зауважив, що співпраця між ЄС і НАТО була однією з ключових тем під час Лондонського саміту Альянсу, що відбувся на минулому тижні. Лідери країн НАТО привітали спільні дії, які Альянс виконав разом з Євросоюзом, зокрема, у пошуку спільної відповіді на міграційну кризу, у питаннях військової мобільності, спільної боротьби проти гібридних та кібернетичних загроз.</p>
      <p>"Ми також працюємо разом, щоб підтримати партнерів на Сході та на Півдні, включаючи Боснію і Герцеговину, Молдову і Туніс, а також у боротьбі проти тероризму. Я рішуче підтримую зусилля ЄС у сфері оборони, тому що, у вірному дусі, це дозволить мати додаткові спроможності та розподілити навантаження, що посилить як Європейський Союз, так і <a href="https://www.ukrinform.ua/tag-nato">НАТО</a>", - зауважив керівник НАТО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2830987-kraini-nato-pogodili-novij-plan-zahistu-polsi-ta-baltii.html">Країни НАТО погодили новий план захисту Польщі та країн Балтії</a>
      </blockquote>
      <p>Він наголосив на важливості залучення до європейських ініціатив та програм союзників по НАТО, які не є членами ЄС. Це стосується таких програм як PESCO (Постійна структурована співпраця ЄС в оборонних дослідженнях – ред.) та Європейський оборонний фонд. Сили і спроможності, які з’являються завдяки таким ініціативам, також мають бути доступними для НАТО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2833839-stoltenberg-rosia-ne-vorog-nato-ale-vona-napala-na-ukrainu.html">Столтенберг: Росія - не ворог НАТО, але вона напала на Україну</a>
      </blockquote>
      <p>"Союзники які не є членами ЄС, такі, як США, Канада, Норвегія і Туреччина, роблять величезний внесок у європейську безпеку. Після Brexit 80 відсотків оборонних витрат НАТО, ймовірно, будуть надходити від країн, які не є членами ЄС. Тож ЄС не може розглядатися як заміна для НАТО, коли йдеться про безпеку для Європи", - підкреслив Столтенберг.</p>
      <p>У свою чергу, Жозеп Боррель зауважив, що НАТО на сьогодні є найпотужнішим оборонним Альянсом у світі, який є і залишатиметься спільним ґрунтом для європейської безпеки, основою колективної оборони для багатьох країн-членів Європейського Союзу.</p>
    </article>
  </body>
</html>