<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Emberi_jogi_szankciorendszert_fogadtak_el_az_EU_kulugyminiszterei"/>
    <meta property="og:site_name" content="HVG.hu"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="A kormány korábban blokkolta, de most átment az emberi jogi visszaélések büntetése az EU-ban"/>
    <meta property="og:description" content="Az emberi jogi visszaélések elkövetőire az Európai Unió is szankciókat alkalmazhat a jövőben."/>
  </head>
  <body>
    <article>
      <h1>A kormány korábban blokkolta, de most átment az emberi jogi visszaélések büntetése az EU-ban</h1>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author">hvg.hu</a></address>
      <p>
        <b>Az emberi jogi visszaélések elkövetőire az Európai Unió is szankciókat alkalmazhat a jövőben.</b>
      </p>
      <p>Az Egyesült Államokban 2012-ben elfogadott Magnyitszkij-törvényhez hasonló, az emberi jogok megsértői elleni egységes szankciórendszer létrehozásáról állapodtak meg az Európai Unió külügyminiszterei Brüsszelben – jelentette be Stef Blok <i>(képünkön)</i> holland külügyminiszter Brüsszelben.</p>
      <p>A <a href="https://444.hu/2019/12/09/egyseges-emberi-jogi-szankciorendszerrol-allapodtak-meg-az-eu-kulugyminiszterei"><i>444.hu</i></a> cikke szerint a jövőben az emberi jogi visszaélések elkövetői és segítőik az egész EU területén egységesen büntethetőek lehetnek utazási korlátozásokkal, tulajdonlefoglalással és bankszámláik befagyasztásával is.</p>
      <p>A tervezet eddig Magyarország ellenállásán bukott meg, de úgy tűnik, végül engedett a magyar külügy. A mostani megállapodás után kezdődhet a jogszabály kidolgozása, ami fél év után léphet hatályba.</p>
      <p>Amerikában a Magnyitszkij-törvényt 2012-ben fogadta el az amerikai kongresszus, és azóta <a href="https://hvg.hu/vilag/20190517_Keszul_az_oroszok_valaszcsapasa_az_USAnak">az emberi jogok megsértését büntetik e jogszabállyal</a>. Szergej Magnyitszkij ügyvéd volt, aki egy oroszországi székhelyű vállalat auditálásakor nagyszabású és kiterjedt adócsalást tárt fel. A bíróságon tanúskodott is, azt sejtetve, hogy a csalásban érintett volt az orosz belügyminisztérium is.</p>
      <p>Magnyitszkijt 2008-ban letartóztatták, és a börtönben máig tisztázatlan körülmények között halt meg.</p>
      <p>A Magnyitszkij-törvény segítségével már több politikust és magánembert is szankciókkal sújtottak, többek között Ramzan Kadirov csecsen elnököt, és Süleyman Soylu török belügyminisztert is.</p>
      <related>
        <a href="https://hvg.hu/itthon/20191008_Strasbourg_jogserto_kizarni_az_ujsagirokat_a_menekulttaborokbol"/>
        <a href="https://hvg.hu/vilag/20190505_Moszkva_felmondhatja_az_Emberi_Jogok_Eurropai_Egyezmenyet"/>
      </related>
    </article>
  </body>
</html>