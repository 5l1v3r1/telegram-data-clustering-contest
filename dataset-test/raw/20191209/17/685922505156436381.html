<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483587"/>
    <meta property="og:site_name" content="طرفداری"/>
    <meta property="article:published_time" content="2019-12-09T17:04:29+00:00"/>
    <meta property="og:title" content="غفوری: چرا وزارت، صدای فتحی حیا کن، رها کن را نمی شنود؟ تنها گلایه ما از استراماچونی این است که به خاطر هوادران کمی تحمل می کرد"/>
    <meta property="og:description" content="طرفداری- وریا غفوری بعد از دیدار استقلال مقابل پیکان، به شدت از مدیریت باشگاه انتقاد کرد. به  گزارش خبرنگار طرفداری، وریا غفوری پس از تساوی 2 بر 2 استقلال مقابل پیکان در هفته چهاردهم لیگ برتر فوتبال اظهار داشت:"/>
  </head>
  <body>
    <article>
      <h1>غفوری: چرا وزارت، صدای فتحی حیا کن، رها کن را نمی شنود؟ تنها گلایه ما از استراماچونی این است که به خاطر هوادران کمی تحمل می کرد</h1>
      <h2>نام استقلال از هر شخصی بزرگتر است و درخواست هواداران برای بازی نکردن قابل قبول نیست</h2>
      <address><time datetime="2019-12-09T17:04:29+00:00">09 Dec 2019, 17:04</time> by <a rel="author" href="https://www.tarafdari.com/%D9%81%D9%88%D8%A7%D8%AF-%D8%A8%D8%BA%D9%84%D8%A7%D9%86%DB%8C/289855" target="_blank">فواد بغلانی</a></address>
      <pre>کاپیتان استقلال هم خواهان جدایی مدیرعامل این باشگاه شد.</pre>
      <p><a href="https://www.tarafdari.com/"><b>طرفداری-</b></a> وریا غفوری بعد از دیدار <a href="https://www.tarafdari.com/node/1483533">استقلال مقابل پیکان</a>، به شدت از مدیریت باشگاه انتقاد کرد.</p>
      <p>به گزارش <b>خبرنگار</b><b>طرفداری، </b>وریا غفوری پساز تساوی 2 بر 2 استقلال مقابل پیکان در هفته چهاردهم لیگ برتر فوتبال اظهار داشت:</p>
      <blockquote>بهترین زمان است تا افتضاحات مدیریتی را توضیح دهم. در این مدت خیلی اذیت شدیم. استراماچونی بارها با بازیکنان جلسه گذاشت و مشکلات را توضیح داد. او حتی فکر می‌کرد دستش می‌اندازند و مسخره‌اش می‌کنند.</blockquote>
      <p>وی افزود:</p>
      <blockquote>مشکل از روز اول مشخص بود. اگر می‌گویند مشکل تحریم بوده است روز اول صحبت می‌کردند؛ اگر مشکل مالی بوده است باید پول مربی را پرداخت بکنند. باید پاسخگو باشند چطور می‌گویند که هوادار مالک اصلی این تیم است اما صدای هوادارانی که چندین ماه است می‌گویند «فتحی حیا کن، رها کن» را نمی‌شنوند.</blockquote>
      <p>کاپیتان تیم فوتبال استقلال تصریح کرد:</p>
      <blockquote>وزارت ورزش چه کاره است که برای مردم تصمیم می‌گیرد. با سختی‌های فراوان تیم را به صدر جدول رسانده‌ایم و حالا در بهترین شرایط استقلال را به این روز انداختند. مدیرعامل در استقلال تعطیل است. وزیر ورزش باید پاسخگو باشد.</blockquote>
      <p>غفوری با اشاره به صحبت‌های مسئولان باشگاه گفت:</p>
      <blockquote>در این چند روز خیلی زیبا و شیک همه با کت و شلوار آمدند و صحبت کردند و گفتند هیچ غرامتی نمی‌دهیم و غرامت هم می‌گیریم. اما در نهایت مانند تمام پرونده‌های فیفا محکوم می‌شویم و باید چندین برابر غرامت بدهیم.</blockquote>
      <p>وی افزود:</p>
      <blockquote>حق با استراماچونی بود اما از او ناراحت هستیم می‌توانست نیم‌فصل برود. او که شرایط ایران را می‌دانست باید به خاطر این هواداران که ورزشگاه را هفته قبل برای او سراسر آبی کردند تا نیم‌فصل می‌ماند.</blockquote>
      <p>کاپیتان تیم فوتبال استقلال درباره درخواست هواداران برای بازی نکردن مقابل پیکان خاطر نشان کرد:</p>
      <blockquote>امروز خیلی‌ها برای ما پیغام فرستادند که بازی نکنیم اما باید بدانیم که نام استقلال بزرگ است و هیچکس بزرگتر از استقلال نیست. چاره‌ای جز جنگیدن برای استقلال نداریم. متأسفانه داخل زمین تنها هستیم و از بیرون زمین هیچ کمی نمی‌شویم. وزیر باید به خاطر این سومدیریت پاسخگو باشد.</blockquote>
      <p>غفوری در خصوص اینکه آیا ترکیب تیم را او انتخاب کرده است، گفت:</p>
      <blockquote>خیر، من کاره‌ای نبودم، مقابل پیکان با روش استراماچونی بازی کردیم.کسانی که باید تصمیم بگیرند باید هرچه زودتر تکلیف نیمکت را روشن کنند.</blockquote>
      <p>وی در مورد تصمیمش درباره تعویض باقری و میلیچ تصریح کرد:</p>
      <blockquote>میلیچ به من گفت پایم درد می‌کند و اگر کسی آماده است من بیرون می‌روم.</blockquote>
    </article>
  </body>
</html>