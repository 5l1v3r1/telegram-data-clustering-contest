<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/xaris-theoxaris-ellada-gyrizei-selida-a-114130.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T17:52:00+00:00"/>
    <meta property="og:title" content="Χάρης Θεοχάρης: «Η Ελλάδα γυρίζει σελίδα»"/>
    <meta property="og:description" content="Στις επενδυτικές ευκαιρίες που υπάρχουν στον τουριστικό κλάδο αλλά και στις προοπτικές του ελληνικού τουριστικού προϊόντος, αναφέρθηκε μιλώντας στο 21ο ετήσιο Capital Link Forum, απευθυνόμενος σε εκπροσώπους επενδυτικών κεφαλαίων, ο Υπουργός Τουρισμού, κ. Χάρης Θεοχάρης."/>
  </head>
  <body>
    <article>
      <h1>Χάρης Θεοχάρης: «Η Ελλάδα γυρίζει σελίδα»</h1>
      <address>
        <time datetime="2019-12-09T17:52:00+00:00">09 Dec 2019, 17:52</time>
      </address>
      <p>Στις επενδυτικές ευκαιρίες που υπάρχουν στον τουριστικό κλάδο αλλά και στις προοπτικές του ελληνικού τουριστικού προϊόντος, αναφέρθηκε μιλώντας στο 21ο ετήσιο Capital Link Forum, απευθυνόμενος σε εκπροσώπους επενδυτικών κεφαλαίων, ο Υπουργός Τουρισμού, κ. Χάρης Θεοχάρης.</p>
      <p>Ο Υπουργός Τουρισμού απηύθυνε πρόσκληση προς τους ξένους επενδυτές που συμμετέχουν στο Capital Link Forum, το οποίο πραγματοποιείται στη Νέα Υόρκη, να επωφεληθούν από τις επενδυτικές ευκαιρίες που υπάρχουν στην Ελλάδα.</p>
      <p>«Από τον Ιούλιο που αναλάβαμε τη διακυβέρνηση της χώρας, όπως έχετε διαπιστώσει και όπως επιβεβαιώνεται και από τους Διεθνείς Οίκους, χαράσσουμε πολιτικές που λειτουργούν προς όφελος της εθνικής οικονομίας και του επιχειρείν», τόνισε ο κ. Θεοχάρης.</p>
      <p>Ανέφερε δε πως «το μέλλον της ελληνικής τουριστικής βιομηχανίας είναι ελπιδοφόρο. Αντανακλά όχι μόνο τις δυνατότητες της ελληνικής οικονομίας, αλλά και την προσαρμοστικότητα σε μια παγκόσμια αγορά, η οποία αλλάζει και απαιτεί για τους μεν επισκέπτες υψηλή ποιότητα και αυθεντικότητα, για τους δε επενδυτές φιλικό επιχειρηματικό περιβάλλον». «Και αυτό για την Ελληνική Κυβέρνηση είναι αδιαπραγμάτευτο», συμπλήρωσε ο Υπουργός Τουρισμού.</p>
      <p>Ο κ. Θεοχάρης, αναφερόμενος στη συμβολή του κλάδου στην εθνική οικονομία, είπε: «Ο τουρισμός, όπως επιβεβαιώνεται και από τα στατιστικά στοιχεία, συμβάλλει καθοριστικά στο Ακαθάριστο Προϊόν της Ελλάδας, στη δημιουργία θέσεων απασχόλησης, στην εισροή συναλλάγματος, στη δημιουργία προστιθέμενης αξίας και στην προσέλκυση σημαντικών επενδύσεων. Στοιχεία που επιβεβαιώνουν ότι ο τουρισμός αποτελεί στρατηγικό τομέα, τον οποίον η Ελληνική Κυβέρνηση θέλει να ενισχύσει περαιτέρω».</p>
      <p>Ο υπουργός Τουρισμού αναφέρθηκε στα 14 έργα  που βρίσκονται σε εξέλιξη στο πλαίσιο της πράσινης ανάπτυξης, έργα που εκτελούνται από τον ιδιωτικό τομέα και τα οποία στοχεύουν σε κύριους προορισμούς.</p>
      <p>12 τουριστικά έργα έχουν συμπεριληφθεί στη διαδικασία Fast-Track ενώ η Εταιρεία Ακινήτων του Δημοσίου διαχειρίζεται ένα χαρτοφυλάκιο ακινήτων, το οποίο περιλαμβάνει 277 τουριστικά ακίνητα σε όλη την Ελλάδα, που χαρακτηρίζονται τόσο από την ιστορική και πολιτιστική τους αξία όσο και από την φυσική τους ομορφιά. Αυτό περιλαμβάνει 27 μεγάλα οικόπεδα στην Αττική για εμπορική χρήση, 7 Μαρίνες, 31 εμβληματικά ξενοδοχεία «Ξενία», 20 εγκαταστάσεις ιαματικών πηγών μεταξύ των οποίων και  τις ιαματικές πηγές Καϊάφα.</p>
      <p>Αναφερόμενος στον σχεδιασμό της επόμενης χρονιάς, ο Υπουργός Τουρισμού σημείωσε: «Για το 2020 σχεδιάζουμε την επέκταση της τουριστικής περιόδου, ενώ στοχεύουμε στην ανάδειξη της ποιοτικής υπεροχής του εγχώριου τουριστικού προϊόντος. Παράλληλα, οι πολιτικές μας στοχεύουν στο άνοιγμα νέων αγορών, στην ενίσχυση του μεριδίου μας και στην ανάπτυξη και στην προώθηση των εναλλακτικών μορφών τουρισμού, όπως «City Breaks», «Silver Tourism», ιατρικό τουρισμό, αναρριχητικό τουρισμό και τουρισμό ευεξίας».</p>
    </article>
  </body>
</html>