<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/222485"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T17:17:20+00:00"/>
    <meta property="og:title" content="«Τα παιδιά είδαν την κατηγορουμένη να μαχαιρώνει τη μητέρα τους...»"/>
    <meta property="og:description" content="Μνήμες από τη δολοφονία μιας 35χρονης μητέρας στο Κορωπί, ξύπνησαν στη δίκη της 29χρονης κατηγορούμενης που ήταν ερωμένη του συζύγου της."/>
  </head>
  <body>
    <article>
      <h1>«Τα παιδιά είδαν την κατηγορουμένη να μαχαιρώνει τη μητέρα τους...»</h1>
      <address><time datetime="2019-12-09T17:17:20+00:00">09 Dec 2019, 17:17</time> by <a rel="author">Μαρία Δήμα</a></address>
      <p>Με τις καταθέσεις μαρτύρων που προέρχονται από στενό οικογενειακό περιβάλλον του θύματος, ξεκίνησε σήμερα (Δευτέρα) σε δεύτερο βαθμό, η δίκη για τη δολοφονία της 35χρονης μητέρας στο Κορωπί με κατηγορούμενη μια άλλη γυναίκα, την 29χρονη ερωμένη του συζύγου της, με την οποία ο τελευταίος είχε επίσης αποκτήσει παιδιά εκτός του γάμου του.</p>
      <p>Η κατηγορούμενη —η οποία πρωτόδικα είχε καταδικαστεί σε ισόβια για το έγκλημα της το οποίο διέπραξε τον Αύγουστο του 2016 έξω από το σπίτι του θύματος και μπροστά στα μάτια των ανήλικων παιδιών της— σήμερα κατά την έναρξη της ακροαματικής διαδικασίας, δήλωσε δια του συνηγόρου της ότι αποδέχεται την πράξη της ανθρωποκτονίας, αλλά όχι τελεσθείσα σε ήρεμη ψυχική κατάσταση.</p>
      <p>«Η αδελφή μου ήταν 35 ετών, ήμασταν κάθε μέρα μαζί. Ήταν ένα πρόβατο. Πέρα από το σπίτι της και τα παιδιά της δεν ασχολιόταν με κανέναν άλλο. Δεν γνωρίζαμε την κατηγορούμενη, ενοχλούσε όμως την αδερφή μου από το 2014» υποστήριξε η αδερφή του θύματος, η οποία αναφερόμενη στο έγκλημα και πώς το πληροφορήθηκε η ίδια είπε:</p>
      <p>«<i>Χτύπησε το τηλέφωνό και άκουσα την αδελφή μου να εκλιπαρεί για βοήθεια. Τα παιδιά ακούγονταν να φωνάζουν "μη σκοτώνεις τη μαμά μας". Το πρώτο πρόσωπο, που σκεφτήκαμε εγώ και άνδρας μου ήταν η κατηγορουμένη γιατί γνωρίζαμε ότι αδελφή μου δεχόταν απειλές.</i>»</p>
      <p>Σύμφωνα με την κατάθεσή της, όταν η κατηγορουμένη μπήκε στο σπίτι του θύματος, η άτυχη 35χρονη πότιζε τον κήπο, ενώ τα δύο της παιδιά βρίσκονταν μέσα και έτρωγαν. Η γυναίκα φώναξε στην εισβολέα: «Φύγε από το σπίτι μου».</p>
      <p>«Τα παιδιά είδαν την κατηγορουμένη να τη μαχαιρώνει... Την παρακαλούσε να μην τη σκοτώσει. Αυτή την κρατούσε τόσο σφιχτά που ο πρώην γαμπρός μου τη χαστούκισε για να φύγει.»</p>
      <p>Η μάρτυρας μετέφερε και τη συζήτηση που είχε με τον ανιψιό της, τον μεγαλύτερο γιο του θύματος: «Μου είπε πως η γκόμενα του μπαμπά ήρθε και έσφαξε τη μαμά και ότι πάνε στο Κέντρο Υγείας. Εκεί είδα την αδελφή μου να της κάνουν ανάνηψη, λίγο αργότερα όμως μας είπαν ότι ήταν νεκρή». Σύμφωνα μάλιστα με την κατάθεση των γιατρών η γυναίκα ήταν ήδη νεκρή όταν έφτασε στο Κέντρο Υγείας, «είχε τραύματα και στους δύο πνεύμονες».</p>
      <p>Εκεί στο Κέντρο Υγείας, όπως υποστήριξε η αδερφή του θύματος, άκουσε τον γαμπρό της να λέει πως η κατηγορουμένη έκανε τις απειλές της πραγματικότητα. Ακόμα η μάρτυρας - αδερφή της δολοφονημένης 35χρονης αναφέρθηκε και στις επανειλημμένες απειλές αλλά και επιθέσεις που είχε δεχθεί πριν τη μοιραία ημέρα η αδερφή της από την κατηγορουμένη, και για τις οποίες είχε κάνει καταγγελίες στο Αστυνομικό Τμήμα.</p>
      <p>«Έπαιρνε συνέχεια τηλέφωνα την αδελφή μου και την απειλούσε. Της έλεγε ότι θα πάει στο σχολείο των παιδιών της και ότι θα τους πει πως είναι ερωμένη του πατέρα τους, τους είχε απειλήσει τηλεφωνικά ότι θα τους κάψει. Η αδελφή μου φοβόταν και ήταν πάντα με παρέα. Η μόνη ημέρα που δεν είχα πάει σπίτι της ήταν η ημέρα της δολοφονίας της».</p>
      <p>Πρόεδρος: Ποιος ήταν ο λόγος αυτή της συμπεριφοράς της;</p>
      <p>Μάρτυρας: Ήθελε να χωρίσει την αδελφή μου από τον άνδρα της και να μη βλέπει ο πρώην γαμπρός μου ούτε τα παιδιά του... Είχε απειλήσει κι αυτόν, τον είχε κάψει με βενζίνη...</p>
      <p>Απ' την πλευρά του, ο πατέρας της κατηγορουμένης στην κατάθεσή του είπε ότι το θύμα ήταν αυτό που ενοχλούσε την κόρη του, η οποία φοβόταν «μήπως η θανούσα κάνει κακό στα παιδιά της... Σήμερα ο πρώην σύζυγος της θανούσας έρχεται και βλέπει τα παιδιά. Είναι μαζί σαν ζευγάρι με την κόρη μου, πηγαίνει στη φυλακή και τη βλέπει. Έφερε σε ρήξη τις δυο κοπέλες και τώρα αγαπάει την κόρη μου».</p>
      <p>Η δίκη συνεχίζεται.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/79027_otan-i-panagia-den-bazei-heri-tis"/>
        <a href="https://www.efsyn.gr/ellada/dikaiosyni/214226_isobia-stoys-dolofonoys-toy-mihali-zafeiropoyloy"/>
        <a href="https://www.efsyn.gr/ellada/dikaiosyni/190144_me-katatheseis-synehistike-i-diki-zafeiropoyloy"/>
        <a href="https://www.efsyn.gr/ellada/dikaiosyni/183771_ypo-drakonteia-metra-i-diki-gia-zafeiropoylo"/>
        <a href="https://www.efsyn.gr/ellada/dikaiosyni/182624_anabiose-i-friki-sti-diki-toy-paidoktonoy"/>
        <a href="https://www.efsyn.gr/ellada/dikaiosyni/180655_prepei-na-fygei-minyma"/>
      </related>
    </article>
  </body>
</html>