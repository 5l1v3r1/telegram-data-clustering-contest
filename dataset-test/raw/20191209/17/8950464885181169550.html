<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/cina-nariadila-statnym-uradom-aby-prestali-pouzivat-zahranicny-hardver-aj-softver/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T17:05:23+00:00"/>
    <meta property="og:title" content="Čína nariadila štátnym úradom, aby prestali používať zahraničný hardvér aj softvér"/>
    <meta property="og:description" content="Napätie v obchodných vzťahoch medzi USA a Čínou pokračuje. Spojené štáty zakázali na svojom území predaj zariadení čínskej značky Huawei."/>
  </head>
  <body>
    <article>
      <h1>Čína nariadila štátnym úradom, aby prestali používať zahraničný hardvér aj softvér</h1>
      <h2>Ban.</h2>
      <address><time datetime="2019-12-09T17:05:23+00:00">09 Dec 2019, 17:05</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Napätie v obchodných vzťahoch medzi USA a Čínou pokračuje. Spojené štáty zakázali na svojom území predaj zariadení čínskej značky Huawei, ktoré môžu podľa americkej administratívy predstavovať hrozbu pre národnú bezpečnosť.</b>
      </p>
      <p>Peking nezostáva USA nič dlžný a zo štátnej správy vytláča zahraničný (západný) hardvér a softvér. Vláda nariadila štátnym úradom a verejným inštitúciám, aby prestali používať „cudzie“ počítačové vybavenie.</p>
      <p>Na správu od <a href="https://www.ft.com/content/b55fc6ee-1787-11ea-8d73-6303645ac406">Financial Times</a> upozornil technologický magazín <a href="https://www.engadget.com/2019/12/09/china-bans-all-government-departments-from-using-us-made-technol/">Engadget</a>.</p>
      <p>Peking pochopiteľne odporúča ako náhradu za západný hardvér a softvér zariadenia z produkcie domácich čínskych firiem. Postupný prechod na domáce technologické alternatívy bude prebiehať do roku 2022.</p>
      <p>Zákaz sa tým pádom dotkne spoločností Microsoft, Dell, HP alebo Apple, ktorých produkty už nebudú môcť v štátnej sfére pôsobiť. Úradníci môžu nahradiť produkty týchto firiem napríklad za zariadenia spoločnosti Lenovo, ktorá je domáca, teda čínska.</p>
      <figure>
        <img src="https://www.techbyte.sk/wp-content/uploads/2019/11/ThinkPad-X1-Carbon-11-1.jpg"/>
        <figcaption>Ilustr. foto: Lenovo ThinkPad X1 Carbon</figcaption>
      </figure>
      <p>Faktom však je, že Lenovo využíva procesory Intel pochádzajúce z USA a pevné disky Samsung (Južná Kórea). Pojem „domáce technológie“ tak zrejme nemá úplne jednoznačný rozmer. V prípade mobilných zariadení by čínskym úradom mohol vyhovovať napríklad Mate 30 Pro, <a href="https://www.techbyte.sk/2019/12/huawei-si-vie-poradit-aj-bez-americkych-komponentov-ukazuje-analyza/">ktorý nevyužíva</a> ani jeden komponent pochádzajúci z USA.</p>
      <p>Čína nie je jedinou krajinou, kde sa prejavuje snaha uprednostňovať vlastné domáce technológie na úkor tých zahraničných. <a href="https://www.techbyte.sk/2019/11/smartfony-iphone-by-mohli-byt-od-buduceho-roka-v-rusku-zakazane/">Nový zákon v Rusku stanovil povinnosť</a> vopred inštalovať do vybraných elektronických zariadení predávaných na ruskom trhu (smartfóny, tablety, televízory…) ruský softvér a aplikácie, ktoré majú slúžiť ako alternatíva k „západným“ aplikáciám.</p>
      <p>Zákon začne platiť v lete budúceho roka. Bude zaujímavé vidieť, či výrobcovia elektroniky požiadavkám zákona vyhovejú alebo trh radšej opustia.</p>
    </article>
  </body>
</html>