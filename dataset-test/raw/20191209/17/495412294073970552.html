<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/regali-di-natale-2019-i-cesti-di-prodotti-dop-dal-prosciutto-san-daniele-al-parmigiano-reggiano/1958342/"/>
    <meta property="og:site_name" content="IlSussidiario"/>
    <meta property="article:published_time" content="2019-12-09T17:48:39+00:00"/>
    <meta property="og:title" content="REGALI DI NATALE 2019/ I cesti di prodotti DOP dal Prosciutto San Daniele al Parmigiano Reggiano"/>
    <meta property="og:description" content="Tra i regali di Natale apprezzati i cesti di Natale con prodotti DOP: prosciutto san daniele, parmigiano reggiano, aceto balsamico di modena, pecorino."/>
  </head>
  <body>
    <article>
      <h1>REGALI DI NATALE 2019/ I cesti di prodotti DOP dal Prosciutto San Daniele al Parmigiano Reggiano</h1>
      <h2>Tra i regali di Natale divenuti sempre più di culto – oltre che, naturalmente, molto apprezzati – ci sono i tradizionali cesti di Natale con prodotti DOP</h2>
      <address><time datetime="2019-12-09T17:48:39+00:00">09 Dec 2019, 17:48</time> by <a rel="author" href="https://www.ilsussidiario.net/autori/la-redazione/" target="_blank">La Redazione</a></address>
      <p>I <b>regali</b> sotto <b>l’albero</b> di <b>Natale</b> rappresentano la <b>magica atmosfera delle feste</b>. Fin dal momento in cui si appende l’ultima la pallina il pensiero corre alla disposizione dei doni da consegnare ad amici, parenti e colleghi. Tra i regali divenuti sempre più di culto – oltre che, naturalmente, molto apprezzati – ci sono i <b>tradizionali cesti di Natale con prodotti DOP</b> che fanno bella mostra di sé tra gli scintillanti pacchetti.</p>
      <p>Il gesto di donare prodotti gastronomici affonda le sue radici nel passato, quando c’era l’usanza di regalare prelibatezze come segno di buon augurio e prosperità. Questa tradizione è rimasta salda nel tempo: anche oggi non c’è niente di meglio che regalare un cesto ricco di buon cibo. Una vetrina di prodotti tipici, alfieri del gusto e caratterizzati dal marchio DOP sinonimo di eccellenza, capaci di stuzzicare il palato.</p>
      <p>Se state pensando di <b>regalare un cesto di Natale </b>vi offriamo alcune idee gustose e “ingredienti” must rigorosamente DOP.</p>
      <h4>Il Prosciutto di San Daniele</h4>
      <p>Quando si pensa al prosciutto l’immaginazione corre alle <b>saporite fette di crudo, sapientemente stagionato</b>, come quelle del <a href="https://www.prosciuttosandaniele.it/">Prosciutto San Daniele</a>. È ben identificabile dalla presenza dello zampino, eredità di una lunga tradizione, e viene realizzato solo con maiali nati e allevati in Italia. La loro alimentazione è controllata e solo per le cosce che superano i controlli di conformità ha inizio la lavorazione: la stagionatura va avanti almeno fino al 13° mese. Il prodotto DOP perfetto da inserire nel vostro cesto di Natale.</p>
      <h4>Il formaggio Asiago</h4>
      <p>Per gli amanti del formaggio di certo l’<b>Asiago</b> merita una menzione speciale: una piccola grande finestra su un territorio che per sua essenza racconta di temperature miti, aria pura e acqua cristallina. Tutti elementi che tornano alla ribalta nel momento dell’assaggio. A colpo d’occhio questo prodotto si riconosce dall’inconfondibile marchio sulla crosta. Che sia fresco o stagionato poco importa: è <b>perfetto per accompagnare molte ricette e antipasti.</b></p>
      <h4>Aceto balsamico di Modena</h4>
      <p>Immancabile nel cesto natalizio, questo condimento dal sapore particolarissimo ha saputo intercettare i gusti di un pubblico trasversale. <b>Il suo profumo è inconfondibile e agrodolce</b>, si sposa a meraviglia con carne e pesce regalando anche delle note “legnose”. La sua produzione è legata a doppio filo con il clima delle province di <b>Reggio Emilia e Modena</b>, con le loro estati ventilate e calde e gli inverni rigidi.</p>
      <h4>Pecorino romano</h4>
      <p>Questo formaggio DOP emana una fragranza inconfondibile, la sua lavorazione viene effettuata impiegando <b>latte di pecora</b> (tra Lazio e Sardegna, ma anche nella zona di Grosseto in Toscana). L’intensità aromatica è di medio livello, quello che lo caratterizza è un <b>sapore salato che si unisce bene a un ricco ventaglio di primi piatti.</b></p>
      <h4>Parmigiano Reggiano</h4>
      <p>Un viaggio lungo nove secoli di storia porta questo prodotto in tavola durante le festività. Un formaggio che sorprende con la sua struttura fatta di aromi senza tempo e un gusto generoso: dietro c’è una <b>lavorazione realizzata in modo naturale</b> e senza additivi. Con ogni assaggio, magari arrotolando gli spaghetti, si va alla scoperta di fiumi, colline e pianure.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ultime-notizie-ultimora-oggi-eruzione-del-vulcano-a-white-island-10-dicembre/1958461/"/>
        <a href="https://www.ilsussidiario.net/news/ultime-notizie-oggi-ultimora-nuovo-test-missilistico-in-nord-corea-9-dicembre/1958064/"/>
        <a href="https://www.ilsussidiario.net/news/million-day-estrazioni-di-oggi-9-dicembre-2019-i-numeri-vincenti/1958229/"/>
        <a href="https://www.ilsussidiario.net/news/terremoto-oggi-firenze-m-4-5-ingv-ultime-scosse-mugello-scuole-chiuse-stop-treni/1958093/"/>
        <a href="https://www.ilsussidiario.net/news/vele-di-scampia-poverta-a-cielo-aperto-napoli-diritto-alla-casa-e-quinto-stato/1958326/"/>
        <a href="https://www.ilsussidiario.net/news/auguri-buon-natale-2019-frasi-e-immagini-countdown-su-whatsapp-messaggi-ad-effetto/1958086/"/>
      </related>
    </article>
  </body>
</html>