<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234338/"/>
    <meta property="og:site_name" content="Українська правда"/>
    <meta property="article:published_time" content="2019-12-09T17:58:28+00:00"/>
    <meta property="og:title" content="Зеленський і Путін потисли руки перед самітом – росЗМІ"/>
    <meta property="og:description" content="Президент України Володимир Зеленський і президент РФ Володимир Путін перед початком переговорів у “нормандському форматі” потисли один одному руки."/>
  </head>
  <body>
    <article>
      <h1>Зеленський і Путін потисли руки перед самітом – росЗМІ</h1>
      <address>
        <time datetime="2019-12-09T17:58:28+00:00">09 Dec 2019, 17:58</time>
      </address>
      <p>Президент України Володимир Зеленський і президент РФ Володимир Путін перед початком переговорів у "нормандському форматі" потисли один одному руки.</p>
      <p><b>Джерело:</b> <a href="https://tass.ru/politika/7303271">ТАСС</a> із посиланням на речника російського президента Дмитра Пєскова</p>
      <p><b>Пряма мова</b> Пєскова: "Так (обмінялися рукостисканням – ред.) до початку зустрічі".</p>
      <p><b>Деталі:</b> Під час публічної частини початку переговорів рукостискання не було. До зали, де <a href="https://www.pravda.com.ua/news/2019/12/9/7234327/">проходять переговори</a>, вони увійшли в супроводі лідерів Франції та Німеччини і сіли за столом один навпроти одного.</p>
      <p>Після засідання у форматі "четвірки" також відбудеться <a href="https://www.pravda.com.ua/news/2019/12/9/7234248/">двостороння зустріч</a> між Зеленським та Путіним </p>
      <p>Це перша зустріч Зеленського і Путіна, раніше вони чотири рази проводили телефонні переговори.</p>
      <p><b>Довідково:</b> П’ятий президент України Петро Порошенко під час більшості зустрічей теж тиснув руку Володимиру Путіну: так було <a href="https://www.pravda.com.ua/news/2014/06/6/7028225/">6 червня</a> і <a href="https://www.pravda.com.ua/news/2014/08/26/7035831/">26 серпня</a> 2014 року, а також <a href="https://www.pravda.com.ua/news/2015/10/2/7083468/">2 жовтня</a> 2015 року.</p>
      <p>Але <a href="https://www.pravda.com.ua/news/2016/10/20/7124214/">19 жовтня</a> 2016 року Порошенко не потиснув руку російському лідеру: тоді зустріч "нормандської четвірки" тривала <a href="https://www.pravda.com.ua/news/2016/10/20/7124192/">понад 4 години</a> й була напруженою, а Порошенко навіть підвищив голос і сказав Путіну: "Ти просто <a href="https://www.pravda.com.ua/news/2016/10/22/7124450/">перестань стріляти</a>!". </p>
      <p>
        <b>
          <i>Читайте також: <a href="https://www.pravda.com.ua/articles/2019/12/9/7234195/">5 нормандських зустрічей до Зеленського. Як Україна домовлялась про мир</a></i>
        </b>
      </p>
      <p>
        <b>
          <i>
            <a href="https://www.pravda.com.ua/articles/2019/12/6/7233993/">Не довіряти Путіну і не лишатись віч-на-віч. Поради Порошенка Зеленському на саміт у Парижі</a>
          </i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>
          </i>
        </b>
      </p>
      <p>
        <b>Передісторія:</b>
      </p>
      <ul>
        <li>"Нормандська четвірка" на найвищому рівні давно не збиралася, хоча президент Володимир <a href="https://www.pravda.com.ua/news/2019/08/7/7223010/">Зеленський закликав</a> до такої зустрічі з початку серпня. Зрештою, її призначили на <a href="https://www.pravda.com.ua/news/2019/11/15/7232102/">9 грудня</a> у Парижі. </li>
        <li>3 грудня Зеленський <a href="https://www.pravda.com.ua/news/2019/12/3/7233779/">провів нараду</a>, на якій обговорили <a href="https://www.pravda.com.ua/news/2019/12/5/7233919/">п’ять сценаріїв </a>реінтеграції окупованого Донбасу. 7 грудня <a href="https://www.pravda.com.ua/news/2019/12/7/7234162/">Рада нацбезпеки затвердила</a> один із сценаріїв розвитку подій у зв'язку з зустріччю в "нормандському форматі" як основний.</li>
        <li>Зеленський сподівався, що домовиться з російським президентом про обмін полоненими і політв’язнями "<a href="https://www.pravda.com.ua/news/2019/12/4/7233835/">всіх на всіх</a>" до Нового року. Також він планував говорити про виведення всіх незаконних збройних формувань з Донбасу, проведення місцевих виборів в ОРДЛО, терміни повернення східного <a href="https://www.pravda.com.ua/news/2019/12/4/7233838/">кордону під контроль</a> України.</li>
        <li>Помічник президента України Андрій Єрмак у Лондоні говорив про готовність України в разі успішних переговорів "нормандського формату" <a href="https://www.pravda.com.ua/news/2019/12/5/7233939/">змінити Конституцію</a> в напрямку децентралізації і продовжити дію закону про <a href="https://www.pravda.com.ua/news/2019/12/5/7233940/">особливості місцевого самоврядування </a>на нині непідконтрольній території Донбасу.</li>
        <li>Міністр закордонних справ України Вадим Пристайко запевняв, що в Парижі поступок Києва не буде. Він назвав такі "<a href="https://www.pravda.com.ua/news/2019/12/3/7233771/">червоні лінії</a>" переговорів: незмінні зовнішньополітичні пріоритети, контроль Києва над кордоном, вибори – лише за відсутності незаконних збройних формувань, відсутність прямих переговорів із самопроголошеною "владою" окупованих територій.</li>
        <li>Російський "Коммерсант" із посиланням на джерела повідомляв, що Путін на зустрічі в "нормандському форматі" 9 грудня буде <a href="https://www.pravda.com.ua/news/2019/12/9/7234241/">жорстко дотримуватися</a> попередніх позицій і домагатися виконання минулих домовленостей щодо Донбасу.</li>
        <li>"Нормандській" зустрічі передували: низка розмов лідерів, <a href="https://www.pravda.com.ua/news/2019/09/9/7225729/">обмін ув’язненими</a> між Києвом та Москвою, <a href="https://www.pravda.com.ua/news/2019/11/11/7231633/">розведення</a> сил на трьох тестових ділянках Донбасу та <a href="https://www.pravda.com.ua/news/2019/11/18/7232285/">повернення Росією</a> українських <a href="https://www.pravda.com.ua/news/2019/11/21/7232590/">військових кораблів.</a></li>
        <li>1 жовтня 2019 року президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>": після виборів на окупованих територіях набуде чинності новий закон про статус Донбасу. Але вибори можуть відбутися лише за законодавством України, тобто після повернення Києвом контролю там, та після виведення збройних формувань з Донбасу.</li>
        <li>3 жовтня Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус </a>Донбасу. За його словами, цей документ <a href="https://www.pravda.com.ua/news/2019/10/10/7228733/">не може передбачати автономію </a>ОРДЛО.</li>
        <li>Путін заявляв, що якщо буде прийнято щось, <a href="https://www.pravda.com.ua/news/2019/11/14/7232000/">що не узгодять із "ЛНР" і "ДНР"</a>, тоді мирні переговори зайдуть у глухий кут.</li>
        <li>Російська делегація у ТКГ закликала українську сторону <a href="https://www.pravda.com.ua/news/2019/11/12/7231767/">пролонгувати на 2020 рік</a> дію закону про особливий статус Донбасу.</li>
      </ul>
      <related>
        <a href="https://www.pravda.com.ua/news/2019/12/9/7234346/"/>
        <a href="https://www.pravda.com.ua/news/2019/12/9/7234342/"/>
        <a href="https://www.pravda.com.ua/news/2019/12/9/7234341/"/>
      </related>
    </article>
  </body>
</html>