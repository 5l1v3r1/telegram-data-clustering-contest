<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965178/%DA%86%D8%B1%D8%A7%D8%BA-%D8%B3%D8%A8%D8%B2-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7%D8%B2%D8%AA%D8%A7%D8%A8-%D8%A7%D8%B9%D8%AA%D8%B1%D8%A7%D8%B6-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T17:48:00+00:00"/>
    <meta property="og:title" content="چراغ سبز استراماچونی برای بازگشت به استقلال/ بازتاب اعتراض هواداران در رسانه‌های ایتالیایی"/>
    <meta property="og:description" content="سرمربی ایتالیایی تیم فوتبال استقلال در تازه ترین اظهار نظرش در مورد اتفاقات دو روز اخیر اعلام کرده است در صورتی که مشکلش حل شود به ایران بازخواهد گشت."/>
  </head>
  <body>
    <article>
      <h1>چراغ سبز استراماچونی برای بازگشت به استقلال/ بازتاب اعتراض هواداران در رسانه‌های ایتالیایی</h1>
      <address><time datetime="2019-12-09T17:48:00+00:00">09 Dec 2019, 17:48</time> by <a rel="author">پایگاه خبری تحلیلی فردا | Farda News</a></address>
      <p>
        <b>سرمربی ایتالیایی تیم فوتبال استقلال در تازه ترین اظهار نظرش در مورد اتفاقات دو روز اخیر اعلام کرده است در صورتی که مشکلش حل شود به ایران بازخواهد گشت.</b>
      </p>
      <p>خبرگزاری مهر:  آندره استراماچونی سرمربی استقلال که به دلیل دریافت نکردن مطالباتش شب گذشته ایران را ترک کرد، در تازه ترین اظهار نظر خود برای بازگشت چراغ سبز نشان داده است.</p>
      <p>استراماچونی در مصاحبه با اسکای گفته است: «اگر تا فردا مشکلاتم با استقلال حل شود به این تیم برمی‌گردم. پیشنهاد دیگری ندارم و اگر ممکن باشد فردا می‌توانم برگردم تا در مقابل هواداران فوق العادمان بازی کنیم.»</p>
      <p>باید دید مسئولان باشگاه استقلال می توانند در این فرصت کوتاه مشکل مالی سرمربی خود را حل کنند تا این مرد ایتالیایی محبوب را به استقلال برگردانند یا سرمربی جدید خود را معرفی خواهند کرد.</p>
      <p><b>بازتاب اعتراض هواداران استقلال به استعفای استراماچونی در رسانه‌های ایتالیایی</b><br/>اعتراض هواداران استقلال به استعفای استراماچونی در رسانه‌های ایتالیایی بازتاب داشته است.</p>
      <p>فسخ قرارداد آندره استراماچونی با استقلال خشم هواداران استقلال را برانگیخت و تعدادی از آن‌ها در اعتراض به شرایط به وجود آمده مقابل ساختمان باشگاه و وزارت ورزش تجمع کردند که این اعتراض‌ها در رسانه‌های ایتالیایی بازتاب پیدا کرد.</p>
      <p>سایت فوتبال ایتالیا نت در این باره نوشت: هواداران عصبانی استقلال پس از خروج آندره استراماچیونی، برای اعتراض به باشگاه خود در پایتخت ایران رفته اند.</p>
      <p>گازتا دلو اسپورت گزارش داد حدود ۱۰۰ هوادار استقلال مقابل دفاتر وزارت ورزش و جوانان ایران که مالک این باشگاه است، گرد آمده اند.</p>
      <p>استراماچیونی دیروز قرارداد خود را به دلیل پرداخت‌های انجام نشده فسخ کرد، اما چهره‌ای محبوبی بوده که استقلال را به صدر جدول لیگ خلیج فارس هدایت کرده است.</p>
      <p>با این حال، فیفا این حکم را صادر کرد که سرمربی سابق اینتر می‌تواند قرارداد خود را که تا ژوئن ۲۰۲۲ به پایان می‌رسد، بخاطر مسائل مالی فسخ کند.</p>
      <p>استراماچونی شب گذشته تهران را با یک جت خصوصی ترک کرد، اما همکارانش هنوز در این شهر هستند.</p>
      <p>کل هیئت مدیره استعفا کرده است، از جمله امیرحسین فتحی رئیس باشگاه، اگرچه استقلال می‌گوید با وجود تمایل استراماچونی برای بازگشت به ایتالیا آن‌ها می‌توانند این ۴۳ ساله را با قرارداد جدیدی برگردانند.</p>
      <p>این مربی ایتالیایی که دیروز قرارداد را فسخ کرده بود، پیشتر شهر را ترک کرده است. اما همکاران او در ایران مانده اند.</p>
      <p>دیروز استراماچونی بخاطر بی نظمی در پرداخت حقوق قرارداد را فسخ کرد.</p>
      <p>هواداران استقلال طرف این مربی را گرفتند و اعتراض خود را علیه مدیران و وزارت ورزش این باشگاه آغاز کردند.</p>
      <p>سایت‌های مدیا گل، کالچو ناپولی و tg۲۴ ایتالیا هم با انتشار گزارش‌هایی مشابه، اعتراض هواداران علیه وزارت ورزش را بازتاب دادند.</p>
      <p><b>استراماچونی همچنان در همسایگی ایران</b><br/>سرمربی تیم فوتبال استقلال تهران در حال حاضر در کشور ترکیه حضور دارد و به ایتالیا سفر نکرده است.</p>
      <p>به نقل از دی مارتزیو، آندره آ استراماچونی سرمربی تیم فوتبال استقلال تهران صبح امروز ایران را به مقصد ترکیه ترک کرده بود، همچنان در این کشور حضور دارد.</p>
      <p>استرا که فسخ یک طرفه با استقلالی‌ها انجام داده بود فعلا در ترکیه حضور دارد و از طرفی دستیارانش به دلیل برخی مشکلات خروج از کشور نمی‌توانند تهران را به مقصد ایتالیا ترک کنند. با این حال سران باشگاه استقلال قصد دارند تا با سرمربی تیمشان مذاکراه کنند و از طرفی فسخ قرارداد این سرمربی ایتالیایی را غیر قانونی تلقی کرده اند.</p>
      <p>تیم استقلال تهران امروز باید در حالی به مصاف پیکان به میدان برود که استرا را در اختیار ندارد.</p>
    </article>
  </body>
</html>