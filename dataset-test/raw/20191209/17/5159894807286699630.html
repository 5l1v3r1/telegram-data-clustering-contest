<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/tenis/clanek/1171038-kvitova-ziskala-poosme-oceneni-od-tenistek-za-fair-play.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T17:05:00+00:00"/>
    <meta property="og:title" content="Kvitová získala poosmé ocenění od tenistek za fair play"/>
    <meta property="og:description" content="Petra Kvitová dál patří podle názoru tenistek k nejčestnějším a nejsympatičtějším hráčkám na okruhu WTA. Dvojnásobná vítězka Wimbledonu získala v hlasování kolegyň posedmé v řadě a celkově poosmé cenu Karen Krantzckeové za fair play a příkladné vystupování na kurtu i mimo něj."/>
  </head>
  <body>
    <article>
      <h1>Kvitová získala poosmé ocenění od tenistek za fair play</h1>
      <address><time datetime="2019-12-09T17:05:00+00:00">09 Dec 2019, 17:05</time> by <a rel="author">ČTK</a></address>
      <p>Petra Kvitová dál patří podle názoru tenistek k nejčestnějším a nejsympatičtějším hráčkám na okruhu WTA. Dvojnásobná vítězka Wimbledonu získala v hlasování kolegyň posedmé v řadě a celkově poosmé cenu Karen Krantzckeové za fair play a příkladné vystupování na kurtu i mimo něj.</p>
      <p>"Jsem velmi pyšná, že jsem cenu dostala poosmé. Vždy s hrdostí přistupuji k soupeřkám s respektem. Doufám, že naučím budoucí generace milovat sport a tenis tak, jak moc je miluji já," uvedla Kvitová pro web WTA a na sociálních sítích dodala: "Velice děkuji hráčkám, které pro mě hlasovaly. Hodně to pro mě znamená."</p>
      <p>Mezi laureátkami ocenění udělovaného od roku 1978 figurují například Australanka Evonne Goolagongová-Cawleyová, Američanky Chris Evertová a Lindsay Davenportová či Srbka Ana Ivanovičová. Více než dvakrát cenu obdržely jen Kvitová a Belgičanka Kim Clijstersová. Obě u hráček shodně uspěly osmkrát.</p>
      <figure>
        <iframe data-src="https://twitter.com/Petra_Kvitova/status/1204044447866130434?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Někdejší světová devítka Karen Krantzckeová stihla během krátké kariéry vyhrát juniorku Australian Open a mezi ženami hrát dvakrát semifinále Australian Open a jednou Roland Garros. Australanka zemřela již v 31 letech na infarkt.</p>
      <p>Cenu Peachy Kellmeyerové za práci ve prospěch hráček získala poprvé kanadská deblistka Gabriela Dabrowská. Trenérem roku se stal Australan Craig Tyzzer, trenér světové jedničky a letošní vítězky Rolad Garros Ashleigh Bartyové.</p>
    </article>
  </body>
</html>