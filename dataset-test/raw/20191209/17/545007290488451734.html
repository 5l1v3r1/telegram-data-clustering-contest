<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/social-democratul-ciolacu-dupa-adoptarea-motiunii-impotriva-ministrului-finantelor-citu-demisia/"/>
    <meta property="og:site_name" content="Europa FM"/>
    <meta property="article:published_time" content="2019-12-09T17:03:30+00:00"/>
    <meta property="og:title" content="Social-democratul Ciolacu, după adoptarea moțiunii împotriva ministrului Finanțelor: Cîțu, demisia!"/>
    <meta property="og:description" content="Liderul interimar al PSD cere demisia șefului Finanțelor, după adoptarea moțiunii împotriva acestuia în Senat."/>
  </head>
  <body>
    <article>
      <h1>Social-democratul Ciolacu, după adoptarea moțiunii împotriva ministrului Finanțelor: Cîțu, demisia!</h1>
      <address>
        <time datetime="2019-12-09T17:03:30+00:00">09 Dec 2019, 17:03</time>
      </address>
      <p>Liderul interimar al PSD cere demisia șefului Finanțelor, după <a href="https://www.europafm.ro/motiunea-simpla-impotriva-ministrului-citu-adoptata-de-senatori/">adoptarea moțiunii împotriva acestuia în Senat.</a></p>
      <p>Potrivit lui Marcel Ciolacu, Florin Cîţu este „un ministru iresponsabil care deja a făcut mult rău României”.</p>
      <p>„Cîţu – demisia! În Senat, a trecut astăzi moţiunea simplă împotriva ministrului Finanţelor. PNL nu a înţeles semnalul de alarmă pe care l-a primit atunci când Parlamentul nu i-a dat aviz lui Florin Cîţu pentru a fi ministrul Finanţelor (…) Premierul Orban ar trebui să îl revoce de urgenţă! Nu există altă soluţie!”,  susţine șeful PSD, într-o postare pe Facebook.</p>
      <p>Marcel Ciolacu acuză că Florin Cîțu „a îndatorat România cu 10 miliarde de lei, a prăbuşit cursul de schimb, a umflat artificial deficitul bugetar şi vrea să vândă cele mai profitabile companii naţionale pentru a-şi acoperi incompetenţa”.</p>
      <p>Premierul s-a declarat „foarte mulțumit” de relația cu ministrul Finanțelor și că nu intenționează să îl destituie. Ludovic Orban a calificat moțiunea opoziției drept „mișcare politicianistă ieftină”.</p>
      <p> </p>
    </article>
  </body>
</html>