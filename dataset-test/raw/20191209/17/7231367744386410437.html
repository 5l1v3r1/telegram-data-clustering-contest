<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/mattarella-evasione-indecente-e-problema-culturale/"/>
    <meta property="og:site_name" content="InvestireOggi"/>
    <meta property="article:published_time" content="2019-12-09T17:00:50+00:00"/>
    <meta property="og:title" content="Mattarella: evasione indecente, è problema culturale"/>
    <meta property="og:description" content="L’evasione fiscale è un problema grave ha detto il presidente della Repubblica. Senza evasione ci sarebbero più soldi per stipendi e pensioni."/>
  </head>
  <body>
    <article>
      <h1>Mattarella: evasione indecente, è problema culturale</h1>
      <h2>L’evasione fiscale è un problema grave ha detto il presidente della Repubblica. Senza evasione ci sarebbero più soldi per stipendi e pensioni.</h2>
      <address><time datetime="2019-12-09T17:00:50+00:00">09 Dec 2019, 17:00</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>L’<b>evasione fiscale </b>“<i>è un problema grave perché significa ignorare che si vive insieme e che la convivenza significa contribuire tutti insieme – come dice la Costituzione, secondo le proprie possibilità – alla vita comune. Chi evade cerca invece di sottrarsi a questo dovere, di sfruttare le tasse che pagano gli altri per i servizi di cui si avvale.<br/>È una cosa, a rifletterci, davvero indecente, perché i servizi comuni, la vita comune è regolata dalle spese pubbliche. Se io mi sottraggo al mio dovere di contribuire sto sfruttando quello che gli altri pagano, con le tasse che pagano. E questa è una cosa di particolare gravità</i>“.</p>
      <p>Lo ha detto, secondo quanto riporta una nota, il presidente della Repubblica, <b>Sergio Mattarella</b>, rispondendo alla domanda “Perché in Italia è così difficile combattere la piaga dell’evasione fiscale?” incontrando oggi al Quirinale gli studenti di alcune scuole secondarie di secondo grado.</p>
      <h3>Senza evasione, meno tasse e più soldi per pensioni e stipendi</h3>
      <p>“<i>L’evasione fiscale</i> – ha ricordato il capo dello Stato – <i>è calcolata nell’ultimo documento ufficiale dell’anno passato <b>circa 119 miliardi di euro</b>: una somma enorme. Se scomparisse, le possibilità di aumentare pensioni, di aumentare stipendi, di abbassare le tasse per chi le paga, e così via, sarebbero di molto aumentate</i>. <i>Per questo, anche lì il problema è di norme, di interventi, di controlli, di verifiche – che stanno dando qualche risultato – ma è soprattutto di cultura e di mentalità, di capire che in un’associazione, in una società, in una convivenza, se non si contribuisce tutti allo sforzo comune, c’è chi lo fa con onestà e c’è chi lo fa sfruttando quanto gli altri fanno. E questo non è giusto</i>“, ha concluso Mattarella.</p>
      <h3>Evasione fiscale record in Italia, supera i 110 miliardi</h3>
      <p>Secondo l’analisi recentemente elaborata da <b>Centro studi di Unimpresa, </b><a href="https://www.investireoggi.it/fisco/evasione-fiscale-record-a-110-miliardi-ecco-chi-evade-di-piu-in-italia/">l’evasione fiscale in Italia è per la maggior parte legata alle tasse</a>. La fetta maggiore del denaro sottratto alle casse dello Stato ammonta a oltre 98 miliardi di euro. Il resto sono contributi non versati all’Inps che arrivano a 11 miliardi di euro. L’<b>Irpef</b>, il prelievo sui redditi delle persone fisiche, è il cavallo di battaglia degli evasori con 38 miliardi (tra i 33 miliardi legati al lavoro autonomo e i 33 miliardi ai dipendenti) dei balzelli “preferiti” dagli evasori.</p>
      <p>Segue l’Iva, con quasi 36 miliardi di mancati introiti. In totale, le aziende riescono a nascondere quasi 15 miliardi, sommando gli 8,2 miliardi di Ires (imposta reddito societario) e i 6,5 miliardi di Irap (imposta regionale sulle attività produttive). Ma non è tutto. Mancano all’appello anche 5 miliardi di Imu e 1,4 miliardi di accise sui prodotti energetici, in particolare carburanti.</p>
    </article>
  </body>
</html>