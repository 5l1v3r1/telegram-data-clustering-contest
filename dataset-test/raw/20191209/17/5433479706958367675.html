<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555617/"/>
    <meta property="og:site_name" content="חרדים10"/>
    <meta property="article:published_time" content="2019-12-09T17:28:00+00:00"/>
    <meta property="og:title" content="נתניהו לליברמן: בוא ניכנס למשא ומתן מואץ ב-48 השעות שנותרו"/>
    <meta property="og:description" content="ראש הממשלה התייאש מלהמתין לבני גנץ ויאיר לפיד, דוחה את הספין של 'כחול לבן' - וקורא ליו&quot;ר ישראל ביתנו להיכנס למשא ומתן מואץ כדי להקים ממשלה לאומית: &quot;כיוון שלפיד וגנץ מתמידים בסירובם ועוסקים רק בספינים חלולים, נותרה רק אפשרות אחת למנוע בחירות מיותרות&quot;"/>
  </head>
  <body>
    <article>
      <h1>נתניהו לליברמן: בוא ניכנס למשא ומתן מואץ ב-48 השעות שנותרו</h1>
      <address><time datetime="2019-12-09T17:28:00+00:00">09 Dec 2019, 17:28</time> by <a rel="author">אריה ריבקינד</a></address>
      <p>
        <b>ראש הממשלה התייאש מלהמתין לבני גנץ ויאיר לפיד, דוחה את הספין של 'כחול לבן' - וקורא ליו"ר ישראל ביתנו להיכנס למשא ומתן מואץ כדי להקים ממשלה לאומית: "כיוון שלפיד וגנץ מתמידים בסירובם ועוסקים רק בספינים חלולים, נותרה רק אפשרות אחת למנוע בחירות מיותרות"</b>
      </p>
      <p>ראש הממשלה בנימין נתניהו קורא הערב (שני) לנצל את היומיים האחרונים לפני הכרזה על בחירות – ולהקים ממשלה.</p>
      <p>“עברו 84 יום מאז הבחירות. בכל הזמן הזה בני גנץ ויאיר לפיד סירבו לכל הצעה שהצענו, הצעות נדיבות ומרחיקות לכת. הם סירבו לכל הצעה להקים ממשלת אחדות לאומית רחבה. עכשיו, כשנותרו רק יומיים, 48 שעות עד שפג הזמן, הם מעמידים תנאים לעצם קיום השיחות”.</p>
      <p>הוא הוסיף: “זה ברור לצערי שהם לא רוצים להקים ממשלת אחדות לאומית רחבה, ממשלה שיש לה הזדמנות היסטורית להשיג הסכם הגנה עם ארה״ב ולהחיל את הריבונות הישראלית על חלקים נרחבים מיהודה ושומרון – זה מה שהם מסרבים לו וזה מה שהם מנסים להסתיר מעיני הציבור”.</p>
      <p>נתניהו המשיך: “אני קורא להם להתעשת, אפשר לעשות מאמץ אחרון, ואני חושב שגם אביגדור ליברמן צריך לעשות מאמץ אחרון – צריך למנוע את הבחירות המיותרות האלה ולהקים ממשלה לאומית חזקה למדינת ישראל”.</p>
      <p>מוקדם יותר היה נתניהו נחרץ יותר באשר לראשי כחול לבן, על הצהרתו של  בני גנץ בישיבת ‘כחול לבן’, לפיה אם יוותר נתניהו על החסינות תיתכן הקמת ממשלת אחדות.</p>
      <p>“גנץ ולפיד, די עם התרגילים השקופים שנועדו להסיט את תשומת הלב מכך שאתם מסרבים להקים ממשלת אחדות לאומית רחבה שתכונן ברית הגנה עם ארה״ב ותספח חלקים נרחבים של יהודה ושומרון”.</p>
      <p>נתניהו הוסיף: “כיוון שלפיד וגנץ מתמידים בסירובם ועוסקים רק בספינים חלולים, נותרה רק אפשרות אחת למנוע בחירות מיותרות: אני קורא לאביגדור ליברמן להיכנס למו״מ מואץ ב-48 השעות שנותרו כדי להקים ממשלת לאומית חזקה לישראל”.</p>
      <p>מפלגת כחול לבן מסרה בתגובה: “הדבר היחיד ששקוף הוא הרצון של נתניהו להוביל את ישראל לבחירות נוספות רק בשביל חסינות. נתניהו, שחרר את ישראל”.</p>
      <p>מוקדם יותר הצהיר יו”ר כחול לבן, ח”כ בני גנץ, בפתח ישיבת סיעתו, כי עדיין ניתן למנוע הליכה למערכת בחירות נוספת.</p>
      <p>“עשרות שעות ישבנו בחדרי המשא ומתן. נתניהו נשאר עם אותה המנטרה – בלוק החסינות, דרישה להיות ראשון, וגם וטו מוחלט על התקדמות בקווי יסוד”, טען גנץ, “אפס זמן על מהות, תילי תילים של מילים על מבנים מורכבים של חסינות ונבצרות. ולמרות זאת, גם היום עוד לא אפסו הסיכויים למנוע את הבחירות המיותרות והיקרות האלה”.</p>
      <p>גנץ קרא לנתניהו: “אני חוזר היום על מה שאמרתי לך ולנציגיך מהיום הראשון של המשא ומתן – אם תוותר על חסינות אנחנו פרטנרים לתחילתו של שיח. גררת אותנו לבחירות כבר פעמיים בגלל החסינות, התבצרת בקווי היסוד של הבלוק בשל החסינות, וגם כעת נדמה לך שבחירות נוספות יאפשרו לך רוב שיאפשר לך חסינות”.</p>
      <p>גנץ הוסיף: “אני קורא לך להתחייב בקולך שלא תבקש חסינות. מגיע לאזרחי ישראל לדעת, לפני שתגרור אותם לעוד מערכת בחירות יקרה מה הן באמת כוונותיך. אני קורא לך לעשות זאת עוד היום, כדי שנוכל לקיים משא ומתן ישיר, בלי בלוק החסינות, על הקמת ממשלת אחדות”.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555688/"/>
        <a href="https://www.ch10.co.il/news/555568/"/>
        <a href="https://www.ch10.co.il/news/555497/"/>
        <a href="https://www.ch10.co.il/news/555456/"/>
        <a href="https://www.ch10.co.il/news/555451/"/>
        <a href="https://www.ch10.co.il/news/555343/"/>
      </related>
    </article>
  </body>
</html>