<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/lepotni-recepti-petih-elementov-247487"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T17:53:00+00:00"/>
    <meta property="og:title" content="Lepotni recepti petih elementov"/>
    <meta property="og:description" content="Recepti tradicionalne kitajske medicine so lahko nadvse učinkoviti, tudi lepotni, čeprav so presenetljivo drugačni od naših. Ne temeljijo samo na izdelkih, temveč predvsem na skrivnostih azijske ..."/>
  </head>
  <body>
    <article>
      <h1>Lepotni recepti petih elementov</h1>
      <h2>S spodbujanjem določenih organov lahko rešujemo lepotne težave. Piling dekolteja z rižem vpliva na jetra in ščiti pred očesnimi gubicami.</h2>
      <address><time datetime="2019-12-09T17:53:00+00:00">09 Dec 2019, 17:53</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1699160.jpg"/>
          <figcaption>Kitajci proti celulitu priporočajo kopel s pomarančo, rožno vodo in kardamomom. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1699161.jpg"/>
          <figcaption>Azijke za lepoto skrbijo tudi s prehrano, spanjem, pijačo, dihanjem, masažo in pravilnim načinom razmišljanja. FOTO: Guliver/Getty Images</figcaption>
        </figure>
      </slideshow>
      <p>Recepti tradicionalne kitajske medicine so lahko nadvse učinkoviti, tudi lepotni, čeprav so presenetljivo drugačni od naših. Ne temeljijo samo na izdelkih, temveč predvsem na skrivnostih azijske nege kože. Seveda tudi Azijke uporabljajo izdelke za nego, toda njihovi lepotni rituali temeljijo predvsem na spoznanju, da je treba za lepoto tudi pravilno dihati, razmišljati, jesti in piti. Upoštevajo celostni pristop, na katerega zahodnjaki redno pozabljamo. Namesto da bi uporabljali kreme, pijejo čaje in krepijo dihanje in telo z vajami či-gong, ki odpirajo energijske kanale. Težave s kožo rešujejo daljnosežno; proti gubicam okoli oči denimo izvajajo piling dekolteja. Sliši se nenavadno, toda deluje podobno kot akupunktura, s katero z zabadanjem iglic odpravimo migrene.<br/><br/>Filozofija temelji na kitajskem nauku petih elementov: vode, lesa, ognja, zemlje in kovine. Vsak element je namreč povezan z enim organom telesa, vonjem, okusom in občutkom, ki so prepleteni med seboj. Tako so gubice okoli oči po njihovem prepričanju odraz porušenega ravnovesja elementa lesa, ki je povezan z jetri. Prav zato izvajajo piling, opisan v nadaljevanju. Tudi kopeli, masaža obraza, dišeča zeliščna olja in čaji sestavljajo azijsko lepotno nego.</p>
      <h3>Vse je v ravnovesju</h3>
      <p>Sistem elementov ne temelji na zunanjih značilnostih, ampak na elementih v nas samih. Je vaše telo v ravnovesju ali imate težave s kožo in lasmi? Globoke gube okoli nosu in ustnic ali mozolji po obrazu na primer nakazujejo, da je nekaj narobe s kovinskim elementom in pljuči, zato zastaja pretakanje energije. Da bi sprostili pretok energije či v telesu, se morate izogibati popivanju ter izvajati masažo s koriandrovim oljem – zmešajte žlico jojobinega olja s kapljico eteričnega olja koriandra in nanesite na obraz, pri tem ga masirajte s palcema, kazalcema in sredincema.</p>
      <figure>
        <img src="https://www.slovenskenovice.si/images/slike/2019/11/10/1699161.jpg"/>
        <figcaption>Azijke za lepoto skrbijo tudi s prehrano, spanjem, pijačo, dihanjem, masažo in pravilnim načinom razmišljanja. FOTO: Guliver/Getty Images</figcaption>
      </figure>
      <p>Če imate suhe lase in otečene oči, lahko težave pripišete motnjam vodnega elementa, ki je povezan z ledvicami. Tri žlice mandljevega olja zmešajte s kapljico eteričnega olja cimeta in ingverja. S krožnimi gibi masirajte po hrbtu do zadnjice ter nazaj do tilnika ter pustite, da se vpije. Bliskovito se bo sprostil pretok limfe v očeh, lasje bodo postali bolj močni in bujni.<br/>Razpokani nohti na rokah in gubice okoli oči so značilna težava lesa, saj je ta element odgovoren za rast in razvoj kot drevo, ki dviga veje v nebo. Z njim so povezani jetrni sokovi, ki jih lahko spodbudimo s pilingom dekolteja, ki smo ga že omenili. V skodelici zmešajte tri žlice riževih otrobov s tremi žlicami jojobinega olja, žlico gela aloje in tremi kapljicami eteričnega olja rožmarina. Masirajte v vlažno kožo, nekaj minut pustite, nato izperite.<br/><br/>Občutljiva in kuperozna koža je značilna za tiste, ki so preneseno in dobesedno tankočutni (tanke kože) in si vse ženejo k srcu. Nič čudnega, saj ognjeni element povezujemo s srcem. Če je ravnovesje porušeno, proti skelenju in rdečici kože pomaga naslednji azijski lepotni recept: žlico mandljevega olja dajte v skodelico in zmešajte s kapljico eteričnega olja sivke. S tem previdno masirajte obraz in levo dojko.<br/><br/>Suhe in razpokane ustnice ter celulit Azijci povezujejo z zemljo in želodcem. Tudi v naravi namreč rastline ne morejo rasti, če je zemlja presuha ali preveč namočena. Kopel bo poskrbela za to. Dve ekološko pridelani pomaranči z lupino vred sesekljamo in pet minut kuhamo v litru vode, nato precedimo. Dodamo deset kapljic eteričnega olja kardamoma in tri žlice rožne vode. Prevretek zlijemo v vodo za kopanje in si privoščimo sproščujočo kopel. </p>
    </article>
  </body>
</html>