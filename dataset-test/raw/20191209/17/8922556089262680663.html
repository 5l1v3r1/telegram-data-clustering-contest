<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/experten-sannolikt-kommer-fler-fortalsdomar-5470214.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T17:26:52+00:00"/>
    <meta property="og:title" content="Experten: Sannolikt kommer fler förtalsdomar"/>
    <meta property="og:description" content="Brott Cissi Wallin är den senaste i raden av kvinnor att dömas för förtal efter utpekande namnpubliceringar i samband med metoorörelsen.Domen var väntad och sannolikt lär fler följa, enligt juristen Ä"/>
  </head>
  <body>
    <article>
      <h1>Experten: Sannolikt kommer fler förtalsdomar</h1>
      <h2>Brott Cissi Wallin är den senaste i raden av kvinnor att dömas för förtal efter utpekande namnpubliceringar i samband med metoorörelsen.Domen var väntad och sannolikt lär fler följa, enligt juristen Ängla Eklund, specialist på it- och förtalsbrott.</h2>
      <address><time datetime="2019-12-09T17:26:52+00:00">09 Dec 2019, 17:26</time> by <a rel="author">Marc Skogelin/TT</a></address>
      <figure>
        <img src="https://img10.ntm.eu/unt/public/img/5470215/1209183004/cissi-wallin-ar-den-senaste-i?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Claudio Bresciani/TT | Cissi Wallin är den senaste i raden av kvinnor att dömas för förtal efter utpekande namnpubliceringar i samband med metoorörelsen. Arkivbild.</figcaption>
      </figure>
      <blockquote>I alla de fall man har väckt åtal för namnpubliceringar i samband med metoo har man valt att fälla för grovt förtal. Tittar man utifrån det så var den fällande domen inte så oväntad, säger hon.</blockquote>
      <p>Stockholms tingsrätts dom mot Cissi Wallin kommer bara en vecka efter det att en annan kvinna dömts för grovt förtal, sedan hon pekat ut en tidigare miljöpartistisk riksdagsman som pedofil på Instagram.</p>
      <p>De domar som nu har följt i kölvattnet av metoorörelsen hösten 2017 kan delas in i tre kategorier, säger Ängla Eklund.</p>
      <blockquote>En där en okänd person pekar ut en annan okänd person. En där en okänd person pekar ut en offentlig person. Och nu då har vi prövat frågan om en offentlig person som pekar ut en annan offentlig person.</blockquote>
      <h3>Avvägning mellan intressen</h3>
      <p>Oavsett vem det handlar om bedöms ärendena på ungefär samma sätt, säger hon.</p>
      <blockquote>Det handlar om en avvägning mellan yttrandefriheten och skyddet för integriteten – och att man tittar på just allmänintresset bakom.</blockquote>
      <p>Hon ser nu en tendens att åklagare tycker det är viktigt att väcka åtal om det rör sig om omfattande spridelse om uppgifter av allvarlig och klandervärd brottslighet.</p>
      <blockquote>Nu har vi sett ett flertal domar på det här området och det är tydligt att domstolarna ser allvarligt på namnpubliceringar, även under en kontext som har ett stort allmänintresse.</blockquote>
      <h3>Spridningsbrott</h3>
      <p>Och likt tidigare gäller det inte enbart för personer med exempelvis många följare på sociala medier.</p>
      <blockquote>Förtal är ett spridningsbrott. Det innebär att det inte bara är den som sprider originalinlägget som kan göra sig skyldig till förtal, utan även alla som har delat det vidare. Det krävs inte att du har särskilt många följare för att det ska utgöra ett potentiellt förtal. Även en mindre spridning kan ha en skadlig effekt för en person.</blockquote>
      <p>Hon tror att vi kommer att få se fler förtalsdomar framöver.</p>
      <blockquote>Det finns ett behov för rättsväsendet att vara konsekvent, vilket man har visat att man är vid tolkning och tillämpning av förtalsbestämmelsen.</blockquote>
      <h3>Metoo</h3>
      <p>Cissi Wallins advokat Percy Bratt kallar domen en backlash för metoo – en tolkning som Ängla Eklund vänder sig mot.</p>
      <blockquote>Man ska inte glömma att metoo framför allt handlar om ett extremt stort antal anonyma berättelser, där inga personer pekades ut. Det känns tråkigt att ett fåtal domar ska anses underminera vikten av effekten av metoo, som till största delen handlar om anonyma berättelser.</blockquote>
      <p>Det handlar inte om att rättsväsendet vill sätta munkavle på kvinnor, enligt Ängla Eklund.</p>
      <blockquote>Det handlar om en gränsdragning mellan flera skyddade intressen, exempelvis integritet och yttrandefrihet. Och jag tycker att det är viktigt att vi inte fråntar metoo det viktiga – nämligen mängden anonyma berättelser som har kommit fram med metoo – enbart för att man har dragit förtalsgränsen vid namnpublicering kopplat till allvarligt påstådda brott.</blockquote>
    </article>
  </body>
</html>