<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/dupa-ce-judetul-l-a-refuzat-in-ciuda-pretului-de-chilipir-consiliul-local-al-comunei-a-decis-sa-cumpere-castelul-din-balc-153325.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T17:09:00+00:00"/>
    <meta property="og:title" content="După ce Judeţul l-a refuzat în ciuda preţului de chilipir, Consiliul Local al comunei a decis să cumpere Castelul din Balc"/>
    <meta property="og:description" content="La doar o zi după ce, la finele lunii trecute, Consiliul Judeţean Bihor a refuzat oferta de a achiziţiona cu doar 350.000 euro Castelul din Balc şi terenul aferent acestuia, în suprafaţă de 20 hectare, Consiliul Local al comunei a hotărât să cumpere această proprietate. Motivul, spune primarul Arsenie Maroşan, este preţul mic şi posibilitatea de a reface cu fonduri europene atât Castelul, cât şi ştrandul termal şi baza de tratament aferente."/>
  </head>
  <body>
    <article>
      <h1>După ce Judeţul l-a refuzat în ciuda preţului de chilipir, Consiliul Local al comunei a decis să cumpere Castelul din Balc</h1>
      <address><time datetime="2019-12-09T17:09:00+00:00">09 Dec 2019, 17:09</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/castel_Balc_09122019_2.JPG"/>
        <figcaption>(foto: arhivă)</figcaption>
      </figure>
      <p>Ce nu vrea Consiliul Judeţean Bihor îşi doreşte Consiliul Local al comunei Balc. La o zi după ce aleşii bihorenilor au refuzat achiziţionarea vestitului Castel de aici, deşi preţul este de numai 350.000 euro, iar în el sunt incluse şi 20 hectare de teren, decizia de cumpărare a acestei proprietăţi a fost adoptată de Consiliul Local, care vrea să-l restaureze cu fonduri europene şi, totodată, să repună în funcţiune baza de tratament şi ştrandul termal.</p>
      <p>
        <b>Rimanoczy da, Castelul din Balc ba</b>
      </p>
      <p>CJ a decis să nu cumpere Castelul din Balc în şedinţa din 28 noiembrie, când - la propunerea preşedintelui Pasztor Sandor - a propus neexercitarea dreptului de preemţiune, după ce proprietatea a fost scoasă la vânzare de către SC ADL Invest SRL din Bacău, care o cumpărase în 2011 cu aproape un milion de euro de la OMV Petrom, pentru a amenaja pe acest domeniu o bază turistică.</p>
      <p>Propunerea lui Pasztor a fost votată de 26 din cei 35 de consilieri judeţeni, liderul grupului PNL, Ionel Avrigeanu, întrebându-l pe UDMR-ist care este motivul pentru care refuză achiziţionarea Castelului din Balc, dar ţine morţiş să cumpere Băile Rimanoczy din Oradea, fără a spune ce vrea să facă cu ele.</p>
      <p>
        <b>Îl vrea comuna</b>
      </p>
      <p>Dat fiind refuzul CJ, a doua zi, pe 29 noiembrie, la propunerea primarului Arsenie Maroşan, Consiliul Local Balc a decis să-şi exercite dreptul de preemţiune asupra Castelului, în baza legii care obligă proprietarii monumentelor arhitectonice ca înainte să ofere spre vânzare asemenea imobile pe piaţa liberă să întrebe, întâi, autorităţile judeţene şi pe cele locale.</p>
      <p>"Noi am hotărât să cumpărăm Castelul pentru că are un preţ mic în comparaţie cu valoarea clădirii şi a terenului. După ce vom intra în proprietatea Castelului, vrem să accesăm fonduri europene ca să-l reabilităm, împreună cu baza de tratament şi cu ştrandul termal care funcţionau aici până în anii 2000", a declarat luni, pentru <b>BIHOREANUL</b>, primarul Arsenie Maroşan.</p>
      <p>
        <b>Istorie legendară</b>
      </p>
      <p>Castelul de la Balc a fost construit între anii 1850-1890 de groful Karoly Tibor, iar după Marea Unire din 1918 urmaşul său, groful Karoly Imre, l-a vândut prinţului Gheorghe Ghica, a cărui soţie a şi fost înmormântată în incinta bogatului parc dendrologic al Castelului.</p>
      <p>Încă din 1967, imobilul este monument ocrotit prin lege, fiind administrat în perioada comunistă de întreprinderea PECO, după 1990 Castelul şi terenul aferent devenind proprietatea Petrom şi apoi a OMV-Petrom după ce firma de stat a fost privatizată în timpul guvernării Năstase.</p>
      <p>În decembrie 2011, OMV-Petrom a scos Castelul la vânzare, cerând pe el 2,5 milioane euro, dar l-a cedat pentru 801.000 euro, plus TVA, SC ADL Invest SRL, deţinută de milionarul Dan Adamescu, care intenţiona să amenajeze pe domeniul de la Balc un acvaparc, cu hotel şi căsuţe de vacanţă.</p>
      <p>După decesul lui Adamescu, firma băcăuană a scos Castelul la vânzare, la preţul de 350.000 euro, mult sub cel la care îl achiziţionase.</p>
    </article>
  </body>
</html>