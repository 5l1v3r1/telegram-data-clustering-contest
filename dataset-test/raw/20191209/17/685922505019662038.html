<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483604"/>
    <meta property="og:site_name" content="طرفداری"/>
    <meta property="article:published_time" content="2019-12-09T17:18:33+00:00"/>
    <meta property="og:title" content="حسین فرکی: پیکان باید استقلال را شکست می‌داد؛ نگران بودیم که بازی مان لغو شود"/>
    <meta property="og:description" content="طرفداری- پس از تساوی پیکان و استقلال در هفته چهاردهم لیگ برتر، حسین فرکی، سرمربی پیکان در نشست خبری شرکت کرد و به سوالات خبرنگاران پاسخ داد. به گزارش فارس، حسین فرکی اظهار داشت:"/>
  </head>
  <body>
    <article>
      <h1>حسین فرکی: پیکان باید استقلال را شکست می‌داد؛ نگران بودیم که بازی مان لغو شود</h1>
      <address><time datetime="2019-12-09T17:18:33+00:00">09 Dec 2019, 17:18</time> by <a rel="author" href="https://www.tarafdari.com/%D8%B1%D8%B6%D8%A7-%D8%AD%D8%B3%DB%8C%D9%86-%D8%B2%D8%A7%D8%AF%D9%87/200157" target="_blank">رضا حسین زاده</a></address>
      <pre>حسین فرکی از تغییر ورزشگاه گلایه دارد.</pre>
      <p><a href="https://www.tarafdari.com/"><b>طرفداری</b></a>- پس از <a href="https://www.tarafdari.com/node/1483533">تساوی پیکان و استقلال در هفته چهاردهم لیگ برتر</a>، حسین فرکی، سرمربی پیکان در نشست خبری شرکت کرد و به سوالات خبرنگاران پاسخ داد.</p>
      <p>به گزارش <b>فارس</b>، حسین فرکی اظهار داشت:</p>
      <blockquote>خودتان دیدید که ما 10 درصدی در شهر قدس میزبان هستیم و استقلال 90 درصد سکوها را در اختیار دارد و میهمان ما هست. با تغییر ورزشگاه مسابقه در چند ساعت مانده به بازی فضای خوبی برای هر تیمی عوض نمی کند. بعد یک روایت هم در مورد ساعت بازی داشتیم که گفته شد 16 و بعد 17:30 که جلسه آنالیز و ناهار هم داشتیم. ما نگران بودیم که بازی مان لغو شود زیرا دو بازی دیگر ما لغو شده بود و حاضر بودیم هرجا بگویند بازی کنیم. در تاریخ فوتبال مان تا جایی که یادم می آید ورزشگاه مسابقه از مکانی به مکان دیگر تغییر نکرده بود.</blockquote>
      <p>سرمربی پیکان تصریح کرد:</p>
      <blockquote>تیم جوانی بودیم که باید مقابل استقلال بازی می‌کردیم و میزبان میهمان خودمان بودیم. در بازی برگشت هم ما باید باز در ورزشگاه آزادی بازی کنیم و در واقع دو مسابقه رفت و برگشت برای ما هیچ معنایی ندارد. بخش دوم صحبت‌هایم مربوط به نتیجه مسابقه است که باید بگویم حق ما در این بازی برد بود. بدون شک ما مستحق پیروزی بودیم. 4 موقعیت گلزنی داشتیم، یک پنالتی از دست دادیم، دو ضربه سر زدیم و در شروع نیمه دوم موقعیت گلزنی داشتیم اما وقتی بازی یک بر یک مساوی بود گل خوردیم و برای جبران گل تلاش کردیم. تعویض‌ها و تغییر سیستم‌‌هایی انجام دادیم. تنها حق‌مان برد بود.</blockquote>
      <p>وی ادامه داد:</p>
      <blockquote>با همه احترامی که برای استقلال قائل هستم ما باید این بازی را می‌بردیم. این مسابقه به پایان رسید امیدوارم در ادامه شرایط تیم را حفظ کنیم. بازی بعدی ما جمعه مقابل سپاهان خواهد بود. به بچه‌ها خسته نباشید و تبریک می‌گویم. وعده بازی تماشاگر پسند را داده بودیم. اگر دقیق شویم استقلال به جز دو موقعیت فرصتی نداشت و ما این پرونده را می‌بندیم، به استقبال هفته پانزدهم می‌رویم.</blockquote>
      <p>سرمربی پیکان درباره اینکه بازیکنان این تیم در بازی قبل خوب گلزنی کرده بودند، گفت:</p>
      <blockquote>به نظر من اگر چند روز تیم مسابقه ندهد از شرایط بازی خارج می‌شود. با توجه به آلودگی هوا و زمین ناهموار مجبور بودیم به سالن برویم اما در سالن نمی‌توان کار تیمی انجام داد. دلخوشی ما مسابقه است تا تیم در شرایط بازی قرار بگیرد. تمرینات خوب با شرایط فعلی نداریم. به همین دلیل این مرضوع باعث می‌شود موقعیت‌ها از دست می‌رود.</blockquote>
      <p>فرکی در مورد اینکه شما همیشه می‌گویید تیم ما خوب بازی می‌کند و نتیجه نمی‌گیرد،‌ تصریح کرد:</p>
      <blockquote>ما در این فصل با 15 بازیکن بازی می‌کنیم. تیمی بسته‌ایم که هیأت مدیره باشگاه کاملا در جریان آن است. تیمی که با مبالغ پایین بسته شده اما بهترین بازی‌ها را انجام می‌دهد. به جز در دو بازی مقابل شهر خودرو و ذوب‌آهن که بد بودیم در بقیه بازی‌ها خوب بازی کردیم و تیم برتر میدان بودیم. امروز هم دو گل زدیم و به همین تعداد هم فرصت گلزنی از دست دادیم.</blockquote>
      <p>وی ادامه داد:‌</p>
      <blockquote>البته قبول دارم باید 6 امتیاز بیشتر داشته باشیم اکنون 13 امتیاز داریم ولی باید 6 امتیاز دیگر می‌داشتیم تا هم پای فولاد و نفت مسجدسلیمان قرار می‌گرفتیم اما متاسفانه با بدشانسی‌هایی که اتفاق افتاده انتظارمان برآورده نشده است. شخصا هدفی را در پیکان دنبال می‌کنم و استراتژی در این تیم داریم که باید حمایت و تقویت شود. ما با 15-14 بازیکن بازی کرده‌ایم.البته بقیه بازیکنان هم فرصت بازی به آنها نرسیده است.</blockquote>
      <p>سرمربی پیکان در مورد تغییرات در هیأت مدیره باشگاه گفت:</p>
      <blockquote>در این مورد صحبت نمی‌کنم.</blockquote>
    </article>
  </body>
</html>