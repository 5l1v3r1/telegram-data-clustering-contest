<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/politics/news/598372/%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%B0-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%B8%E0%A7%8D%E0%A6%AC%E0%A7%87%E0%A6%9A%E0%A7%8D%E0%A6%9B%E0%A6%BE%E0%A6%B8%E0%A7%87%E0%A6%AC%E0%A6%95-%E0%A6%A6%E0%A6%B2%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T17:27:00+00:00"/>
    <meta property="og:title" content="খালেদা জিয়ার মুক্তির দাবিতে স্বেচ্ছাসেবক দলের বিক্ষোভ"/>
    <meta property="og:description" content="বিএনপি চেয়ারপারসন খালেদা জিয়ার নিঃশর্ত মুক্তির দাবিতে বিক্ষোভ কর্মসূচি পালন করেছে স্বেচ্ছাসেবক দল। সোমবার (৯ ডিসেম্বর) ঢাকা মহানগরসহ বিভিন্ন জেলা ও মহানগরে বিক্ষোভ মিছিল করেন সংগঠনটির নেতাকর্মীরা।স্বেচ্ছাসেবক দলের এক সংবাদ বিজ্ঞপ্তিতে বলা হয়েছে, কেন্দ্রীয় কর্মসূচির অংশ হিসেবে ঢাকা..."/>
  </head>
  <body>
    <article>
      <h1>খালেদা জিয়ার মুক্তির দাবিতে স্বেচ্ছাসেবক দলের বিক্ষোভ</h1>
      <address><time datetime="2019-12-09T17:27:00+00:00">09 Dec 2019, 17:27</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/900x0x1/uploads/media/2019/12/09/e852a0b352f680b7c0ed3e25700f19f2-5dee84397f613.jpg"/>
      </figure>
      <p>বিএনপি চেয়ারপারসন খালেদা জিয়ার নিঃশর্ত মুক্তির দাবিতে বিক্ষোভ কর্মসূচি পালন করেছে স্বেচ্ছাসেবক দল। সোমবার (৯ ডিসেম্বর) ঢাকা মহানগরসহ বিভিন্ন জেলা ও মহানগরে বিক্ষোভ মিছিল করেন সংগঠনটির নেতাকর্মীরা।<br/>স্বেচ্ছাসেবক দলের এক সংবাদ বিজ্ঞপ্তিতে বলা হয়েছে, কেন্দ্রীয় কর্মসূচির অংশ হিসেবে ঢাকা মহানগর ছাড়াও খুলনা, ময়মনসিংহ, গাজীপুর ও চট্রগ্রামসহ সারাদেশে বিক্ষোভ কর্মসূচি পালন করেছে স্বেচ্ছাসেবক দল। <br/>এতে বলা হয়েছে, কেন্দ্রীয় কর্মসূচির অংশ হিসেবে স্বেচ্ছাসেবক দলের কেন্দ্রীয় সভাপতি শফিউল বারী বাবু এবং সাধারণ সম্পাদক আব্দুল কাদির ভুইয়া জুয়েলের নেতৃত্বে রাজধানীর কাকরাইল মোড় থেকে মালিবাগ পর্যন্ত বিক্ষোভ মিছিল করা হয়।<br/>মিছিল শেষে মালিবাগ মোড়ে সংক্ষিপ্ত বক্তব্যে শফিউল বারী বাবু বলেন, ‘খালেদা জিয়াকে জামিন ও সুচিকিৎসার সুযোগ না দিয়ে তিলে তিলে নিঃশেষ করতে প্রতিহিংসাপরায়ণ হয়ে উঠেছে সরকার। নির্দোষ খালেদা জিয়াকে মুক্তি না দিয়ে সরকারের উন্মত্ত আচরণকে জনগণ কোনোদিনই ক্ষমা করবে না।’ <br/>আব্দুল কাদির ভুইয়া জুয়েল বলেন, ‘বর্তমান সরকার মিথ্যাচার ও আইনশৃঙ্খলা বাহিনী ও প্রশাসনকে কবজায় নিয়ে জোর করে ক্ষমতায় টিকে আছে।’<br/>এসময় উপস্থিত ছিলেন সংগঠনের কেন্দ্রীয় যুগ্ম সাধারণ সম্পাদক সাদরেজ জামান, ঢাকা মহানগর দক্ষিণের সভাপতি এস এম জিলানী, সাধারণ সম্পাদক নজরুল ইসলাম, উত্তরের সাধারণ সম্পাদক গাজী রেজওয়ান হোসেন রিয়াজ, দক্ষিণের সিনিয়র সহ-সভাপতি রফিক হাওলাদার প্রমুখ।</p>
      <footer>/এএইচআর/এইচআই/</footer>
    </article>
  </body>
</html>