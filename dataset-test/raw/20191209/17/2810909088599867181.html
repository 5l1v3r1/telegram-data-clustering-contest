<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361446"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="Посљедње припреме за додјелу Нобелове награде; Хандке није очекивао нападе"/>
    <meta property="og:description" content="У Стокхолму се приводе крају посљедње припреме за додјелу овогодишње Нобелове награде. Међутим, како се приближава термин за додјелу тако се појачава и медијску притисак на овогодишњег добитника награде за књижевност, аустријског писца Петера Хандкеа. Хандке у разговору за нашу телевизију каже да није очекивао овакве нападе."/>
  </head>
  <body>
    <article>
      <h1>Посљедње припреме за додјелу Нобелове награде; Хандке није очекивао нападе</h1>
      <address>
        <time datetime="2019-12-09T17:04:00+00:00">09 Dec 2019, 17:04</time>
      </address>
      <p>
        <i>У Стокхолму се приводе крају посљедње припреме за додјелу овогодишње Нобелове награде. Међутим, како се приближава термин за додјелу тако се појачава и медијску притисак на овогодишњег добитника награде за књижевност, аустријског писца Петера Хандкеа. Хандке у разговору за нашу телевизију каже да није очекивао овакве нападе.</i>
      </p>
      <p>Награда је дошла у право вријеме, каже Хандке за нашу телевизију, одговарајући на питање да ли је награда закаснила двије деценије, како тврде његове колеге и познаници. Каже да није очекивао овакву кампању против њега и његових ставова. Имао је идеју како да покуша да помири ставове.</p>
      <p>- Волио бих да се сретнем једну мајку са једне и једну са друге стране. Једну мајку из Кравице, гдје је био почетак свих масакра и једну мајку из околине Сребренице. То је била моја идеја али мислим да је била помало наивна. Мислим да у овом тренутку ту идеју не могу реализовати - истакао је Хандке.</p>
      <p>Од када је објављено да је овај аустријанац са словеначким коријенима овогодишњи нобелов лауреат не престају напади на њега из дјела западне интелектуалне заједнице али и бошњачких политичких кругова и удружења који су за дан додјеле награде најавили протестно окупљање. Истовремено скуп подршке Академији и Хандкеу организују и српска удружења у Стокхолму.</p>
      <p>- Да нагласим да је Петер Хандке један од ријетких академика који нас је подржао свих ових година и бомбардовања Србије и Косова и једини који је приказао истину. Не можемо да кажемо да је био субјективан, он је био објективан. Тако и јесте било - истакао је Драган Лабан, предсједник српског удружења Сордетеље.</p>
      <p>У Стокхолм су допутовале и представнице удружења жена жртава рата из Републике Српске, како би пружиле подршку аустријском нобеловцу.</p>
      <p>- Знамо да је једини у рату знао да каже оно што се стварно збива и није га могао нико поткупити платити усмјерити на неку другу страну. Управо такве величине какав је господин Хандке који говоре истину без обзира како је она сурова, заслужује поштовање - поручила је Божица Живковић Раилић, предсједница удружења Жене жртве рата.</p>
      <p>Подршку је дошао да пружи и Драган Рапајић, избјеглица са Косова који тренутно живи у Стокхолму.</p>
      <p>- Овдје сам као и сви остали да подржим Петера, за све то што је учинио за нас. Да истјерамо правду једном заувијек - наглашава Драган Рапајић.</p>
      <p>Церемонија додјеле Нобелове награде почиње у уторак у 16.30 а наставља се увече, банкетом у 19.00 часова. Уз Петера Хандкеа, награду за књижевност ове године добила је и пољска књижевница Олга Токарчук.</p>
    </article>
  </body>
</html>