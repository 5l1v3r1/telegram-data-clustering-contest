<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/borel-sovari-anisixia-mnimonio-tourkias-liviis"/>
    <meta property="og:site_name" content="euronews"/>
    <meta property="article:published_time" content="2019-12-09T17:35:59+00:00"/>
    <meta property="og:title" content="Μπορέλ: Σοβαρή ανησυχία για το μνημόνιο Τουρκίας-Λιβύης"/>
    <meta property="og:description" content="Το ΣΕΥ επαναβεβαίωσε την αλληλεγγύη των Κρατών Μελών της ΕΕ προς την Ελλάδα και την Κύπρο, σε σχέση με το μνημόνιο που υπέγραψε η Τουρκία με τη Λιβύη"/>
  </head>
  <body>
    <article>
      <h1>Μπορέλ: Σοβαρή ανησυχία για το μνημόνιο Τουρκίας-Λιβύης</h1>
      <address><time datetime="2019-12-09T17:35:59+00:00">09 Dec 2019, 17:35</time> by <a rel="author">euronews </a></address>
      <p>«Σοβαρή ανησυχία» προκαλεί το <a href="https://gr.euronews.com/2019/12/09/akar-anikanotita-kai-adynamia-athinas-i-apelasi-presvi-libya-tourkikes-prokliseis-ellada">μνημόνιο συνεργασίας Τουρκίας-Λιβύης</a> δήλωσε ο αντιπρόεδρος της Ευρωπαϊκής Επιτροπής και ύπατος εκπρόσωπος της ΕΕ για ζητήματα εξωτερικής πολιτικής, Ζοσέπ Μπορέλ εκφράζοντας την «αλληλεγγύη» και τη «στήριξη» της ΕΕ στην Ελλάδα και την Κύπρο.</p>
      <p>«Είναι σαφές ότι αυτό το έγγραφο προκαλεί σοβαρή ανησυχία. Εκφράζουμε την αλληλεγγύη μας και τη στήριξή μας στην Ελλάδα και την Κύπρο», δήλωσε κατά τη διάρκεια της συνέντευξης Τύπου που παραχώρησε μετά το πέρας της <a href="https://gr.euronews.com/2019/12/09/dendias-symboulio-ekswterikwn-ypothesewn-ypsos-peristasewn">συνόδου των υπουργών Εξωτερικών στις Βρυξέλλες</a>.</p>
      <p>Ερωτηθείς σχετικά, ο νέος ύπατος εκπρόσωπος σημείωσε επίσης ότι η συμφωνία έγινε γνωστή στις Βρυξέλλες «πολύ αργά» και ότι αυτή τη στιγμή οι ευρωπαϊκές αρχές την «εξετάζουν». «Στη σημερινή συζήτηση σε πολιτικό επίπεδο έγινε σαφές ότι η συμφωνία είναι προβληματική για κάποιες χώρες και συγκεκριμένα για την Ελλάδα και την Κύπρο σε ό,τι αφορά τα χωρικά ύδατα» είπε, προσθέτοντας ότι θα «μπορούσε να προκαλέσει πρόβλημα σε ελληνικά νησιά».</p>
      <ul>
        <li>
          <a href="https://gr.euronews.com/2019/12/09/diplomatikos-polemos-elladas-kai-tourkias-etoimi-na-steilei-geotrypano-kriti-agkyra-entasi">Διπλωματική ένταση Ελλάδας και Τουρκίας - Έτοιμη να στείλει γεωτρύπανο στη Κρήτη η Άγκυρα</a>
        </li>
      </ul>
      <p>Τέλος, ο Γ. Μπορέλ επανέλαβε τη θέση της Επιτροπής ότι «όποια συμφωνία θα πρέπει να σέβεται το διεθνές δίκαιο».</p>
      <h3>Δένδιας: Ευρύτατη στήριξη από το Συμβούλιο</h3>
      <p>Τα ζητήματα που δημιουργούνται από την υπογραφή του μνημονίου Τουρκίας-Λιβύης ανέπτυξε στο Συμβούλιο Εξωτερικών Υποθέσεων της Ευρωπαϊκής Ένωσης ο υπουργός Εξωτερικών της Ελλάδας, Νίκος Δένδιας, ενώ ανέδειξε «το μοντέλο της τουρκικής παραβατικότητας, τόσο στο Αιγαίο, όσο και στην Κύπρο και στην Ανατολική Μεσόγειο. Την παραβίαση της συμφωνίας του Skhirat, την ευθεία παραβίαση του Διεθνούς Δικαίου και του Δικαίου της Θάλασσας».</p>
      <p>Όπως τόνισε μετά την ολοκλήρωση του Συμβουλίου, ο Έλληνας υπουργός Εξωτερικών, ζήτησε την ρητή καταδίκη των συγκεκριμένων μνημονίων, τη δημιουργία πλαισίου κυρώσεων, εάν η Τουρκία και η κυβέρνηση της Τρίπολης δεν συμμορφωθούν και βεβαίως τη στήριξη της Ελλάδας και της Κύπρου.</p>
      <ul>
        <li>
          <a href="https://gr.euronews.com/2019/12/09/dendias-symboulio-ekswterikwn-ypothesewn-ypsos-peristasewn">Δένδιας: Το Συμβούλιο Εξωτερικών Υποθέσεων θα αρθεί στο ύψος των περιστάσεων</a>
        </li>
      </ul>
      <p>«Εξήγησα», τόνισε ο κ. Δένδιας «με τον πιο σαφή τρόπο ότι η Ελλάδα θα κάνει ό, τι χρειάζεται για να υπερασπίσει την κυριαρχία της και τα κυριαρχικά της δικαιώματα. Πρέπει να πω, με ιδιαίτερη ικανοποίηση, ότι λάβαμε ευρύτατη στήριξη από τη Γαλλία, από την Ιταλία, από την Κύπρο, από την Ολλανδία. Μάλιστα με τον Ιταλό Υπουργό Εξωτερικών, τον κ. Di Maio, συνεννοηθήκαμε για μία προσεχή, άμεση επίσκεψή μου στη Ρώμη, ώστε να συντονίσουμε τις ενέργειές μας. Τελικές αποφάσεις θα λάβει το Ευρωπαϊκό Συμβούλιο, με τη συμμετοχή των αρχηγών κρατών και κυβερνήσεων, στο οποίο θα μετάσχει ο Πρωθυπουργός της Ελλάδας, ο κ. Κυριάκος Μητσοτάκης».</p>
      <h3>Χριστοδουλίδης: Παραβίαση του διεθνούς Δικαίου χωρίς νομική βάση</h3>
      <p>Σε παρέμβασή του, ο Υπουργός Εξωτερικών καταδίκασε την υπογραφή του Μνημονίου Συναντίληψης μεταξύ της Τουρκίας και της Λιβύης υπογραμμίζοντας ότι, ανάμεσα σε άλλα, παραβιάζει το διεθνές δίκαιο και δεν έχει καμία απολύτως νομική βάση.</p>
      <p>Ο κ. Χριστοδουλίδης πρόσθεσε ότι η εξέλιξη αυτή, σε συνδυασμό με την υπογραφή μνημονίου αμυντικής συνεργασίας, προκαλεί ανησυχία και σε άλλα κράτη της ευρύτερης περιοχής, ενώ παράλληλα υποσκάπτει τις προσπάθειες της διεθνούς κοινότητας για δημιουργία κατάλληλων συνθηκών που να επιτρέψουν τη σύγκληση Συνόδου για να εξευρεθεί πολιτική λύση στο πρόβλημα της Λιβύης.</p>
      <ul>
        <li>
          <a href="https://gr.euronews.com/2019/12/09/anastasiades-mhn-akolouthisoume-poreia-proklisisi-epidiwkei-tourkia">Αναστασιάδης: Να μην ακολουθήσουμε την πορεια πρόκλησης που επιδιώκει η Τουρκία</a>
        </li>
      </ul>
      <p>Καταλήγοντας, υπενθύμισε ότι οι εν λόγω ενέργειες της Τουρκίας ακολουθούν τα όσα η Άγκυρα παράνομα πράττει εδώ και μήνες στις θαλάσσιες ζώνες της Κυπριακής Δημοκρατίας, για τα οποία η ΕΕ έχει λάβει συγκεκριμένες αποφάσεις. Το θέμα αναμένεται να απασχολήσει και το προσεχές Ευρωπαϊκό Συμβούλιο στις 12 Δεκεμβρίου.</p>
    </article>
  </body>
</html>