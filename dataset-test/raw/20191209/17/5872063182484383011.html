<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1562407/nea-zilandia-pede-oi-nekroi-apo-tin-ekrixi-tou-ifaisteiou-ouakatane/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T17:19:36+00:00"/>
    <meta property="og:title" content="Νέα Ζηλανδία: Πέντε οι νεκροί από την έκρηξη του ηφαιστείου Ουακατάνε"/>
    <meta property="og:description" content="Ένα από τα πιο ενεργά ηφαίστεια της Νέας Ζηλανδίας εξερράγη το πρωί της Δευτέρας - Πέντε νεκροί, αρκετοί τραυματίες και πολλοί αγνοούμενοι δήλωσε η Πρωθυπουργός της Ν. Ζηλανδίας"/>
  </head>
  <body>
    <article>
      <h1>Νέα Ζηλανδία: Πέντε οι νεκροί από την έκρηξη του ηφαιστείου Ουακατάνε</h1>
      <address>
        <time datetime="2019-12-09T17:19:36+00:00">09 Dec 2019, 17:19</time>
      </address>
      <p>
        <b>Ένα από τα πιο ενεργά ηφαίστεια της Νέας Ζηλανδίας εξερράγη το πρωί της Δευτέρας - Πέντε νεκροί, αρκετοί τραυματίες και πολλοί αγνοούμενοι δήλωσε η Πρωθυπουργός της Ν. Ζηλανδίας</b>
      </p>
      <p>Τουλάχιστον πέντε άνθρωποι έχασαν τη ζωή τους εξαιτίας της ηφαιστειακής έκρηξης στο νησί Γουάιτ, ανοικτά του Βόρειου Νησιού της Νέας Ζηλανδίας, καθώς οι αρχές κινητοποιούν μεγάλες δυνάμεις για τον εντοπισμό και τη διάσωση των αγνοουμένων και την προσφορά ιατρικής περίθαλψης στους τραυματίες.</p>
      <p>Αρχικά η πρωθυπουργός της χώρας, Τζασίντα Αρντέρν είχε δηλώσει πως γύρω στους εκατό τουρίστες «βρίσκονταν πάνω στο νησί ή γύρω από αυτό», ανάμεσά τους και «κάποιοι η τύχη των οποίων αγνοείται», καθώς και για τραυματίες, εφιστώντας την προσοχή στο ότι προφανώς επρόκειτο «για μια κατάσταση που ακόμα εξελίσσεται» και διαβεβαιώνοντας πως «οι σκέψεις μας βρίσκονται στους ανθρώπους αυτούς». Η Αρντέρν διευκρίνισε ότι κάποιοι από τους τουρίστες είναι ξένοι που έκαναν περιήγηση στον εντυπωσιακό κρατήρα του ηφαιστείου Ουακατάνε, που αποτελεί μαγνήτη για τους επισκέπτες.</p>
      <p>Ο αναπληρωτής Επίτροπος Νέας Ζηλανδίας Τζον Τιμς δήλωσε ότι στο νησί Γουάιτ βρίσκονταν τόσο ξένοι όσο και Νεοζηλανδοί τη στιγμή της έκρηξης. Ο ίδιος είπε ότι δεν μπορεί να είναι βέβαιος για τον ακριβή αριθμό τους, καθώς υπάρχει κίνδυνος αυτή τη στιγμή για τις υπηρεσίες έκτακτης ανάγκης στην προσπάθειά τους να προσεγγίσουν το νησί.</p>
      <p>Η αστυνομία ανέφερε αργότερα ότι την ώρα της ηφαιστειακής έκρηξης, στις 14:11 τοπική ώρα [03:11 ώρα Ελλάδας], πάνω ή κοντά στο ηφαίστειο βρίσκονταν περίπου πενήντα άνθρωποι, αριθμός αρκετά χαμηλότερος από αυτόν που είχε δώσει νωρίτερα η επικεφαλής της κυβέρνησης.</p>
      <p>Η αστυνομία τόνισε ότι έως και πριν από λίγο αρκετοί άνθρωποι «βρίσκονταν ακόμα» πάνω στο νησί Γουάιτ, ενώ χαρακτήρισε «πολύ επικίνδυνη» μια επιχείρηση διάσωσης στο ηφαίστειο, από όπου υψώνεται μια πυκνή στήλη λευκής ηφαιστειακής τέφρας και καυτών αερίων.</p>
      <p>Σύμφωνα με την υπηρεσία ασθενοφόρων St. John της πόλης Ουακατάνε, περίπου πενήντα χιλιόμετρα από το ηφαιστειακό νησί, περίπου είκοσι άνθρωποι έχουν τραυματιστεί.</p>
      <p>Η εθνική υπηρεσία αντιμετώπισης εκτάκτων καταστάσεων της Νέας Ζηλανδίας τόνισε ότι η ηφαιστειακή δραστηριότητα, παρότι θεωρείται από τους ειδικούς πως η έκρηξη ήταν μέτριας ισχύος, παραμένει εξαιρετικά επικίνδυνη, κυρίως για όσους βρίσκονται σε μικρή απόσταση από τον κρατήρα του ηφαιστείου, το μεγαλύτερο μέρος του οποίου βρίσκεται κάτω από τη θάλασσα.</p>
      <p>Πλάνα από κάμερες πάνω στο ηφαίστειο κατέγραψαν περίπου έξι ανθρώπους να βαδίζουν πάνω στο χείλος του κρατήρα περί τις 14:10 τοπική ώρα [03:10 ώρα Ελλάδας].</p>
      <p>Η δήμαρχος της πόλης Ουακατάνε, περίπου πενήντα χιλιόμετρα από το νησί Γουάιτ, επιβεβαίωσε στο Radio New Zealand ότι υπάρχουν τραυματίες. «Δεν είμαι σίγουρη για την έκταση ή τη φύση των τραυμάτων τους», είπε και πρόσθεσε πως γιατροί αναμένουν να διακομιστούν τα θύματα για να τους προσφέρουν φροντίδες.</p>
      <p>Περίπου 10.000 τουρίστες επισκέπτονται κάθε χρόνο το νησί, μεγάλο μέρος του οποίου είναι ουσιαστικά ο κρατήρας του ηφαιστείου, του πιο ενεργού στη χώρα. Έχουν καταγραφεί σε αυτό αρκετές ηφαιστειακές εκρήξεις τον τελευταίο μισό αιώνα, η πιο πρόσφατη εξ αυτών το 2016.</p>
      <p>Φέτος μεταφέρθηκε στο νησί αεροπορικώς ένα κοντέινερ 2,4 τόνων που θεωρητικά θα μπορούσε να αποτελέσει καταφύγιο για τους επισκέπτες σε περίπτωση έκρηξης.</p>
      <p>Πυκνή λευκή στήλη ηφαιστειακής τέφρας, καπνού και άλλων ηφαιστειακών αναβλημάτων είναι ορατή σε μεγάλη απόσταση από το νησί.</p>
      <p>Έχει ενεργοποιηθεί το εθνικό κέντρο αντιμετώπισης εκτάκτων καταστάσεων.</p>
      <figure>
        <iframe src="https://www.youtube.com/embed/D3_z-80Cj1M" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://gr.euronews.com/2019/12/09/ekriksi-sto-ifaisteio-ouakatane-arketoi-traumaties-kai-agnooumenoi-touristes">euronews.com</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kosmos-nea/1562337/nea-zilandia-ekrixi-sto-ifaisteio-ouakatane-suglonizoun-oi-eikones/"/>
      </related>
    </article>
  </body>
</html>