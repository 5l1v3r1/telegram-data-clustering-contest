<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/vyroba-bateria-emisie-co2-elektromobil/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T17:10:49+00:00"/>
    <meta property="og:title" content="Odborníci: Emisie CO2 z výroby batérií pre elektromobily pomaly, ale isto klesajú"/>
    <meta property="og:description" content="Produkcia akumulátorov pre elektromobily zaťažuje naše životné prostredie, o tom niet žiadnych pochýb. Dobrou správou však je, že emisie CO2 klesajú."/>
  </head>
  <body>
    <article>
      <h1>Odborníci: Emisie CO2 z výroby batérií pre elektromobily pomaly, ale isto klesajú</h1>
      <h2>Len tak ďalej.</h2>
      <address><time datetime="2019-12-09T17:10:49+00:00">09 Dec 2019, 17:10</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Produkcia akumulátorov pre elektromobily zaťažuje naše krehké životné prostredie, o tom niet žiadnych pochýb. Dobrou správou však je, že problémové emisie CO2 v priebehu dvoch rokov klesli približne o polovicu.</b>
      </p>
      <p>Čo za tým teda stojí? Ako <a href="https://www.teslarati.com/tesla-ev-battery-production-co2-emissions-new-study-results/">píše</a> web <i>Teslarati</i>, nedávno zrealizovaná štúdia švédskeho inštitútu s názvom <i>IVL Swedish Environmental Research Institute </i><a href="https://www.ivl.se/english/startpage/top-menu/pressroom/press-releases/press-releases---arkiv/2019-12-04-new-report-on-climate-impact-of-electric-car-batteries.html">spomína</a> zvýšenie <b>efektivity fabrík</b>. Objemnejšia výroba prispela k tomu, aby boli viac ohľaduplné k prírode.</p>
      <h3>Až 200 kg emisií CO2</h3>
      <p>Staršia štúdia z roku 2017, za ktorou stojí tá istá organizácia, prezradila, že na 1 kWh pripadá v priemere <b>od 150 do 200 kilogramov emisií CO2</b>. Veci sa ale postupom času zmenili, pretože toto číslo kleslo v priebehu dvoch rokov <b>na 61 až 106 kilogramov</b>.</p>
      <figure>
        <iframe data-src="https://twitter.com/Teslarati/status/1202649190058414080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Väčší dopyt, lepšia efektivita</h3>
      <p>V podstatne vyššej efektivite má prsty najmä <b>čoraz väčší dopyt</b> po hybridoch či elektromobiloch. Výrobné linky chrlia viac a viac batérií, čo zlepšuje pomer množstva vzniknutých emisií. Ide to síce pomaly, ale isto.</p>
      <p>Rovnako stojí za zmienku, že niektoré časti výrobných procesov začínajú fungovať prostredníctvom zelenej elektrickej energie zo<b> solárnych panelov</b> alebo <b>veterných turbín</b>. Podobná stratégia nie je cudzia ani automobilke <a href="https://www.techbyte.sk/tag/tesla/"><i>Tesla</i></a> a jej ozrutnej fabrike <a href="https://www.techbyte.sk/2019/11/gigafactory-4-europa-nemecko-berlin-tesla/"><i>Gigafactory</i></a> na púšti v Nevade. Aktuálna situácia by sa preto mala v neďalekej budúcnosti <b>ešte zlepšiť</b>.</p>
    </article>
  </body>
</html>