<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958307"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Протестиращи блокираха за 5 часа сградата на правителството на Малта"/>
    <meta property="og:description" content="Активисти организираха изненадващ протест в сградата на правителството на Малта, съобщи Ройтерс. Те останаха там в продължение на 5 часа с искане за незабавната оставка на премиера на малката"/>
  </head>
  <body>
    <article>
      <h1>Протестиращи блокираха за 5 часа сградата на правителството на Малта</h1>
      <address><time datetime="2019-12-09T17:20:00+00:00">09 Dec 2019, 17:20</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Активисти организираха изненадващ протест в сградата на правителството на Малта, съобщи Ройтерс.</p>
      <p>Те останаха там в продължение на 5 часа с искане за незабавната оставка на премиера на малката островна страна - Джоузеф Мускат. Те протестират във връзка с разследването на убийството на журналистката Дафне Каруана Галиция при атентат с кола бомба през 2017 г.</p>
      <p>Мускат не е пряко замесен в разследването, но вече каза, че ще подаде оставка в средата на януари, след като неговата управляваща Лейбъристка партия си избере нов лидер. Показания на посредника в заговора за убийството уличиха хора от вътрешния кръг на премиера в опити цялата работа да бъде прикрита, предава БТА.</p>
      <figure>
        <img src="https://cache2.24chasa.bg/Images/Cache/340/Image_7958340_128.jpg"/>
      </figure>
      <p>Около 30 активисти изненадаха полицаите и войниците малко след 7 ч. тази сутрин, като успяха да проникнат през страничен вход в правителствената сграда, строена през 16 век, в столицата Валета. "Въоръжени" с барабани, свирки, знамена и мегафони, те насядаха около входа, като го блокираха и скандираха призиви към Мускат да подаде оставка. Офисът на премиера е в сградата, но той не беше там по същото време.</p>
      <p>Стъписаните полицаи и войници побързаха да изведат журналистите навън и да прекратят всякакъв достъп до сградата. Те попречиха на други хора, сред които сестрата на Дафне Галиция - Корин, да се присъединят към демонстрантите. Тогава други активисти, които смятаха да се присъединят към протести, блокираха едно от главните шосета към Валета.</p>
      <p>Блокиралите входа не направиха опит да се качат на горния етаж на правителствената сграда, където са административните офиси, и се оттеглиха към обед.</p>
    </article>
  </body>
</html>