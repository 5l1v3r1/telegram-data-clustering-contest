<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.protagon.gr/epikairotita/saoudiki-aravia-telos-o-diaxwrismos-me-vasi-to-fylo-sta-estiatoria-44341959344"/>
    <meta property="og:site_name" content="Protagon."/>
    <meta property="article:published_time" content="2019-12-09T17:25:00+00:00"/>
    <meta property="og:title" content="Σαουδική Αραβία: τέλος ο διαχωρισμός με βάση το φύλο στα εστιατόρια"/>
    <meta property="og:description" content="Νωρίτερα φέτος, ένα βασιλικό διάταγμα επέτρεψε στις γυναίκες της Σαουδικής Αραβίας να ταξιδεύουν στο εξωτερικό χωρίς την άδεια αρσενικού «κηδεμόνα» και το 2018 το βασίλειο του Κόλπου έπαυσε να απαγορεύει στις γυναίκες να οδηγούν"/>
  </head>
  <body>
    <article>
      <h1>Σαουδική Αραβία: τέλος ο διαχωρισμός με βάση το φύλο στα εστιατόρια</h1>
      <h2>Νωρίτερα φέτος, ένα βασιλικό διάταγμα επέτρεψε στις γυναίκες της Σαουδικής Αραβίας να ταξιδεύουν στο εξωτερικό χωρίς την άδεια αρσενικού «κηδεμόνα» και το 2018 το βασίλειο του Κόλπου έπαυσε να απαγορεύει στις γυναίκες να οδηγούν</h2>
      <address><time datetime="2019-12-09T17:25:00+00:00">09 Dec 2019, 17:25</time> by <a rel="author">Protagon Team</a></address>
      <p>Η Σαουδική Αραβία δεν θα απαιτεί πλέον από τα εστιατόρια να έχουν ξεχωριστές εισόδους με βάση το φύλο, όπως ανακοίνωσε η κυβέρνηση του Ριάντ. Προηγουμένως, ήταν υποχρεωτικό να υπάρχει μια είσοδος για οικογένειες και γυναίκες και μια άλλη για τους άνδρες.</p>
      <p>Οι περιορισμοί είχαν ήδη χαλαρώσει στην πράξη, με πολλά εστιατόρια, καφετέριες και άλλους χώρους εστίασης να μην επιβάλλουν πλέον διαχωρισμό.</p>
      <p>Νωρίτερα φέτος, ένα βασιλικό διάταγμα επέτρεψε στις γυναίκες της Σαουδικής Αραβίας να ταξιδεύουν στο εξωτερικό χωρίς την άδεια αρσενικού «κηδεμόνα» και το 2018 το βασίλειο του Κόλπου έπαυσε να απαγορεύει στις γυναίκες να οδηγούν.</p>
      <p>Ωστόσο, οι ακτιβιστές διαμαρτύρονται ότι εξακολουθούν να ισχύουν πολλοί νόμοι που εισάγουν διακρίσεις κατά των γυναικών με αρκετούς υποστηρικτές των δικαιωμάτων των γυναικών να έχουν συλληφθεί παρά το γεγονός ότι η κυβέρνηση προχωρά συνεχώς σε μεταρρυθμίσεις.</p>
      <p>Από τη στιγμή που ο Μοχάμεντ Μπιν Σαλμάν έγινε και επίσημα ο διάδοχος του θρόνου το 2017, ξεκίνησε να κάνει κινήσεις προκειμένου να αλλάξει την βαθιά συντηρητική νοοτροπία της κοινωνίας στην Σαουδική Αραβία. Αν και οι μεταρρυθμίσεις του έχουν κερδίσει το έπαινο της διεθνούς κοινότητας,  έχουν αμαυρωθεί από την δολοφονία του δημοσιογράφου Τζαμάλ Κασόγκι το 2018 στο προξενείο του βασιλείου στην Κωνσταντινούπολη.</p>
      <p>Παρά την δημόσια κατακραυγή, οι πιο ισχυροί παγκόσμιοι ηγέτες, συμπεριλαμβανομένου του προέδρου των ΗΠΑ Ντόναλντ Τραμπ, συνέχισαν να στέκονται δίπλα στη Σαουδική Αραβία.</p>
      <p>Σαουδάραβες αξιωματούχοι είχαν δηλώσει ότι ο Κασόγκι, επικριτής της κυβέρνησης στο Ριάντ, σκοτώθηκε σε μια «αυθαίρετη επιχείρηση» μιας ομάδας πρακτόρων. Αλλά πολλοί επικριτές πιστεύουν διαφορετικά και ένας εμπειρογνώμονας του ΟΗΕ κατέληξε στο συμπέρασμα ότι ο θάνατος ήταν μια «εξωδικαστική εκτέλεση».</p>
    </article>
  </body>
</html>