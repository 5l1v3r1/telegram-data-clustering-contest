<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/12/09/meg-nehany-hetuk-van-az-evasoknak-valasztani"/>
    <meta property="og:site_name" content="infostart"/>
    <meta property="article:published_time" content="2019-12-09T17:41:18+00:00"/>
    <meta property="og:title" content="Még néhány hetük van az evásoknak választani"/>
    <meta property="og:description" content="Január 1-jén megszűnik az egyszerűsített vállalkozói adó - közismertebb nevén eva -, a vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti - hívja fel a figyelmet a Nemzeti Adó- és Vámhivatal (NAV)."/>
  </head>
  <body>
    <article>
      <h1>Még néhány hetük van az evásoknak választani</h1>
      <address><time datetime="2019-12-09T17:41:18+00:00">09 Dec 2019, 17:41</time> by <a rel="author">Infostart / MTI</a></address>
      <h3>Január 1-jén megszűnik az egyszerűsített vállalkozói adó - közismertebb nevén eva -, a vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti - hívja fel a figyelmet a Nemzeti Adó- és Vámhivatal (NAV).</h3>
      <p>Az evások december 31-ig dönthetnek arról, hogy jövőre milyen adózási formát választva folytatják tevékenységüket.</p>
      <p>Az egyéni vállalkozók az egyszerűsített adminisztrációt és adóterhet képviselő kisadózó vállalkozások tételes adóját (kata) vagy az átalányadózást választhatják. A társas vállalkozási formában tevékenykedők is lehetnek - a kft.-k kivételével a kata alanyai, de dönthetnek a kisvállalati adó (kiva) vagy a társasági adó mellett is.</p>
      <blockquote>Azok a gazdálkodók, akik év végéig nem élnek a választás lehetőségével, egyéni vállalkozóként a vállalkozói személyi jövedelemadó szabályai alá fognak tartozni, míg társas vállalkozásként a társasági adó alanyává válnak.</blockquote>
      <p>Az eva megszűnésével egyidejűleg az érintettek áfaalannyá is válnak, de dönthetnek arról, hogy számukra az alanyi áfamentesség vagy az általános szabályok szerinti adózás a legmegfelelőbb. Ez a döntés azért is fontos, mert január 1-jétől már ez alapján kell kiállítani a számláikat is - figyelmeztet az adóhivatal.</p>
      <p>Alanyi mentesség akkor választható, ha 2020-ban a várható bevétel nem haladja meg a 12 millió forintos értékhatárt. Az alanyi mentesség választását legkésőbb január 15-éig jelezni kell a NAV-nál.</p>
      <p>A vállalkozás a székhelye vagy telephelye szerinti önkormányzatnál tájékozódhat arról, hogy kell-e helyi iparűzési adót fizetnie.</p>
      <aside>Segít a NAV<br/>Az adózási módokról részletes információ és a választást segítő kalkulátor érhető el (https://ngmszakmaiteruletek.kormany.hu/eva-tajekoztato), és további segítség kérhető a NAV Infóvonalán, a 1819-es telefonszámon vagy az ügyfél-azonosító számmal hívható 06-80-20-21-22-es hívószámon.</aside>
      <p>
        <i>Nyitókép: Pixabay</i>
      </p>
    </article>
  </body>
</html>