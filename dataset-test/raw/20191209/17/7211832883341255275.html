<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/608791"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T17:36:00+00:00"/>
    <meta property="og:title" content="ผู้บริหารซัมซุงฝังคอมพิวเตอร์ซ่อนความผิด แต่ปกปิดไม่มิดเจอส่งเข้าคุก"/>
    <meta property="og:description" content="สำนักข่าว Reuters รายงานว่า ศาลเกาหลีใต้ตัดสินจำคุกผู้บริหาร 3 คนของ Samsung Electronics ในข้อหาเกี่ยวข้องกับการปกปิดการฉ้อโกง หนึ่งในแผนการคือการซ่อนคอมพิวเตอร์ที่มีข้อมูลเกี่ยวกับการฉ้อโกงทางบัญชี โดยฝังลงใต้พื้นของโรงงานไบโอเทคในเครือ"/>
  </head>
  <body>
    <article>
      <h1>ผู้บริหารซัมซุงฝังคอมพิวเตอร์ซ่อนความผิด แต่ปกปิดไม่มิดเจอส่งเข้าคุก</h1>
      <address><time datetime="2019-12-09T17:36:00+00:00">09 Dec 2019, 17:36</time> by <a rel="author">PostToday</a></address>
      <p>สำนักข่าว Reuters รายงานว่า ศาลเกาหลีใต้ตัดสินจำคุกผู้บริหาร 3 คนของ Samsung Electronics ในข้อหาเกี่ยวข้องกับการปกปิดการฉ้อโกง หนึ่งในแผนการคือการซ่อนคอมพิวเตอร์ที่มีข้อมูลเกี่ยวกับการฉ้อโกงทางบัญชี โดยฝังลงใต้พื้นของโรงงานไบโอเทคในเครือ</p>
      <p>อัยการเกาหลีใต้เริ่มสอบสวนกรณีฉ้อโกงที่บริษัท Samsung Biologics หลังจากหน่วยงานด้านการเงินของรัฐบาลเกาหลีใต้ร้องเรียนว่า มูลค่าของบริษัทสูงขึ้นถึง 4.5 ล้านล้านวอนหรือ 3.82 พันล้านเหรียญสหรัฐในปี 2558</p>
      <p>อัยการกล่าวหาว่าผู้บริหารสั่งให้พนักงานที่บริษัทชีวเวชภัณฑ์ในเครือ Samsung ทำลายและปกปิดเอกสารภายใน หลังจากที่เจ้าหน้าที่สอบสวนเริ่มสืบค้นหลักฐานการละเมิดกฎการบัญชีที่นั่น</p>
      <p>ความพยายามทำลายข้อมูลดังกล่าว รวมถึงการการฝังคอมพิวเตอร์และโน้ตบุ๊กเกือบ 24 เครื่อง รวมถึงเซิร์ฟเวอร์คอมพิวเตอร์ ลงในพื้นที่ใต้พื้นของโรงงาน Samsung Biologics ใกล้กับกรุงโซล</p>
      <p>หลังจากการสืบสวนสอบสวนนำไปสู่การพิจารณาคดี ผู้พิพากษาจึงตัดสินลงโทษผู้ต้องหา 3 คน ซึ่งล้วนแต่เป็นระดับผู้บริหารของซัมซุง โดยรับโทษจำคุกสูงสุด 2 ปี</p>
      <p>ผู้พิพากษากล่าวว่า ความกล้าหาญที่จะกระทำผิดทางอาญาของจำเลยนั้น เกินกว่าที่คนในสังคมจะจินตนาการได้และทำให้สังคมต้องตกตะลึง</p>
      <p>"คนเกาหลีใต้ส่วนใหญ่ต้องการให้ซัมซุง ... เป็นบริษัทชั้นนำระดับโลกที่มีส่วนช่วยเศรษฐกิจของประเทศ" ผู้พิพากษากล่าว "อย่างไรก็ตาม หากความเจริญรุ่งเรืองดังกล่าวเกิดจากการละเมิดและผิดกฎหมาย ก็ไม่ควรได้รับการยกย่อง"</p>
      <p>กลุ่มนักเคลื่อนไหวเพื่อสังคมกล่าวว่า การฉ้อโกงดังกล่าวมีวัตถุประสงค์เพื่อเพิ่มมูลค่าบริษัทของ Samsung C&amp;T บริษัทแม่ของ Samsung Biologics เพื่อปูทางให้กับการของทำข้อตกลงทางธุรกิจของบริษัทแม่และทำให้ อีแจยอง หรือ Jay Y. Lee รองประธานบริษัท Samsung สามารถรวบอำนาจการปกครองบริษัทให้แข็งแกร่งขึ้น</p>
      <p>ในเวลานี้ อีแจยอง เผชิญข้อกล่าวหาว่าติดสินบนอดีตประธานาธิบดีพัคกึนเฮ เพื่อเป็นการตอบแทนที่อดีตประธานาธิบดีสนับสนุนเขาให้ก้าวขึ้นมาเป็นผู้สืบทอดตำแหน่งผู้บริหารของบริษัท และเอื้อในการควบรวมบริษัท Samsung C&amp;T กับ Cheil Industries ซึ่งช่วยให้มูลค่าของบริษัท Samsung เพิ่มมากขึ้น</p>
      <p>ก่อนหน้านี้ อีแจยองต้องติดคุกไปแล้วครั้งหนึ่งในข้อหาคอร์รัปชั่นที่เกี่ยวข้องกับอดีตประธานาธิบดีพัคกึนเฮเช่นกัน แต่ได้รับการปล่อยตัวในปี 2561</p>
      <p>สำนักข่าว Reuters ได้ติดต่อไปยังทนายความของผู้บริหารเหล่านี้ แต่ยังไม่สามารถแสดงความคิดเห็นได้ทันที ส่วนบริษัท Samsung Electronics ปฏิเสธที่จะแสดงความคิดเห็น และตัวแทนของ Samsung Biologics ก็ยังไม่สามารถแสดงความคิดเห็นได้</p>
    </article>
  </body>
</html>