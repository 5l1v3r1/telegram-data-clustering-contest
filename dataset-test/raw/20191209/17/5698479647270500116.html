<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/undp-human-development-report-2019-hdi-index"/>
    <meta property="og:site_name" content="euronews"/>
    <meta property="article:published_time" content="2019-12-09T17:57:43+00:00"/>
    <meta property="og:title" content="گزارش ۲۰۱۹ شاخص توسعه انسانی؛ عقبگرد ۵ پله‌ای ایران و صعود ترکیه"/>
    <meta property="og:description" content="در حالی که ایران در سال ۲۰۱۸ از نظر شاخص توسعه انسانی به جایگاه ۶۵ جهان تنزل کرد، ترکیه به رتبه ۵۹ صعود کرد و اسرائیل بالاتر از فرانسه قرار گرفت."/>
  </head>
  <body>
    <article>
      <h1>گزارش ۲۰۱۹ شاخص توسعه انسانی؛ عقبگرد ۵ پله‌ای ایران و صعود ترکیه</h1>
      <address><time datetime="2019-12-09T17:57:43+00:00">09 Dec 2019, 17:57</time> by <a rel="author">یورونیوز فارسی </a></address>
      <p>در حالی که ایران در سال ۲۰۱۸ از نظر شاخص توسعه انسانی به جایگاه ۶۵ جهان تنزل کرد، ترکیه به رتبه ۵۹ صعود کرد و اسرائیل بالاتر از فرانسه قرار گرفت.</p>
      <p>برنامه توسعه ملل متحد با انتشار گزارش توسعه انسانی سال ۲۰۱۹ اعلام کرد، نروژ با کسب امتیاز ۰.۹۵۴ از سقف ۱، عنوان بهترین کشور جهان را از نظر سطح بهداشت، درمان، آموزش، شرایط اقتصادی و برابری جنسیتی در سال ۲۰۱۸ کسب کرده است.</p>
      <p>بر پایه این گزارش، پس از نروژ، کشورهای سوئیس و ایرلند در جایگاه دوم و سوم قرار گرفته‌اند و دو کشور آلمان وهنگ‌کنگ نیز به طور مشترک رتبه چهارم را در رده‌بندی ۱۸۹ کشور جهان بر اساس شاخص توسعه انسانی کسب کرده‌اند.</p>
      <p>در میان کشورهای خاورمیانه، اسرائیل از نظر شاخص توسعه انسانی که کیفیت و امید به زندگی را اندازه‌گیری می‌کند، در بالاترین جایگاه قرار دارد. این کشور با کسب امتیاز ۰.۹۰۶ در رده ۲۲ جهان و بالاتر از کشورهایی مثل کره‌جنوبی، اسلوونی، اسپانیا و فرانسه قرار دارد.</p>
      <p>شاخص توسعه انسانی در امارات و عربستان نیز در دسته توسعه بسیار بالا قرار دارد. این دو کشور به ترتیب در رتبه ۳۵ و ۳۶ جهان قرار گرفته‌اند.</p>
      <p>مطابق اعلام برنامه توسعه ملل متحد، کشورهای دارای شاخص بالاتر از ۰.۸ در سطح بسیار بالای توسعه انسانی قرار دارند که کشورهای قطر، بحرین، عمان و کویت از دیگر کشورهای منطقه خاورمیانه هستند که در این سطح دسته‌بندی شده‌اند.</p>
      <p>در این گزارش، امتیاز توسعه انسانی ایران در سال میلادی گذشته ۰.۷۹۷ اعلام شده که موجب سقوط ۵ پله‌ای این کشور در رده‌بندی جهانی شده است. سال گذشته ایران با کسب امتیاز ۰.۷۹۸ در رتبه ۶۰ قرار داشت که این جایگاه امسال به ۶۵ تقلیل یافته است. علت اصلی افت جایگاه ایران، رتبه ۱۱۸ این کشور از نظر عدالت جنسیتی بوده است.</p>
      <p>در مقابل ترکیه از جایگاه ۶۴ در سال ۲۰۱۷ به رتبه ۵۹ در سال ۲۰۱۸ صعود کرده است. این جهش موجب ارتقاء شاخص توسعه انسانی این کشور به بالای ۰.۸ شده و این کشور را وارد جمع کشورهای دارای توسعه انسانی بسیار بالا کرده است.</p>
      <p>دیگر همسایگان ایران نظیر عراق، پاکستان و افغانستان نیز به ترتیب جایگاه ۱۲۰، ۱۵۲ و ۱۷۰ را در میان ۱۸۹ کشور جهان به خود اختصاص داده‌اند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/13/south-africa-foreign-investment-attraction-conference">آفریقای جنوبی؛ موفق در جذب سرمایه‌ٔ خارجی و پیشگام توسعهٔ قاره سیاه</a>
      </p>
      <p>
        <b>
          <a href="https://www.instagram.com/euronews_persian/">به اینستاگرام یورونیوز فارسی بپیوندید</a>
        </b>
      </p>
    </article>
  </body>
</html>