<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840349-na-dnipropetrovschini-zakrili-shkolu-cherez-vidkritu-formu-tuberkulozu-v-odnogo-z-uchniv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T17:32:00+00:00"/>
    <meta property="og:title" content="На Дніпропетровщині закрили школу через відкриту форму туберкульозу в одного з учнів"/>
    <meta property="og:description" content="КИЇВ. 9 грудня. УНН. На Дніпропетровщині, в селищі Аули, через випадок відкритого туберкульозу закрили школу. Про це повідомили кореспонденту УНН в …"/>
  </head>
  <body>
    <article>
      <h1>На Дніпропетровщині закрили школу через відкриту форму туберкульозу в одного з учнів</h1>
      <address><time datetime="2019-12-09T17:32:00+00:00">09 Dec 2019, 17:32</time> by <a rel="author">Дар'я Панченко</a></address>
      <p><b>КИЇВ. 9 грудня. УНН.</b> На Дніпропетровщині, в селищі Аули, через випадок відкритого туберкульозу закрили школу. Про це повідомили кореспонденту <b>УНН</b> в пресслужбі Дніпропетровської ОДА.</p>
      <p>"Така ситуація є, але вона не надзвичайна, і нічого надзвичайного. Це батьки вирішили на місцевому рівні, що всі підуть здавати аналізи, і немає сенсу ходити в школу. Хтось зараз здає аналізи, хтось робить щеплення та рентген. Там немає карантину зараз", - повідомили в пресслужбі, відповідаючи на запитання про випадок туберкульозу в школі.</p>
      <p>Також в пресслужбі додали, що подібна ситуація може трапитись в будь-якому навчальному та ненавчальному закладі.</p>
      <p>"Дитина стояла на обліку, періодично брали у нього аналізи. А зараз взяли і є показання до госпіталізації", - додали у пресслужбі.</p>
      <p>Також у пресслужбі зазначили, що за рішенням ОТГ, вчителі, учні та батьки проходять профілактику.</p>
      <p>"Школа закрилась 3 числа, коли приїхала санепідемстанція, провела обробку приміщень і взяла аналізи в школі", - повідомили у пресслужбі.</p>
      <p>Нагадаємо, вісім класів одеських шкіл <a href="https://www.unn.com.ua/uk/news/1836464-visim-klasiv-odeskikh-shkil-zakriti-na-karantin-cherez-nebezpechne-zakhvoryuvannya?fbclid=IwAR3vbb6ucDB6GryAmy6cD_J4AqGdjAA2tFpuMIIJeOt3BTVXREHayFeVREk">закрили на карантин</a> через небезпечне захворювання.</p>
    </article>
  </body>
</html>