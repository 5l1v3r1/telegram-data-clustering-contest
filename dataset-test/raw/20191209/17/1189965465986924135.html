<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262281/ayksithikan-pagkosmios-oi-poliseis-oplon-protathlitries-ipa-kai-vretania"/>
    <meta property="og:site_name" content="LiFO"/>
    <meta property="article:published_time" content="2019-12-09T17:37:00+00:00"/>
    <meta property="og:title" content="Αυξήθηκαν παγκοσμίως οι πωλήσεις όπλων - «Πρωταθλήτριες» ΗΠΑ και Βρετανία"/>
    <meta property="og:description" content="Αύξηση των πωλήσεων όπλων για το 2018, σύμφωνα με την έκθεση SIPRI"/>
  </head>
  <body>
    <article>
      <h1>Αυξήθηκαν παγκοσμίως οι πωλήσεις όπλων - «Πρωταθλήτριες» ΗΠΑ και Βρετανία</h1>
      <h2>Αύξηση των πωλήσεων όπλων για το 2018, σύμφωνα με την έκθεση SIPRI</h2>
      <address><time datetime="2019-12-09T17:37:00+00:00">09 Dec 2019, 17:37</time> by <a rel="author">NEWSROOM</a></address>
      <p>
        <b>Αυξήθηκαν τα κέρδη των επιχειρήσεων σε όλο τον κόσμο που πωλούν <a href="https://www.lifo.gr/tags/%CE%8C%CF%80%CE%BB%CE%B1">όπλα</a>, σύμφωνα με σχετική έκθεση που αφορά στο έτος 2018.</b>
      </p>
      <p>Στην κορυφή των πωλήσεων παραμένουν οι ΗΠΑ, η Βρετανία βρίσκεται στην κορυφή της Ευρώπης, ενώ μειώσεις κερδών παρουσιάζει η Ρωσία.</p>
      <p>Σύμφωνα με την ετήσια έκθεση του SIPRI, οι πωλήσεις των 100 μεγαλύτερων εταιρειών στον κόσμο που πωλούν όπλα αυξήθηκαν και πάλι το 2018. Ο συνολικός τζίρος εκτιμάται στα 420 δισεκατομμύρια δολάρια και είναι κατά 4,6% αυξημένος σε σχέση με το 2017.</p>
      <p>Σε σύγκριση μάλιστα με τις δαπάνες του 2002, ο τζίρος αυξήθηκε κατά 47% σύμφωνα με το SIPRI, το Ινστιτούτο Ερευνών για την Ειρήνη με έδρα στη Στοκχόλμη. Στην έκθεση, να σημειωθεί, δεν ελήφθη όμως υπόψη η Κίνα λόγω έλλειψης αξιόπιστων στοιχείων.</p>
      <p>Την μεγαλύτερη πάντως αύξηση του τζίρου τους κατέγραψαν οι πέντε μεγαλύτερες αμερικάνικες εταιρείες. Ωστόσο και ευρωπαϊκές εταιρείες πώλησης όπλων αύξησαν τον τζίρο τους όμως μόνο κατά 0,7% φθάνοντας τα 102 δισεκατομμύρια δολάρια.</p>
      <p>Ο τζίρος των ρωσικών εταιρειών μειώθηκε κατά 0,4% και ανήλθε συνολικά στα 32,5 δισεκατομμύρια δολάρια. Στην πρώτη θέση παγκοσμίως βρίσκεται η αμερικανική εταιρεία Lockheed Martin, η οποία κατάφερε το 2018 να αυξήσει τον τζίρο της κατά 5,2 %, πετυχαίνοντας το 11% του συνολικού τζίρου των 100 μεγαλύτερων εταιρειών του κόσμου.</p>
      <p>
        <b>Μειώθηκαν τα κέρδη στη Ρωσία</b>
      </p>
      <p>Η δεύτερη επιχείρηση στη παραγωγή όπλων στον κόσμο είναι η Boeing, η οποία κατέγραψε τζίρο ύψους 29,2 δισεκατομμυρίων δολαρίων. Το SIPRI αναφέρεται σε έγγραφα της αμερικανικής κυβέρνησης που κάνουν λόγο «για διακρατικούς στρατηγικούς διαγωνισμούς». Σύμφωνα με τα αμερικανικά έγγραφα ο ανταγωνισμός αφορά κυρίως τη Ρωσία και την Κίνα.</p>
      <p>Από την Ευρώπη προέρχονται οι 27 από τις 100 μεγάλες επιχειρήσεις. Μεγαλύτερη παραγωγός χώρα παραμένει το Ηνωμένο Βασίλειο και ακολουθεί η Γαλλία. Στην κορυφή βρίσκεται ο βρετανικός κολοσσός BAE Systems με 83.000 εργαζόμενους και 35,8 δισεκατομμύρια δολάρια τζίρο για το 2018. Ακολουθούν οι γαλλικές επιχειρήσεις με 23,2 δισεκατομμύρια δολάρια και οι γερμανικές με 8,4 δισεκατομμύρια δολάρια. Ο τζίρος των γερμανικών επιχειρήσεων μειώθηκε κατά 3,8%.</p>
      <p>Τέλος, οι ρωσικές επιχειρήσεις με τζίρο 36,2 δισεκατομμύρια δολάρια κατέχουν ποσοστό 8,6% στην παγκόσμια παραγωγή όπλων. Σύμφωνα με το Ινστιτούτο Ερευνών για την Ειρήνη από το 2009 το μερίδιο των ρωσικών επιχειρήσεων στον παγκόσμιο τζίρο μειώνεται διαρκώς.</p>
      <p>Στον κατάλογο με τις 100 κορυφαίες επιχειρήσεις στον τομέα των εξοπλισμών ανήκουν εταιρείες από το Ισραήλ, την Ινδία, τη Νότια Κορέα, την Τουρκία, την Αυστραλία, τον Καναδά και τη Σιγκαπούρη. Συνολικά οι εταιρείες από αυτές τις χώρες κατέγραψαν τζίρο ύψους 36,2 δισεκατομμυρίων δολαρίων.</p>
      <p>Πηγή: Deutsche Welle</p>
    </article>
  </body>
</html>