<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/firea-spera-ca-de-la-inceputul-anului-viitor-autobuzele-stb-sa-poata-circula-pe-linia-de-tramvai.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="Firea speră ca de la începutul anului viitor autobuzele STB să poată circula pe linia de tramvai"/>
    <meta property="og:description" content="Primarul general, Gabriela Firea, solicită Parlamentului să aprobe amendamentele pe care Municipalitatea le-a propus la Codul rutier, exprimându-şi speranţa ca de la începutul anului viitor autobuzele STB să poată circula pe liniile de tramvai."/>
  </head>
  <body>
    <article>
      <h1>Firea speră ca de la începutul anului viitor autobuzele STB să poată circula pe linia de tramvai</h1>
      <h2>Primarul general, Gabriela Firea, solicită Parlamentului să aprobe amendamentele pe care Municipalitatea le-a propus la Codul rutier, exprimându-şi speranţa ca de la începutul anului viitor autobuzele STB să poată circula pe liniile de tramvai.</h2>
      <address>
        <time datetime="2019-12-09T17:04:00+00:00">09 Dec 2019, 17:04</time>
      </address>
      <p>"Codul rutier să fie modificat, în sensul în care linia de tramvai să poată să fie transformată într-o bandă unică pentru autobuz. Mai pe scurt, toate autobuzele să poată să circule, fără a încălca Codul rutier, pe linia de tramvai, acolo unde, bineînţeles, este permis acest lucru, în sensul în care linia de tramvai nu este supraînălţată", a spus Firea la un comandament pe probleme de trafic.</p>
      <p>Ea a menţionat că a făcut foarte multe demersuri la Parlament pe această temă.</p>
      <p>"Sperăm să avem succes şi la momentul în care va depăşi Comisia de industrii şi de asemenea plenul Parlamentului, să avem aceste modificări legislative şi de la începutul anului viitor autobuzele STB să poată să circule legal, aşa cum spuneam, pe linia de tramvai. Va fluidiza foarte mult circulaţia, se va elibera foarte mult spaţiu de pe carosabil, va fi un moment foarte important şi va fi resimţit în trafic de către toţi participanţii la el", a susţinut Firea.</p>
      <p>Primarul general a anunţat că s-a adresat şi CFR cu privire la barierele la nivel cu calea ferată.</p>
      <p>"În sectorul 2 al Capitalei, să nu se mai lase bariera la nivel cu trecerea cu calea ferată în ore de vârf, adică dimineaţa, între 7,00 şi 9,30, poate chiar 6,30 şi 9,30, şi de asemenea la finalul programului, când se iese de la birou, de la muncă, între 17,00 şi 21,30. Mă refer în special la cele două bariere de la Andronache şi Petricani. Poliţia Locală a Municipiului Bucureşti şi Poliţia Sectorului 2 au făcut monitorizare în trafic. Acele bariere stau şi câte o jumătate de oră lăsate în zone de foarte mare interes şi cu o circulaţie intensă", a spus Firea.</p>
      <p>Potrivit edilului, acel blocaj în zona de nord a Capitalei se reflectă de fapt în jumătate din Bucureşti.</p>
      <p>"Noi putem să vedem pe monitoarele Poliţiei în ce fel agravează traficul blocajele create de acele bariere lăsate câte 30, câte 40 de minute în zonele Andronache - Petricani. Aşa cum spuneam, mersul trenurilor s-a putut adapta acum câteva luni, s-a revenit la programul anterior şi din nou sunt foarte multe blocaje în trafic în acea zonă. Am transmis o rugăminte, o solicitare către Ministerul Transporturilor, către CFR, sperăm într-o soluţionare pentru degajarea zonei de nord", a mai spus edilul general.</p>
      <p>Ea a adăugat că, potrivit specialiştilor, în Bucureşti, intensitatea traficului creşte în decembrie cu cel puţin 20-25 de procente, dar nu doar din cauza bucureştenilor care se pregătesc pentru finalul de an, ci sunt foarte multe activităţi la toate instituţiile.</p>
      <p>Firea a menţionat că, de asemenea, se face aprovizionarea pentru zilele libere, că în Bucureşti vin foarte mulţi cetăţeni din judeţele limitrofe pentru rezolvarea unor probleme administrative sau pentru cumpărături.</p>
      <p>"De aceea, ca şi anul trecut, ca şi acum doi ani, şi anul acesta ne-am organizat mai bine şi am luat măsuri suplimentare atât pentru a preîntâmpina congestia în trafic, cât şi pentru fluidizarea acestuia, în special la orele de vârf, atât noi, prin Poliţia Locală Municipală, cât şi poliţiile locale de la cele şase sectoare ale Capitalei şi, cu siguranţă, partenerii noştri de la Poliţia Capitalei, de la Brigada Rutieră, care cu toţii pot fi văzuţi în trafic, în special la orele de vârf, pentru a-i ajuta pe cetăţeni", a adăugat Firea.</p>
      <p>Sursa: Agerpres</p>
    </article>
  </body>
</html>