<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813734/%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%B4%DB%8C%D8%B1%D8%A7%D8%B2-%D9%87%D9%85%D9%88%D8%A7%D8%B1%D9%87-%D8%A8%D8%B1-%D8%A7%D8%AC%D8%B1%D8%A7%DB%8C-%D8%AF%D9%82%DB%8C%D9%82-%D9%82%D8%A7%D9%86%D9%88%D9%86-%D8%AA%D8%A7%DA%A9%DB%8C%D8%AF-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:08:39+00:00"/>
    <meta property="og:title" content="دادستانی شیراز همواره بر اجرای دقیق قانون تاکید دارد"/>
    <meta property="og:description" content="ایسنا/فارس دادستان مرکز فارس در واکنشی نسبت به اظهارات فرماندار این شهرستان و معاون سیاسی استانداری فارس، در خصوص ابهامات تایید اعضای هیئت اجرایی انتخابات در حوزه انتخابیه شیراز و زرقان، تاکید کرد که دادستانی همواره بر اجرای دقیق و صحیح قانون اصرار داشته است."/>
  </head>
  <body>
    <article>
      <h6 class="kicker">واکنش دادستان به اظهارات فرماندار شیراز</h6>
      <h1>دادستانی شیراز همواره بر اجرای دقیق قانون تاکید دارد</h1>
      <address><time datetime="2019-12-09T17:08:39+00:00">09 Dec 2019, 17:08</time> by <a rel="author">زینب شهریاری</a></address>
      <p>ایسنا/فارس دادستان مرکز فارس در واکنشی نسبت به اظهارات فرماندار این شهرستان و معاون سیاسی استانداری فارس، در خصوص ابهامات تایید اعضای هیئت اجرایی انتخابات در حوزه انتخابیه شیراز و زرقان، تاکید کرد که دادستانی همواره بر اجرای دقیق و صحیح قانون اصرار داشته است.</p>
      <p>حیدر آسیابی، دادستان مرکز استان فارس گفت: مطابق ماده ۳۲ قانون انتخابات مجلس شورای اسلامی اصلاحی سال ۹۵ هیئت معتمدین باید با نظر مشورتی سه عضو اداری هیئت اداری یعنی فرماندار ‌دادستان و رئیس ثبت احوال مشخص و به هیئت نظارت معرفی شود.</p>
      <p>به گزارش ایسنا، به نقل از دادگستری فارس، آسیابی با بیان اینکه در هیچ کجای قانون انتخابات ذکر نشده است که معتمدین هیئت اجرایی تنها باید توسط فرماندار تعیین و انتخاب شوند، افزود: مطابق قانون یاد شده برای تعیین این هیئت اعضای اداری هیئت اجرایی مرکب از فرماندار، دادستان و رئیس ثبت احوال باید تشکیل جلسه داده و ۳۰ نفر از روحانیون و معتمدین اقشار مختلف مردم را از بین همه اقشار واجد شرایط انتخاب و به منظور تایید صلاحیت به هیئت نظارت معرفی کنند اما در این خصوص فرماندار شیراز اصرار داشتند این افراد تنها از لیست مد نظر خودشان انتخاب شوند.</p>
      <p>او اضافه کرد: نظر دادستانی بر این بود که باید انتخاب معتمدین هیئت اجرایی با تبادل نظر و همفکری هر سه عضو اداری هیئت اجرایی انتخاب شوند، لذا در شیوه انتخاب اتفاق نظری حاصل نشد و به ناچار دادستانی پیشنهاد داد هر کدام از اعضای هیئت اداری اجرایی ۱۰ نفر از معتمدین مد نظر را معرفی کنند تا در انتخاب افراد از اقشار مختلف و با دیدگاه‌های گوناگون، توازن برقرار شود که متاسفانه این پیشنهاد مورد موافقت فرماندار قرار نگرفت و فرماندار اصرار داشتند معتمدین فقط از یک طیف سیاسی انتخاب شوند.</p>
      <p>آسیابی افزود: بنابراین دادستانی به لحاظ در نظر گرفته نشدن نقش قانونی در تعیین معتمدین، از امضاء لیست معرفی شده توسط فرماندار امتناع کرده که متعاقب این امر و برای عدم امضاء دادستان هیئت نظارت لیست فرمانداری را عودت داده است.</p>
      <p>دادستان عمومی و انقلاب مرکز استان فارس عنوان کرد: در نهایت  ۱۰ نفر معتمد توسط دادستانی و ۲۰ نفر دیگر نیز توسط فرماندار و رئیس ثبت احوال معرفی و لیست جدید جهت طی مراحل قانونی به هیئت نظارت ارسال شد.</p>
      <p>آسیابی در عین حال گفت: دادستانی شیراز همواره بر اجرای صحیح و دقیق قانون تاکید دارد اما در راستای تعامل، ۴ نفر اعضای معتمد خود را از لیست فرماندار انتخاب و معرفی کرده است تا حسن نیت خود را بر تعامل دوسویه اثبات کرده باشد.</p>
      <p>به گزارش ایسنا، پیش از این فرماندار و رئیس ستاد انتخابات شهرستان شیراز اعلام کرده بود که اعضای هیئت اجرایی انتخابات به دلیل آنکه دادستان از امضای لیست امتناع کرده، از سوی هیئت نظارت تائید نشده است.</p>
      <p>معاون سیاسی استانداری و رئیس ستاد انتخابات استان فارس نیز روز گذشته به خبرنگاران اعلام کرده بود که موضوع انتخاب اعضای هیئت اجرایی انتخابات شیراز برای اعلام نظر نهایی به وزارت کشور ایفاد شده است.</p>
      <p>انتهای پیام</p>
    </article>
  </body>
</html>