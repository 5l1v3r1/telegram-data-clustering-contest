<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/social/a-murit-parintele-daciei-logan-gerard-detourbet-avea-73-de-ani-549711.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T17:09:00+00:00"/>
    <meta property="og:title" content="A murit „părintele” Daciei Logan! Gerard Detourbet avea 73 de ani"/>
    <meta property="og:description" content="Gerard Detourbet, cel care a stat la baza conceptului low-cost în cadrul grupului francez Renault, a încetat din viaţă săptămână trecută la vârsta de 73 de ani, informează portalul francez Caradisiac, specializat în industria auto. Fostul matematician a devenit la începutul anilor 1990 un pion important la Renault, atât de important încât creaţia sa a devenit astăzi un element important al grupului Renault, care profită de creşterea mărcii Dacia în ultimii ani, atât în termeni de volume de vânzări, dar şi de profit. &quot;În 1995, cucerirea Europei era terminată şi am propus comitetului director să ne reformulăm axa strategică prin &quot;internaţionalizarea Renault&quot;, a declarat directorul de atunci al Renault, Louis Schweitzer. În acest sens, o echipă specială compusă din Gérard Detourbet şi alţi membri ai Renault s-au ocupat de proiectul X90, care a devenit ulterior Dacia Logan. Detourbet era renumit pentru faptul că este un om care spunea ceea ce gândea şi care nu avea nimic de pierdut. După ce a preluat dosarul Dacia…"/>
  </head>
  <body>
    <article>
      <h1>A murit „părintele” Daciei Logan! Gerard Detourbet avea 73 de ani</h1>
      <address>
        <time datetime="2019-12-09T17:09:00+00:00">09 Dec 2019, 17:09</time>
      </address>
      <p>Gerard Detourbet, cel care a stat la baza conceptului low-cost în cadrul grupului francez Renault, a încetat din viaţă săptămână trecută la vârsta de 73 de ani, informează portalul francez Caradisiac, specializat în industria auto.<br/><br/>Fostul matematician a devenit la începutul anilor 1990 un pion important la Renault, atât de important încât creaţia sa a devenit astăzi un element important al grupului Renault, care profită de creşterea mărcii Dacia în ultimii ani, atât în termeni de volume de vânzări, dar şi de profit.<br/><br/>"În 1995, cucerirea Europei era terminată şi am propus comitetului director să ne reformulăm axa strategică prin "internaţionalizarea Renault", a declarat directorul de atunci al Renault, Louis Schweitzer.<br/><br/>În acest sens, o echipă specială compusă din Gérard Detourbet şi alţi membri ai Renault s-au ocupat de proiectul X90, care a devenit ulterior Dacia Logan. Detourbet era renumit pentru faptul că este un om care spunea ceea ce gândea şi care nu avea nimic de pierdut. După ce a preluat dosarul Dacia, acesta a devenit ceea ce este în prezent: o marcă care reprezintă 40% din vânzările grupului Renault. Uzina de la Mioveni a fost relansată odată cu introducerea în producţie a modelului Logan, cel care la începutul anilor 2000 a iniţiat noul concept "design to cost", care plasează pe prima prioritate "costurile" în dezvoltarea unui automobil.<br/><br/>Ulterior, Gérard Detourbet ar fi dorit să demisioneze însă Carlos Ghosn l-a convins să rămână. O decizie bună, în condiţiile în care Detourbet a supervizat proiectul Kwid în India şi a reuşit, încă o dată, să lanseze un automobil cu costuri reduse şi să cucerească noi pieţe internaţionale.<br/><br/>Compania Dacia a fost preluată de Renault în anul 1999. Relansată în 2004 cu modelul Logan, Dacia a devenit un jucător de notorietate pe piaţa auto europeană.<br/><br/>În primele nouă luni, un număr de 563.268 de autoturisme şi utilitare marca Dacia au fost vândute la nivel mondial.</p>
      <footer><b>Sursă:</b> <a href="http://www.agerpres.ro/">Agerpres</a></footer>
    </article>
  </body>
</html>