<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/dzonson-na-udaru-kritika-zbog-fotografije-bolesnog-decaka/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:48:00+00:00"/>
    <meta property="og:title" content="Džonson na udaru kritika zbog fotografije bolesnog dečaka"/>
    <meta property="og:description" content="LONDON - Britanski premijer Boris Džonson našao se danas na udaru kritika zbog svog odgovora kada mu je prikazana fotografija bolesnog deteta kako leži na"/>
  </head>
  <body>
    <article>
      <h1>Džonson na udaru kritika zbog fotografije bolesnog dečaka</h1>
      <address><time datetime="2019-12-09T17:48:00+00:00">09 Dec 2019, 17:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524333-750x430.jpg"/>
        <figcaption>Foto: Tanjug/Z.Žestić, arhiva</figcaption>
      </figure>
      <p>LONDON – Britanski premijer Boris Džonson našao se danas na udaru kritika zbog svog odgovora kada mu je prikazana fotografija bolesnog deteta kako leži na podu u bolnici uoči izbor, 12. decembra.</p>
      <p>Tokom današnjeg intervjua, novinar ITV-a više puta je pokušao da Džonsonu pokaže fotografiju na svom telefonu četvorogodišnjeg dečaka koji leži na gomili kaputa u bolnici, koji je prikazan na naslovnoj stranici dnevnika „Miror“, koji podržava laburiste, preneo je Rojters.</p>
      <p>List navodi da je dečak za koga se sumnjalo da ima upalu pluća morao da bude lečen na podu jer nije bilo kreveta.</p>
      <p>Džonson je u početku izbegavao da pogleda u telefon i umesto toga počeo je da iznosi svoje investicione planove za Nacionalnu zdravstvenu službu (NHS) i takođe, rekao da nije imao šansu da vidi fotografiju.</p>
      <p>Novinar je rekao da je Džonson potom uzeo njegov telefon i ubacio ga u džep.</p>
      <p>Kada ga je ponovo pitao za fotografiju, Džonson je izvadio telefon, pogledao ga i rekao: „To je užasna, užasna fotografija“.</p>
      <p>On je rekao da se izvinjava porodici i svima onima koji imaju užasna iskustva u NHS-u, ali da je ono što rade podrška NHS-u.</p>
      <p>„Sve u svemu, mislim da pacijenati u NHS imaju mnogo, mnogo bolje iskustvo od ovog jadnog deteta“, dodao je pre nego što je rekao: „Žao mi je što sam vam uzeo telefon“.</p>
      <p>Opozicione stranke brzo su podelile snimke na društvenim mrežama, rekavši da to pokazuje da se Džonson ne brine za pacijente.</p>
      <p>Politicka urednica BBC-ja Laura Kunsberg napisala je na svom Tviter nalogu da je ministar za zdravlje Met Henkok poslat u bolnicu u Lidsu gde je fotografisan dečak.</p>
      <p>Docekala ga je grupa laburističkih aktivista koji su protestovali, a jedan od njih je udario njegovog savetnika.</p>
      <p>(Tanjug)</p>
    </article>
  </body>
</html>