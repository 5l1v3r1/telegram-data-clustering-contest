<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/lubomir-metnar-ministr-obrany-ceska-republika-usa-nakup-vrtulniky-mark-esper_1912091701_cha"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T17:01:00+00:00"/>
    <meta property="og:title" content="Ministr Metnar ve čtvrtek v USA podepíše dohodu o nákupu vrtulníků Venom a Viper za 14,6 miliardy"/>
    <meta property="og:description" content="Ministerstvo obrany za 12 vrtulníků zaplatí 14,6 miliardy korun, řekl mluvčí úřadu Jan Pejšek."/>
  </head>
  <body>
    <article>
      <h1>Ministr Metnar ve čtvrtek v USA podepíše dohodu o nákupu vrtulníků Venom a Viper za 14,6 miliardy</h1>
      <address><time datetime="2019-12-09T17:01:00+00:00">09 Dec 2019, 17:01</time> by <a rel="author">ČTK</a></address>
      <p>
        <b>Ministerstvo obrany pořídí 12 vrtulníků od firmy Bell formou mezivládní dohody. Lubomír Metnar (za ANO) ho podepíše ve čtvrtek po jednání s americkým ministrem obrany Markem Esperem. Armáda díky tomu dostane stroje za 14,6 miliardy korun, řekl to mluvčí úřadu Jan Pejšek. Metnar do Spojených států odletí v úterý ráno.</b>
      </p>
      <p>Z USA vojáci získají osm víceúčelových vrtulníků UH-1Y Venom a čtyři bojové vrtulníky AH-1Z Viper. Stroje armáda dostane v roce 2023. V její výzbroji nahradí ruské bitevní vrtulníky Mi-24/35.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/zakladna-bagram-cesti-vojaci-afghanistan-ministr-obrany-lubomir-metnar_1911230807_cha"/>
      </related>
      <p>V ceně je kromě vrtulníků výcvik pilotů i personálu, vybavení zbraňovými systémy, munice či údržba. Potřebu pořízení nových strojů armáda zdůvodňuje náhradou stárnoucích bitevních helikoptér i nutností přerušit závislost na technice dodávané z Ruska.</p>
      <p>Česko na konci června obdrželo od americké vlády dvě nabídky na nákup vrtulníků. Nabídce víceúčelových modelů Venom a bojových strojů Viper konkurovala možnost pořídit 12 vrtulníků UH-60M Black Hawk za 13,2 miliardy korun.</p>
      <p>„Na základě doporučení expertní komise jsme se rozhodli pro pořízení systému H-1, tedy kombinaci osmi víceúčelových vrtulníků UH-1Y Venom a čtyř bitevních vrtulníků AH-1Z Viper,“ uvedl Metnar. „Akceptovali jsme americkou nabídku a celý proces nyní završíme během jednání v Pentagonu,“ dodal ministr.</p>
      <h3>Pracovní cesta do USA</h3>
      <p>Již dříve řekl, že ministerstvo dalo rozhodnutím koupit stroje přímo od americké vlády přednost nejbezpečnějšímu a nejtransparentnějšímu druhu zakázky. O způsobu nákupu obrana informovala vládu v polovině listopadu.</p>
      <p>Dohodu o nákupu amerických helikoptér Metnar podepíše ve čtvrtek v Pentagonu po asi hodinovém jednání s americkým protějškem Esperem. Na pracovní cestu do Spojených států se ministr vydá v úterý. Ve Washingtonu má v plánu také jednání se zástupci zbrojních firem sdružených v American-Czech Business Council (ACEBA).</p>
      <p>Zúčastní se také pietního aktu u památníku prvního československého prezidenta Tomáše Garrigua Masaryka a ceremonie na Arlingtonském národním hřbitově, kde jsou pohřbeni padlí vojáci i významné americké osobnosti.</p>
      <related>
        <h4>Související články</h4>
        <a href="https://www.irozhlas.cz/zpravy-domov/metnar-radary-izrael-armada_1912051350_hag"/>
        <a href="https://www.irozhlas.cz/zpravy-svet/erdogan-turecko-armada-nato_1912021802_aur"/>
        <a href="https://www.irozhlas.cz/zpravy-domov/eduard-stehlik-veterani-obrana-ministerstvo-obrany-lubomir-metnar-odbor-veteranu_1912032021_ako"/>
      </related>
    </article>
  </body>
</html>