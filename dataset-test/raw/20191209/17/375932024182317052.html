<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-magyar-gazdasagban-dimenziovaltas-zajlik-1921563/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T17:28:00+00:00"/>
    <meta property="og:title" content="A magyar gazdaságban dimenzióváltás zajlik"/>
    <meta property="og:description" content="Szijjártó Péter szerint a termelésre fókuszálás helyett a magasabb hozzáadott értékű munkahelyekre, a szolgáltatásokra, a kutatásra és a fejlesztésre kerül a hangsúly."/>
  </head>
  <body>
    <article>
      <h1>A magyar gazdaságban dimenzióváltás zajlik</h1>
      <address><time datetime="2019-12-09T17:28:00+00:00">09 Dec 2019, 17:28</time> by <a rel="author">MTI</a></address>
      <h4>A magyar gazdaságban dimenzióváltás zajlik, amely során a termelésre fókuszálás helyett a magasabb hozzáadott értékű munkahelyekre, a szolgáltatásokra, a kutatásra és a fejlesztésre kerül a hangsúly – jelentette ki a külgazdasági és külügyminiszter hétfőn Brüsszelben, a Magyarország unió mellé rendelt képviseletén tartott, egészségügyi innovációval foglalkozó kerekasztal-beszélgetésen.</h4>
      <p>Szijjártó Péter úgy fogalmazott: „fontos, hogy a magyar gazdaságot a ”Made in Hungary„ korszakából az ”Invented in Hungary„ korszakába vezessük át”. Hozzátette: a magyar kormány meghozta a szükséges döntéseket, hogy a fő irányt immár ne a munkahelyek száma, hanem a munkahelyek által képviselt technológiai színvonal jelentse. Kijelentette, a magyar gazdaságpolitika célja, hogy minél több magas hozzáadott értéket előállító munkahely jöjjön létre Magyarországon. Ez egyben azt jelenti, hogy a termelésre fókuszálás helyett a kutatásra és a fejlesztésre helyezi a hangsúlyt.</p>
      <p>A magyar kormány számos lépést tett és tesz annak érdekében, hogy a globális kihívásokhoz alkalmazkodó, az ország versenyképességét növelő innovációs ökoszisztémát hozzon létre – fejtette ki a miniszter.</p>
      <figure>
        <img src="https://www.vg.hu/wp-content/uploads/2019/09/+otf/810w/DKOS20190912002.jpg"/>
        <figcaption>Szijjártó Péter külgazdasági és külügyminiszter<br/>Fotó: MTI/Koszticsák Szilárd</figcaption>
      </figure>
      <p>Ennek érdekében alakította át a támogatási rendszert, hogy kiemelt kormányzati forrásokat kapjanak azok a vállalatok, amelyek új technológiát telepítenek az országba. Magyarország kiemelt támogatást nyújt a technológia-intenzív beruházási projekteknek, valamint a kutatás-fejlesztésbe befektető vállalatok számára. Magyarország ideális kutatás-fejlesztési helyszínné kíván válni, a legvonzóbb és legkedvezőbb befektetési környezetet szeretné kínálni Európában – emelte ki.</p>
      <p>Szavai szerint Magyarországon vannak Európa legalacsonyabb adói – 9 százalékos társasági adó és 15 százalékos személyi jövedelemadó -, a cégek munkáját és folyamatos fejlődését tehát a kontinensen egyedülálló egyszámjegyű társaságiadó-kulcs is segíti. A szociális hozzájárulási adó csökkentésével a vállalatok az így megmaradó pénzt fejlesztésekre fordíthatják – mutatott rá.</p>
      <p>Szijjártó Péter kiemelte azt is, hogy Magyarország a lakosság száma alapján globálisan a 92-dik helyen áll, miközben hozzáköthető a 34-dik legnagyobb exportteljesítmény. A gyógyszeripari export tekintetében pedig a 18-dik helyen szerepel – tette hozzá.</p>
    </article>
  </body>
</html>