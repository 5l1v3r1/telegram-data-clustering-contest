<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/externe/putin-avertizeaza-in-estul-ucrainei-exista-riscul-producerii-unui-masacru-asemanator-celui-de-la-srebrenita-18662062"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T17:55:00+00:00"/>
    <meta property="og:title" content="Putin avertizează: În estul Ucrainei există riscul producerii unui masacru asemănător celui de la Srebreniţa"/>
    <meta property="og:description" content="Preşedintele Rusiei, Vladimir Putin, a declarat marţi că se teme că, în cazul în care Kievul va câştiga controlul asupra regiunii Donbas, din estul Ucrainei, fără nicio granţie, există posiblitatea..."/>
  </head>
  <body>
    <article>
      <h1>Putin avertizează: În estul Ucrainei există riscul producerii unui masacru asemănător celui de la Srebreniţa</h1>
      <h2>Preşedintele Rusiei, Vladimir Putin, a declarat marţi că se teme că, în cazul în care Kievul va câştiga controlul asupra regiunii Donbas, din estul Ucrainei, fără nicio granţie, există posiblitatea producerii unui masacru asemănător cu cel de la Srebreniţa, potrivit TASS.</h2>
      <address><time datetime="2019-12-09T17:55:00+00:00">09 Dec 2019, 17:55</time> by <a rel="author" href="https://www.mediafax.ro/autor/andrei-vacaru" target="_blank">Andrei Vacaru</a></address>
      <p>Masacrul de la Srebreniţa a avut loc în iulie 1995, în timpul războiului din Bosnia, când peste 8.000 de bosniaci, majoritatea bărbaţi, au fost ucişi.</p>
      <p>„Partea ucraineană aduce în discuţie de fiecare dată trimiterea de trupe la graniţa cu Rusia. Ei bine, imaginaţi-vă ce s-ar întâmpla ulterior. Ar fi ca la Srebreniţa”, a spus Putin. „Ce se va întâmpla acolo? Şi cine îi va conduce pe naţionalişti atunci când vor intra în acele teritorii fără să ofere nicio garanţie populaţiei?”, a adăugat acesta.</p>
      <p>Vladimir Putin şi omologul său ucrainean, Volodimir Zelenski au stabilit marţi de comun acord cu Emmanuel Macron şi cancelarul german Angela Merkel implementarea unui armistiţiu complet în regiunile separatiste ucrainene şi, eventual, acordarea unui statut special.</p>
      <p>Conflictul militar din regiunile Doneţk şi Lugansk, între serviciile de securitate ucrainene şi insurgenţi separatişti proruşi, a izbucnit în 2014, după înlăturarea Administraţiei proruse de la Kiev, şi s-a soldat până în prezent cu aproximativ 13.000 de morţi. Acordul de la Minsk, care prevede încetarea ostilităţilor, a fost încălcat în mod frecvent.</p>
      <p>Preşedintele francez Emmanuel Macron a declarat că a fost făcut un progres în sensul restabilirii păcii în regiunea de est a Ucrainei, în cadrul summitului desfăşurat la Paris.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>