<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/12/09/kupeniiat-vot-nai-serioznata-prechka-za-chestnostta-na-vota.432377"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Купеният вот - най-сериозната пречка за честността на вота"/>
    <meta property="og:description" content="По време на избори се върти индустрия за десетки милиони лева | Dnes.bg"/>
  </head>
  <body>
    <article>
      <h1>Купеният вот - най-сериозната пречка за честността на вота</h1>
      <h2>По време на избори се върти индустрия за десетки милиони лева</h2>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Машини ще доставим, пари ще се дадат, организация ще се направи, най-трудно е, според мен, да преодолеем корпоративния и купения вот, коментира президентът Румен Радев на организираната от него на "Дондуков" 2 среща с представители на ЦИК, на институциите, свързани с провеждането и организацията на местните избори тази година, както и анализатори на изборния процес. Целта на срещата е да бъдат набелязани проблемите и начините за тяхното отстраняване.</p>
      <p>Президентът Радев се позова на статистика и доклади, предоставени от ДАНС, МВР и прокуратурата, според които няма съществени разлики между местните избори през 2015 г. и тези през настоящата година.</p>
      <p>Гледайки всичко това, което и социолози и политолози, експерти, обобщават, усещането в хората е, че тук се върти индустрия за десетки милиони, заяви президентът Радев, цитиран от БТА.</p>
      <p>Той очаква да чуе от присъстващите експерти предложения за мерки за справяне с проблема на корпоративния и купения вот, който определи като срамен.</p>
      <p>Това е срамно да се случва в европейска държава в 21-ви век, коментира Радев, като добави, че трябва да се върви към категорично увеличаване на тежестта на наказанията - и административни, и като криминални престъпления. Трябва да търсим дали ще променяме и съотношението, как ще ги класифицираме, кои са административни нарушения, кои - криминални престъпления, защото това е престъпление срещу демокрацията, заяви Радев.</p>
      <p>Това подменя вота на гражданите, коментира той, като добави, че от честността и прозрачността на изборите зависят не просто демокрацията, а легитимността на управлението и на институциите.</p>
      <p> </p>
      <related>
        <h4>Още по темата</h4>
        <a href="https://www.dnes.bg/politika/2019/11/07/bsp-sys-signal-do-evroinstitucii-za-provejdaneto-na-izborite.428845"/>
        <a href="https://www.dnes.bg/mestni-izbori-19/2019/11/06/400-000-izbirateli-po-malko-v-stranata-zloupotrebiava-li-se.428713"/>
      </related>
    </article>
  </body>
</html>