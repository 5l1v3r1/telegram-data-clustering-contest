<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689240/petsas-xeroume-na-prostateyoume-ta-ethnika-mas-symferonta-yparche"/>
    <meta property="og:site_name" content="enikos.gr"/>
    <meta property="article:published_time" content="2019-12-09T17:47:00+00:00"/>
    <meta property="og:title" content="Πέτσας: Ξέρουμε να προστατεύουμε τα εθνικά μας συμφέροντα - Υπάρχει επιχειρησιακός και διπλωματικός σχεδιασμός"/>
    <meta property="og:description" content="Στις ελληνοτουρκικές σχέσεις και τις προκλήσεις της Άγκυρας..."/>
  </head>
  <body>
    <article>
      <h1>Πέτσας: Ξέρουμε να προστατεύουμε τα εθνικά μας συμφέροντα - Υπάρχει επιχειρησιακός και διπλωματικός σχεδιασμός</h1>
      <address>
        <time datetime="2019-12-09T17:47:00+00:00">09 Dec 2019, 17:47</time>
      </address>
      <p>Στις ελληνοτουρκικές σχέσεις και τις προκλήσεις της <a href="http://www.enikos.gr/politics/689209/dendias-eimai-vevaios-oti-to-symvoulio-ypourgon-tha-arthei-sto-yp">Άγκυρας</a>, μετά και την υπογραφή της συμφωνίας Τουρκίας-Λιβύης, αναφέρθηκε ο κυβερνητικός εκπρόσωπος, <a href="http://www.enikos.gr/politics/688165/petsas-akyro-to-mnimonio-tourkias-livyis-borei-na-einai-megalyter">Στέλιος Πέτσας</a>, σημειώνοντας πως “εκπέμπουμε παντού μήνυμα ψύχραιμης αυτοπεποίθησης” και διαβεβαιώνοντας ότι “ξέρουμε να προστατεύουμε τα εθνικά μας συμφέροντα”.</p>
      <p>Σε συνέντευξη που παραχώρησε στον ΘΕΜΑ 104,6, ο κυβερνητικός εκπρόσωπος τόνισε πως στα δύο προηγούμενα Συμβούλια Κορυφής έχει τεθεί το πλαίσιο απάντησης της ΕΕ απέναντι στην τουρκική προκλητικότητα στην Ανατολική Μεσόγειο και ειδικότερα στην Κύπρο και πως αυτό το πλαίσιο θα ενισχύεται συνεχώς, αν οι γείτονές μας συνεχίσουν αυτή τη πρακτική.</p>
      <p>“Όπως έχει πει ο πρωθυπουργός, εμείς θέλουμε πάντα τον σεβασμό του Διεθνούς Δικαίου και των κανόνων καλής γειτονίας. Εναπόκειται στην άλλη πλευρά να δείξει ότι τα σέβεται έμπρακτα και να μην προχωρά συνεχώς σε εμπρηστικές -θα έλεγα- δηλώσεις. Εκπέμπουμε παντού μήνυμα ψύχραιμης αυτοπεποίθησης. Ξέρουμε να προστατεύουμε τα εθνικά μας συμφέροντα και αυτό θα κάνουμε με την ενότητα που διακρίνει τον ελληνικό λαό. Ο επιχειρησιακός και διπλωματικός σχεδιασμός υπάρχει. Περιμένουμε, όμως, να υπάρξει αποκλιμάκωση”, τόνισε.</p>
      <p>Σχετικά με τη συμφωνία Τουρκίας-Λιβύης, υπογράμμισε πως οι κινήσεις της Άγκυρας ήταν σε γνώση και του υπουργείου Εξωτερικών και όλων των αρχών και όχι μόνο των ελληνικών, αλλά και των διεθνών, όλο το προηγούμενο χρονικό διάστημα. Επισήμανε δε, ότι Ευρωπαίοι αξιωματούχοι, αλλά και άλλοι παράγοντες -όπως της αμερικανικής και της ρωσικής διπλωματίας- καταδικάζουν τέτοιου είδους ενέργειες, ενώ πρόσθεσε χαρακτηριστικά ότι δεν σχολιάζει τα εσωτερικά προβλήματα που ενδεχομένως υπάρχουν στη Λιβύη ή στην Τουρκία.</p>
      <p>Όπως τόνισε, αύριο θα συνεδριάσει το Εθνικό Συμβούλιο Εξωτερικής Πολιτικής και θα ενημερωθούν όλα τα κόμματα από τον υπουργό Εξωτερικών. “Εμείς, πάντα, ως κυβέρνηση, κρατούμε την πρωτοβουλία να ενημερώσουμε σε οποιοδήποτε επίπεδο κρίνεται σκόπιμο. Την προηγούμενη εβδομάδα υπήρξε απευθείας επικοινωνία του κ. Δένδια με τους εκπροσώπους των πολιτικών κομμάτων. Τώρα, θα συνεδριάσει το ΕΣΕΠ. Αν χρειαστεί, κάποια στιγμή στο μέλλον, Συμβούλιο Αρχηγών, θα γίνει. Αλλά σε αυτή τη φάση, δεν έχει κριθεί σκόπιμο”, υπογράμμισε, προσθέτοντας πως είναι ξεκάθαρη η καταδίκη, από αμερικανικής πλευράς, της τουρκικής προκλητικότητας σε όλη την Ανατολική Μεσόγειο.</p>
      <p>Στο ίδιο πλαίσιο, ο κυβερνητικός εκπρόσωπος τόνισε πως “υπάρχουν και διμερείς επικοινωνίες, υπάρχει και πολυμερής προσπάθεια από την πλευρά μας. Θα υπάρξει και σχετική επιστολή από το υπουργείο Εξωτερικών προς τα Ηνωμένα Έθνη, σε σχέση με την εξέλιξη των τελευταίων ημερών, γι΄ αυτό το "άκυρο", μνημόνιο μεταξύ Τουρκίας και Λιβύης. Για την κατάθεση του "μνημονίου" (από πλευράς Τουρκίας) στα Ηνωμένα Έθνη, εμείς λαμβάνουμε τα μέτρα μας, ώστε να υπάρχει άμεση απάντηση από τη δική μας πλευρά, νομικά τεκμηριωμένη και με όλα τα επιχειρήματα που έχουμε αναπτύξει το προηγούμενο διάστημα, στο πλαίσιο των Ηνωμένων Εθνών".</p>
      <p>Σχετικά με το Συμβούλιο Εξωτερικών Υποθέσεων της ΕΕ, που συνεδριάζει σήμερα στις Βρυξέλλες, ο κ Πέτσας τόνισε πως “επιδιώκουμε να είναι στο τραπέζι των Ευρωπαίων εταίρων μας η τουρκική προκλητικότητα, ώστε να καταδικάζεται αναλόγως. Ο υπουργός Εξωτερικών αναλαμβάνει επίσης πρωτοβουλία, στο πλαίσιο των συμπερασμάτων του Ευρωπαϊκού Συμβουλίου της 17ης και 18ης Οκτωβρίου για τα Δυτικά Βαλκάνια, να θέσει ξανά το θέμα ώστε να προετοιμαστεί όσο το δυνατόν καλύτερα η επόμενη Σύνοδος του Μαρτίου. Είμαστε υπέρ της ευρωπαϊκής προοπτικής όλων των χωρών των Δυτικών Βαλκανίων και εν προκειμένω των δύο χωρών, που αυτή τη στιγμή έχει ξεκινήσει η όποια συζήτηση με την Ευρωπαϊκή Ένωση".</p>
      <p>Αναφορικά με το μεταναστευτικό, ο κ. Πέτσας είπε ότι είναι αισθητά μειωμένες οι ροές το τελευταίο διάστημα, σημειώνοντας ότι δεν το αποδίδει σε γεωπολιτικές ή άλλες εξελίξεις, αλλά ενδεχομένως να είναι θέμα συγκυρίας, λόγω των καιρικών φαινομένων.</p>
      <p>“Περιμένουμε να έχουμε ένα μεγαλύτερο εύρος χρονικού διαστήματος, προκειμένου να κρίνουμε” συμπλήρωσε, υπενθυμίζοντας ότι ήταν ένα από τα βασικά ζητήματα στη συνάντηση του Κυριάκου Μητσοτάκη με τον Ταγίπ Ερντογάν στο περιθώριο της Συνόδου Κορυφής του ΝΑΤΟ. “Τέθηκε ξεκάθαρα από πλευράς μας, αν επρόκειτο για γεωπολιτικό λόγο που υποκινεί αυτές τις αυξημένες ροές ή για οικονομικό. Και αν είναι ο δεύτερος, φυσικά η ΕΕ -γιατί δεν είναι ένα θέμα διμερές, αλλά ευρωπαϊκό- είναι έτοιμη να συνδράμει και εμείς φυσικά να στηρίξουμε. Αν είναι γεωπολιτικό, φυσικά μιλάμε για μια τελείως αλλαγή στάσης, για ένα θέμα που πλέον θα κρίνεται όχι ως μια βοήθεια προς κατατρεγμένους ανθρώπους που προσπαθούν να ξεφύγουν από το φάσμα της προσφυγιάς, αλλά ως ένα γεωπολιτικό όπλο", είπε΄</p>
      <p>Ο κυβερνητικός εκπρόσωπος χαρακτήρισε “μία κακή συμφωνία” αυτή των Πρεσπών, λέγοντας ότι “κάναμε ό,τι μπορούσαμε για να μην υπογραφεί και να μην κυρωθεί. Από τη στιγμή όμως που κυρώθηκε παράγει αποτελέσματα για το Διεθνές Δίκαιο. Και το Διεθνές Δίκαιο είναι η πυξίδα, η οποία κατευθύνει όλη μας την εξωτερική πολιτική, όπως και στις πρόσφατες εξελίξεις με τη γείτονα Τουρκία".</p>
      <p>Αναφερόμενος στα επεισόδια στο κέντρο της Αθήνας στην επέτειο του Πολυτεχνείου και της δολοφονίας του Αλέξη Γρηγορόπουλου, ο κυβερνητικός εκπρόσωπος είπε ότι η Αστυνομία “κατάφερε να προφυλάξει ιδιωτικές περιουσίες και τουλάχιστον να μην έχουμε την εικόνα που είχαμε τα προηγούμενα χρόνια”. Σχετικά, τέλος, με τις καταγγελίες περί αστυνομικής βίας, απάντησε πως “περιστατικά που μπορεί να κριθεί ότι είναι περιστατικά αυθαιρεσίας, η ίδια η Αστυνομία από τις 7 του μήνα, πριν καν οποιοσδήποτε άλλος αντιδράσει -είτε πολιτικό κόμμα, είτε ΜΜΕ- έστειλε το υλικό στον Συνήγορο του Πολίτη, κινεί η ίδια τις διαδικασίες ελέγχου και ζητά από τους πολίτες, εάν υπάρχει υλικό αυθαιρεσίας, να δοθεί, προκειμένου να αξιολογηθεί και να αποδοθούν ευθύνες όπου πρέπει να αποδοθούν".</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/689181/varvitsiotis-ston-realfm-978-emas-den-mas-endiaferei-na-stratioti%0A%20%20%20%20%0A"/>
        <a href="http://www.enikos.gr/politics/689179/syriza-pros-kyvernisi-enimeroste-ton-lao-gia-ta-ellinotourkika-po%0A%20%20%20%20%0A"/>
        <a href="http://www.enikos.gr/politics/689114/diplomatiko-teichos-apenanti-stin-tourkia-tin-enischysi-ton-symma%0A%20%20%20%20%0A"/>
        <a href="http://www.enikos.gr/politics/689041/voridis-profanos-apaiteitai-enischysi-ton-amyntikon-mas-dynatotit%0A%20%20%20%20%0A"/>
        <a href="http://www.enikos.gr/politics/689030/i-symfonia-tourkias-livyis-stin-atzenta-tou-symvouliou-exoterikon%0A%20%20%20%20%0A"/>
        <a href="http://www.enikos.gr/politics/689031/diakopoulos-den-yparchei-pithanotita-thermou-epeisodiou-me-tin-to%0A%20%20%20%20%0A"/>
        <a href="http://www.enikos.gr/politics/688981/bakogianni-den-tha-epitrepsoume-na-kyriarchisei-i-logiki-oti-ta-n%0A%20%20%20%20%0A"/>
        <a href="http://www.enikos.gr/politics/688992/afstiri-apantisi-ypex-stin-agkyra-i-yvris-einai-i-epilogi-ekeinou%0A%20%20%20%20%0A"/>
        <a href="http://www.enikos.gr/politics/688987/dendias-i-livyi-ekviastike-gia-na-ypograpsei-ti-symfonia-ti-apant%0A%20%20%20%20%0A"/>
      </related>
    </article>
  </body>
</html>