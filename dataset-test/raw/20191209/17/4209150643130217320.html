<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Nove-sankcije-SAD-na-listi-i-pojedinci-i-pravna-lica-iz-Srbije/572806?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T17:04:17+00:00"/>
    <meta property="og:title" content="Nove sankcije SAD, na listi i pojedinci i pravna lica iz Srbije"/>
    <meta property="og:description" content="VAŠINGTON - Ministarstvo finansija SAD uvelo je sankcije za 17 pojedinaca i 29 pravnih lica iz Srbije, Letonije, Venecuele i Kipra."/>
  </head>
  <body>
    <article>
      <h1>Nove sankcije SAD, na listi i pojedinci i pravna lica iz Srbije</h1>
      <address><time datetime="2019-12-09T17:04:17+00:00">09 Dec 2019, 17:04</time> by <a rel="author">Srna</a></address>
      <p>VAŠINGTON - Ministarstvo finansija SAD uvelo je sankcije za 17 pojedinaca i 29 pravnih lica iz Srbije, Letonije, Venecuele i Kipra.</p>
      <p>Među sankcionisanim licima iz Srbije nalazi se Slobodan Tešić, kao i kompanije "Partizan tek", "Tehnoglobal sistems" Beograd, "Gravit limitid" i "Karso limitid", čiji je on vlasnik ili kojima upravlja.</p>
      <p>Tešić je 21. decembra 2017. godine označen kao jedan od najvećih trgovaca oružjem na Balkanu, a skoro deset godina mu je zabranjeno putovanje zbog kršenja sankcija UN na izvoz oružja u Liberiju.</p>
      <p>U dokumentu Ministarstva navodi se da je Tešić direktno ili indirektno vršio podmićivanje ili pružao finansijsku pomoć sa ciljem obezbjeđivanja ugovora o trgovini odužjem sa raznim zemljama.</p>
      <p>Nakon što je označen kao jedan od najvećih trgovaca, Tešić je nastavio da djeluje kao partner iz sjenke u kompanijama čiji je direktan vlasnik ili rukovodilac.</p>
      <p>Sankcije su uvedene i Tešićevim saradnicima, među kojima su njegov zastupnik u međunarodnoj trgovini Goran Andrić, koji direktno ili indirektno upravlja kompanijom "Velkom Trejd" Beograd, direktor i sekretar kompanije "Finrost" na Kipru i predstavnik kompanije "Falkon stratedžis" Esad Kapidžić, generalni direktor "Partizan tek", "Tehnoglobal sistems" Beograd Nebojša Šarenac, kao i direktor "Partizan tek" Zoran Petrović.</p>
      <p>Na listi se nalaze još i vlasnik kompanije "Vektura trans" Milan Subotić, predstavnik kompanije "Araneks" Želimir Petrović, vlasnik 50 odsto kompanije "Falkon stratedžis" Sreten Cvjetković i direktor "Tehnoglobal sistems" Ljubo Maričić.</p>
      <p>Među sankcionisanim kompanijama koje su povezane sa Tešićem nalaze se "Munstorm enterprajzis" i "Tardigrejd limitid" sa Kipra, kao i "Biznis diverziti limitid" u Hong Kongu.</p>
      <p>Sankcijama su blokirana sva sredstva i imovina povezana sa navedenim licima, koje se nalazi u SAD.</p>
    </article>
  </body>
</html>