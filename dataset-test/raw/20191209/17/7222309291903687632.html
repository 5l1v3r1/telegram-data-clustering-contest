<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/vansterforbundet-vill-fortsatta-med-samma-ministrar-i-den-nya-regeringen/"/>
    <meta property="og:site_name" content="HBL"/>
    <meta property="article:published_time" content="2019-12-09T17:28:00+00:00"/>
    <meta property="og:title" content="De gröna och Vänsterförbundet vill fortsätta med samma ministrar i den nya regeringen"/>
    <meta property="og:description" content="De gröna har utsett Maria Ohisalo, Pekka Haavisto och Krista Mikkonen till ministerkandidater för den nya regeringen. Vänsterförbundet utsåg tidigare Li Andersson och Aino-Kaisa Pekonen till sina ministerkandidater."/>
  </head>
  <body>
    <article>
      <h1>De gröna och Vänsterförbundet vill fortsätta med samma ministrar i den nya regeringen</h1>
      <h2>De gröna har utsett Maria Ohisalo, Pekka Haavisto och Krista Mikkonen till ministerkandidater för den nya regeringen. Vänsterförbundet utsåg tidigare Li Andersson och Aino-Kaisa Pekonen till sina ministerkandidater.</h2>
      <address><time datetime="2019-12-09T17:28:00+00:00">09 Dec 2019, 17:28</time> by <a rel="author">SPT</a></address>
      <p>De gröna utsåg sina kandidater till ministerposterna i den nya regeringen på måndagseftermiddagen. Partiet valde att låta <b>Maria Ohisalo</b>, <b>Pekka Haavisto</b> och <b>Krista Mikkonen</b> fortsätta på sina poster.</p>
      <p>Ohisalo, som också är De grönas ordförande, är inrikesminister i den expeditionsministär som efterträdde regeringen Rinne förra veckan. Haavisto är utrikesminister medan Mikkonen är miljö- och klimatminister.</p>
      <p>
        <b>Interpellation mot Haavisto?</b>
      </p>
      <p>Utrikesminister Haavisto har fått kritik efter att <a href="https://www.is.fi/politiikka/art-2000006328005.html">Ilta-Sanomat</a> skrivit att han försökt pressa Utrikesministeriets konsulära chef <b>Pasi Tuominen</b> till att flytta finländska barn från flyktinglägret i syriska al-Hol till Finland.</p>
      <p>Enligt IS lät Haavisto flytta Tuominen till andra uppdrag efter att denne vägrat genomföra flyttoperationen. Haavisto har förnekat att han skulle ha utövat påtryckningar på tjänstemannen.</p>
      <p>– Pekka Haavisto har både den gröna riksdagsgruppens och partidelegationens tydliga och starka stöd. Vi är verkligen stolta över att vi har en utrikesminister som har gjort allt för att man ska kunna utreda hur man kan hjälpa dessa barn, sade den gröna riksdagsgruppens ordförande Emma Kari efter De grönas möte på måndagen.</p>
      <p>Oppositionspartiet Sannfinländarna har meddelat att man planerar en interpellation om Haavisto fortsätter som utrikeminister i den nya regeringen. På måndagen bad Rörelse Nu sina medlemmar svara på frågan om partiets riksdagsgrupp borde delta i en eventuell interpellation mot Haavisto eller inte. Rörelse Nus riksdagsgrupp består av riksdagsledamot <b>Harry Harkimo</b>.</p>
      <p>Haavisto själv kommenterade den eventuella interpellationen med att säga att oppositionen har rätt att interpellera om den så önskar.</p>
      <p>
        <b>Andersson och Pekonen VF:s kandidater</b>
      </p>
      <p>Också Vänsterförbundet utsåg sina kandidater till ministerposterna i den nya regeringen på måndagseftermiddagen. Valet föll på de nuvarande ministrarna <b>Li Andersson</b> och <b>Aino-Kaisa Pekonen</b>.</p>
      <p>Vänsterförbundets ordförande Andersson är undervisningsminister medan Pekonen är social- och hälsovårdsminister.</p>
      <p>Enligt Vänsterförbundets plan kommer Pekonen att inneha sin ministerportfölj den första halvan av regeringsperioden. Därefter är det tänkt att <b>Hanna Sarkkinen</b> blir social- och hälsovårdsminister.</p>
      <p>Den nya regeringen utnämns på tisdag.</p>
    </article>
  </body>
</html>