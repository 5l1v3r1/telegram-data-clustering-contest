<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/a-tsipras-se-sygchysi-i-exoteriki-politiki/"/>
    <meta property="og:site_name" content="ert.gr"/>
    <meta property="article:published_time" content="2019-12-09T17:42:30+00:00"/>
    <meta property="og:title" content="A. Tσίπρας: Σε σύγχυση η εξωτερική πολιτική"/>
    <meta property="og:description" content="Σε εκδήλωση «της Πρωτοβουλίας Πολιτών για την Ανασυγκρότηση της Προοδευτικής Παράταξης», μίλησε το βράδυ της Δευτέρας 9/12 ο Αλέξης Τσίπρας και αναφέρθηκε στην εντολή μετασχηματισμού του ΣΥΡΙΖΑ «σε ένα μαζικό, ανοιχτό και δημοκρατικό κόμμα, που θα αποτελεί τη καρδιά της προοδευτικής παράταξης στον τόπο μας»."/>
  </head>
  <body>
    <article>
      <h1>A. Tσίπρας: Σε σύγχυση η εξωτερική πολιτική</h1>
      <address><time datetime="2019-12-09T17:42:30+00:00">09 Dec 2019, 17:42</time> by <a rel="author">Νάσος Μπράτσος</a></address>
      <p>Σε εκδήλωση «της Πρωτοβουλίας Πολιτών για την Ανασυγκρότηση της Προοδευτικής Παράταξης», μίλησε το βράδυ της Δευτέρας 9/12 ο Αλέξης Τσίπρας και αναφέρθηκε στην εντολή μετασχηματισμού του ΣΥΡΙΖΑ «σε ένα μαζικό, ανοιχτό και δημοκρατικό κόμμα, που θα αποτελεί τη καρδιά της προοδευτικής παράταξης στον τόπο μας».</p>
      <p>Ο κ. Τσίπρας άσκησε συνολική κριτική στην κυβέρνηση και στάθηκε ιδιαίτερα στην αστυνομική βία των ημερών λέγοντας ότι «οι νέοι και οι νέες κακοποιούνται, ξεγυμνώνονται, ταπεινώνονται με πρωτοφανή τρόπο, από τους πραιτοριανούς της Δεξιάς και της άκρας Δεξιάς, με στολή αστυνομικού. Υπό τις ευλογίες του κυρίου Μητσοτάκη, αυτουργού του δόγματος Νόμος και Τάξη».</p>
      <p>Ο πρωθυπουργός έφθασε στην αίθουσα κεντρικού ξενοδοχείου που ήταν ήδη κατάμεστη, συνοδευόμενος από τον Στέφανο Τζουμάκα και έγινε δεκτός με θερμό χειροκρότημα και με το σύνθημα «Ενώνουμε το μέτωπο να πέσει η δεξιά απ τα Πανεπιστήμια μέχρι την δουλειά». Η πλειονότητα των συγκεντρωμένων ήταν πρώην στελέχη του ΠΑΣΟΚ.</p>
      <p>Δίνοντας το στίγμα του εγχειρήματος και απευθυνόμενος προς τους συγκεντρωμένους τους κάλεσε «το στοίχημα του μετασχηματισμού και της διεύρυνσης να το παλέψουμε μαζί. Να δώσουμε όλες μας τις δυνάμεις ώστε ο ΣΥΡΙΖΑ και η Προοδευτική Συμμαχία να μετασχηματιστούν σε ένα σύγχρονο, συμμετοχικό και δημοκρατικό κόμμα της κυβερνώσας Αριστεράς. Της Αριστεράς της εποχής μας. Ένα κόμμα που δεν θα μένει στο επίπεδο των διακηρύξεων, της διαμαρτυρίας, της αντιπολίτευσης, αλλά θα είναι σε θέση να εφαρμόσει το πρόγραμμά του από θέση κυβερνητικής ευθύνης. Ένα κόμμα πολυσυλλεκτικό, όπου οι διαφορετικές απόψεις θα εκφράζονται ανοικτά όχι όμως ως μηχανισμοί αναπαραγωγής της εσωκομματικής εξουσίας, αλλά ως ρεύματα ιδεών».</p>
      <p>Κάνοντας μία αναδρομή από τη μεταπολίτευση του 1974, ανέφερε ότι στην χώρα μας υπήρξαν δυο βασικοί πόλοι που εξέφρασαν την προοδευτική παράταξη. Τα Κομμουνιστικά Κόμματα, η λεγόμενη τότε παραδοσιακή Αριστερά, με το δικό της ιστορικό, πολιτικό, και αξιακό φορτίο και το ΠΑΣΟΚ.</p>
      <p>Ακολούθως άσκησε κριτική στην κυβερνητική πολιτική και λέγοντας ότι είναι επείγουσα η προοδευτική συστράτευση και η δημοκρατική αντίσταση και εξήγησε: «…Την κάνει επείγουσα η παλινόρθωση του πελατειακού και αυταρχικού κράτους, ο χυδαίος νεποτισμός, η επέλαση των δικών τους παιδιών κάθε ηλικίας σε κρατικές θέσεις. Την κάνει επείγουσα η ηγεμονία του ρατσιστικού λόγου, οι ακροδεξιές προκλήσεις και η πατριδοκαπηλία. Την κάνει επείγουσα η εργασιακή ζούγκλα που επιστρέφει, το αρνητικό ρεκόρ δεκαοχταετίας στη σχέση προσλήψεων απολύσεων, η απώλεια δεκάδων χιλιάδων θέσεων εργασίας, η δραματική μείωση των θέσεων σταθερής απασχόλησης σε σχέση με τις ελαστικές. Την κάνουν επείγουσα τα δώρα στην οικονομική ολιγαρχία, με μια σειρά μέτρων και κυρίως με το αναπτυξιακό νομοσχέδιο, και η επιβολή του νεοφιλελευθερισμού ως καθεστώτος τόσο στην οικονομία, όσο και στην κοινωνία. Την κάνει επείγουσα η εξυπηρέτηση των επιδιώξεων του ΣΕΒ και της οικονομικής ολιγαρχίας, η επιβολή μνημονιακών πολιτικών χωρίς μνημόνια, το ξήλωμα του κοινωνικού κράτους, η κοροϊδία της μεσαίας τάξης».</p>
      <p>Ειδική αναφορά έκανε στα θέματα εξωτερικής πολιτικής, καταλογίζοντας στην κυβέρνηση «μία άστατη και σε σύγχυση όπως έδειξε η περίπτωση με τα ΜΟΕ, παθητική και αμήχανη εξωτερική πολιτική. Που μπορεί να εξελιχθεί σε εξαιρετικά επικίνδυνη για τη χώρα». Απάντησε όμως και στον κ. Μητσοτάκη λέγοντας: «Και σε κάθε περίπτωση ο τελευταίος που θα μπορούσε να μας εγκαλέσει για υπονόμευση του εθνικού μετώπου είναι ο κος Μητσοτάκης. Που για να κερδίσει λίγες ψήφους δε δίστασε να δηλητηριάσει και να διχάσει τον ελληνικό λαό, κάνοντας τα εθνικά μας θέματα αντικείμενο κεντρικής πολιτικής αντιπαράθεσης και σημαία ευκαιρίας.</p>
      <p>Ο κ. Τσίπρας απάντησε και σε αιτιάσεις αλλά κριτική από την πλευρά του Κινήματος Αλλαγής: «θα ρωτήσει κανείς καλοπροαίρετα: Θέλετε να έχετε το μονοπώλιο στον προοδευτικό χώρο; Σας ανήκει η δημοκρατική παράταξη; Φυσικά και δεν μας ανήκει η μεγάλη δημοκρατική και προοδευτική παράταξη. Όπως δεν ανήκει σε κανένα. Εμείς ανήκουμε σ΄αυτήν «. Επιτέθηκε όμως στο ΚΙΝΑΛ λέγοντας ότι «δεν παίζουμε στα ζάρια τα ιμάτια της δημοκρατίας, στηρίζοντας τη Δεξιά του κ. Μητσοτάκη στα μεγάλα ζητήματα, την ώρα που ο λαός μας σταυρώνεται από την πολιτική της».</p>
      <p>Πηγές: ΕΡΤ. ΑΠΕ, ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/anakoinosi-syriza-gia-ta-ellinotoyrkika/"/>
        <a href="https://www.ert.gr/perifereiakoi-stathmoi/tripoli/antidrasi-syriza-korinthias-gia-tis-anemogennitries-tis-mikris-zireias/"/>
        <a href="https://www.ert.gr/perifereiakoi-stathmoi/kerkira/kerkyra-vitsas-kokkinovasilis-se-ekdilosi-toy-syriza/"/>
        <a href="https://www.ert.gr/perifereiakoi-stathmoi/komotini/komotini-stin-armeniki-koinotita-o-voyleytis-dimitris-charitoy/"/>
        <a href="https://www.ert.gr/perifereiakoi-stathmoi/komotini/tomeas-dikaiomaton-syriza-i-aristera-sto-pleyro-tis-neolaias-kai-ton-agonon-tis/"/>
        <a href="https://www.ert.gr/perifereiakoi-stathmoi/tripoli/o-syriza-korinthias-gia-to-koinoniko-merisma/"/>
      </related>
    </article>
  </body>
</html>