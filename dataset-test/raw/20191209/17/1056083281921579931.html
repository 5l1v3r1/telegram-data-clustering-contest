<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813744/%DB%B4%DB%B7-%D9%86%D9%81%D8%B1-%D8%A7%D8%B2-%D8%AD%D9%88%D8%B2%D9%87-%DA%AF%D9%84%D9%BE%D8%A7%DB%8C%DA%AF%D8%A7%D9%86-%D9%88-%D8%AE%D9%88%D8%A7%D9%86%D8%B3%D8%A7%D8%B1-%D8%AF%D8%A7%D9%88%D8%B7%D9%84%D8%A8-%D9%86%D9%85%D8%A7%DB%8C%D9%86%D8%AF%DA%AF%DB%8C-%D9%85%D8%AC%D9%84%D8%B3-%D8%B4%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:35:00+00:00"/>
    <meta property="og:title" content="۴۷ نفر از حوزه گلپایگان و خوانسار داوطلب نمایندگی مجلس شدند"/>
    <meta property="og:description" content="ایسنا/اصفهان فرماندار گلپایگان گفت: در این دوره از انتخابات مجلس شورای اسلامی از حوزه گلپایگان و خوانسار ۴۷ نفر ثبت نام قطعی کردند ضمن اینکه کد رهگیری یک کاندیدا هنوز در سایت مربوطه به ثبت نرسیده است."/>
  </head>
  <body>
    <article>
      <h6 class="kicker">فرماندار گلپایگان خبر داد</h6>
      <h1>۴۷ نفر از حوزه گلپایگان و خوانسار داوطلب نمایندگی مجلس شدند</h1>
      <address><time datetime="2019-12-09T17:35:00+00:00">09 Dec 2019, 17:35</time> by <a rel="author">سید حبیب الله وکیل زاده</a></address>
      <p>ایسنا/اصفهان فرماندار گلپایگان گفت: در این دوره از انتخابات مجلس شورای اسلامی از حوزه گلپایگان و خوانسار ۴۷ نفر ثبت نام قطعی کردند ضمن اینکه کد رهگیری یک کاندیدا هنوز در سایت مربوطه به ثبت نرسیده است.</p>
      <p>حسین یارمحمدیان عصر امروز (دوشنبه) در جمع خبرنگاران، اظهار کرد: انتخابات یازدهمین دوره مجلس شورای اسلامی دوم اسفند ماه جاری در سراسر کشور با شعار "گام دوم انقلاب اسلامی، قانون مداری، بی‌طرفی و انسجام ملی" برگزار می شود.<br/><br/> وی ادامه داد: بررسی صلاحیت های داوطلبان از طریق مراجع چهارگانه (وزارت اطلاعات، دادستانی کل کشور، ثبت احوال، نیروی انتظامی و پلیس بین الملل) در وزارت کشور از ۱۰ تا ۲۱ آذرماه انجام می شود. در تاریخ ۲۷ آذرماه به رد صلاحیت شدگان توسط فرمانداری ابلاغ لازم انجام می شود و آنها می توانند از تاریخ ۲۸ آذر تا یکم دی ماه به رد صلاحیت خود اعتراض کنند.</p>
      <p>به گزارش ایسنا، فرماندار گلپایگان گفت: در تاریخ ۲۲ بهمن اسامی قطعی نامزدها منتشر می‌شود. کاندیداها به مدت هفت روز، از ۲۴ بهمن تا ۳۰ بهمن می توانند تبلیغات خود را انجام دهند و نهایتاً در دوم اسفندماه مردم به پای صندوق های رای خواهند رفت.<br/><br/> یارمحمدیان با بیان اینکه جوان ترین کاندید متولد سال ۱۳۶۸ و مسن‌ترین داوطلب متولد سال ۱۳۳۲ است، اضافه کرد: در این دوره از انتخابات مجلس شورای اسلامی از حوزه گلپایگان و خوانسار ۴۷ نفر ثبت نام قطعی کردند ضمن اینکه کد رهگیری یک کاندیدا هنوز در سایت مربوطه به ثبت نرسیده است.</p>
      <p>فرماندار گلپایگان افزود: در انتخابات مجلس دهم هم ۴۷ نفر از این حوزه انتخابی ثبت نام کرده بودند، همچنین در دوره قبل ۲ درصد و امسال ۶ درصد از ثبت نام کنندگان را بانوان تشکیل می‌دهند.<br/><br/> وی خاطرنشان کرد: در بین سمت ثبت نام کنندگان پنج نفر مدرک تحصیلی لیسانس، ۳۵ نفر فوق لیسانس، ۵ نفر دکترا و دو نفر مدرک حوزوی دارند، همچنین در بین ثبت‌نام‌کنندگان شاهد سه نفر پزشک، یک فرهنگی، ۱۸ کارمند، ۹ نفر بازنشسته، ۴ نفر استاد دانشگاه، ۷ نفر شغل آزاد، دو نفر روحانی، یک نفر  وکیل و یا قاضی و یک نماینده مجلس هستیم.<br/><br/>فرماندار گلپایکان پیش بینی‌ کرد که درصد شرکت کنندگان انتخابات در شهرستان گلپایگان وضعیت مطلوب‌تری نسبت به شهرستان ها داشته باشد. در دوره قبل مشارکت در انتخابات ۷۵ درصد بود و پیش بینی می شود امسال حدود ۷۰ درصد باشد.</p>
      <p>انتهای پیام</p>
    </article>
  </body>
</html>