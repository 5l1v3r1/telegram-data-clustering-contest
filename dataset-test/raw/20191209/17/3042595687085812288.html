<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skarp-nok-til-a-stoppe-liverpool/71909005"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T17:29:01+00:00"/>
    <meta property="og:title" content="Skarp nok til å stoppe Liverpool"/>
    <meta property="og:description" content="Salzburg-Liverpool er en fotballkamp med to overordnede og globale fokus. Tittelforsvarernes avansement, og Erling Braut Haaland (19)."/>
  </head>
  <body>
    <article>
      <h1>Skarp nok til å stoppe Liverpool</h1>
      <h2>Salzburg-Liverpool er en fotballkamp med to overordnede og globale fokus. Tittelforsvarernes avansement, og Erling Braut Haaland (19).</h2>
      <address><time datetime="2019-12-09T17:29:01+00:00">09 Dec 2019, 17:29</time> by <a rel="author">Morten P KOMMENTAR</a></address>
      <p><b>LIVERPOOL VIL ALLTID</b> trekke mye oppmerksomhet fordi de er Liverpool, en klubb med globalt nedslagsfelt. Akkurat nå, som Champions Leagues tittelforsvarere med en viss fare for å havne i Europa League på nyåret, litt mer enn ellers.</p>
      <p><b>BLANDER DU HØSTENS</b> Champions League-sensasjon inn i den miksen får du en sjelden interessant fotballkamp. På de fleste dager er ikke Salzburg-Liverpool et fluepapir på den internasjonale kalenderen, selv om Liverpools menighet er trofast, stor og lojal.</p>
      <p>Med en guttunge fra Jæren mellom Liverpool og avansement til cupspillet på nyåret, er kampen gigantisk.</p>
      <p>Den vil bli fulgt på alle kontinenter.</p>
      <p><b>ERLING BRAUT HAALAND</b> har tatt den internasjonale fotballen med storm denne høsten, fått alle klubber med en viss størrelse og respekt for egen rekruttering til å gjøre dybdeanalyser av det norske fenomenet, og gjort seg selv til fritt vilt når 2020 snart kommer med to nye overgangsvinduer. Det er en posisjon og en oppmerksomhet bare Martin Ødegaard har opplevd av norske fotballspillere, den gangen han som 15-åring reiste Europa rundt under merkelappen "verdens beste fotballspiller født i 1998".</p>
      <p>Erling Braut Haaland er mer enn det.</p>
      <p>Erling Braut Haaland er verdens beste målscorer født i år 2000.</p>
      <p>Og det er ikke bare en tenkt klisjé og en merkelapp vi har funnet opp her i A/S Steinrøysa.</p>
      <p>Det er et offisielt faktum.</p>
      <p><b>DET SALZBURG-SPISSEN</b> har gjort i høst – 27 mål på 21 kamper i alle konkurranser, der åtte av dem er scoret på fem Champions League-kamper, tre fra start og to innhopp – er en makeløs statistikk. På veien til Salzburg-Liverpool denne andre tirsdagskvelden i desember 2019, har Erling Braut Haaland blandet seg inn i noen av fotballens mest eksklusive statistikker, og skrevet sitt eget navn inn blant noen av verdens største stjerner.</p>
      <p>Han har flyttet grenser og satt nye standarder for hva som er mulig for tenåringer.</p>
      <p>Har Erling Braut Haaland en sånn kveld til i seg på denne siden av jul, kan Jürgen Klopp fort møte Ole Gunnar Solskjær i Europa til våren.</p>
      <p><b>JEG SIER IKKE</b> at det skjer, vi kan ikke forvente noe som helst, men der Norges nye stjernespiss er akkurat nå synes alt å være mulig. Han scorer mange mål fordi han scorer mange mål. Det kommer helt naturlig. Noen vil si det kommer av seg selv. Men det skyldes ikke bare Erling Braut Haaland, det skyldes også ekstremt gode lagkamerater som har samhandlet seg fram til en offensiv der overgangene fra forsvar til angrep, bruddene den moderne fotballen er tuftet på, virker som utskytningsramper for kontringer de færreste lag er i stand til.</p>
      <p>Liverpool er et sånt lag, de er mest sannsynlig enda bedre.</p>
      <p>I Salzburg kan de få smake egen medisin.</p>
      <p><b>VI HAR SETT</b> Erling Braut Haaland to ganger mot en av verdens beste midtstoppere, Napolis Kalidou Koulibaly. Han scoret begge gangene. Vi så ham en halvtime mot han som går for å være enda bedre, verdens beste midtstopper, Liverpools Virgil van Dijk. Han scoret på Anfield også. Det tok bare tre minutter. Og scorer han igjen, mot et Liverpool som har trøblet mye i gruppespillene før de møtte Sander Berges førstereisvenner fra Genk der nede i Belgia i slutten av oktober (4-1), kan dette bli en sjelden kveld.</p>
      <p>Red Bull Salzburg-Liverpool er en stor fotballkamp.</p>
      <p>Erling Braut Haaland-Liverpool er den verden venter på.</p>
    </article>
  </body>
</html>