<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/vienas-is-portugalijos-futbolo-vadovu-dalijosi-patirtimi-su-lietuvos-specialistais/73696"/>
    <meta property="og:site_name" content="EURO FOOTBALL"/>
    <meta property="article:published_time" content="2019-12-09T17:14:51+00:00"/>
    <meta property="og:title" content="Vienas iš Portugalijos futbolo vadovų dalijosi patirtimi su Lietuvos specialistais"/>
    <meta property="og:description" content="Vilniuje surengtoje futbolo konferencijoje dalyvavęs dabartinis Portugalijos futbolo techninis direktorius Jose Couceiro taip pat apsilankė ir Lietuvos futbolo federacijoje, kur su federacijos techninio departamento darbuotojais bei nacionalinių rinktinių treneriais aptarė futbolo vystymo gerąją patirtį."/>
  </head>
  <body>
    <article>
      <h1>Vienas iš Portugalijos futbolo vadovų dalijosi patirtimi su Lietuvos specialistais</h1>
      <address>
        <time datetime="2019-12-09T17:14:51+00:00">09 Dec 2019, 17:14</time>
      </address>
      <p>Vilniuje surengtoje futbolo konferencijoje dalyvavęs dabartinis Portugalijos futbolo techninis direktorius Jose Couceiro taip pat apsilankė ir Lietuvos futbolo federacijoje, kur su federacijos techninio departamento darbuotojais bei nacionalinių rinktinių treneriais aptarė futbolo vystymo gerąją patirtį.</p>
      <p>Buvęs FBK „Kaunas“ ir Lietuvos nacionalinės rinktinės treneris parengė pristatymą tema „Portugališko futbolo šaknys ir jo plėtojimas“. J. Couceiro papasakojo, kaip Portugalijoje formavosi ir įsitvirtino futbolo sistema, kaip ši sistema veikia jo šalyje nuo regionų iki nacionalinės rinktinės, kokiu principu rengiamos pasiruošimo treniruotės bei kokie esminiai skirtumai tarp lietuviško ir portugališko futbolo struktūrų.</p>
      <p>Po susitikimo LFF techninis direktorius Patrick De Wilde džiaugėsi, kad pavyko pasikviesti tokio lygio specialistą ir neformaliai aptarti rūpimus klausimus. „Jose dalyvavo Vilniuje vykusioje konferencijoje ir mes pagalvojome, jog tai yra puiki proga pasikviesti jį pas mus ir paprašyti pasidalinti savo patirtimi su mūsų darbuotojais. Didelis pranašumas yra tai, kad J. Couceiro yra gerai susipažinęs su Lietuvos futbolu. Labai džiaugiuosi, kad mano kolega iš Portugalijos sutiko ilgiau pasilikti Lietuvoje ir pasidalinti savo patirtimi su mūsų futbolo specialistais“, - sakė P. De Wilde.</p>
      <p>Patrick De Wilde pabrėžė, jog pažangiausios pasaulio futbolo federacijos yra sektinas pavyzdys lietuviams. „Mes – atvira federacija, kuri pasirengusi mokytis iš sėkmingų pavyzdžių. Net jeigu negalime adaptuoti kitų federacijų darbo principų, mes galime ir turime pasimokyti iš jų tradicijų.“</p>
      <p>LFF surengtoje konferencijoje dalyvavo ir dabartinis nacionalinės rinktinės treneris Valdas Urbonas, kuris paruošė ataskaitinį vienerių metų pristatymą, kuriame dalinosi savo patirtimi, pasiekimais bei problemomis.</p>
      <p>„Visi aiškiai suprantame, kad Lietuvos ir Portugalijos futbolas yra absoliučiai skirtinguose lygmenyse, tačiau esu įsitikinęs, jog tik lygiuodamiesi į sėkmingus pavyzdžius galime efektyviai mokytis bei tobulėti. Šis susitikimas buvo labai įdomus ir naudingas“, - teigė LFF techninis direktorius.</p>
    </article>
  </body>
</html>