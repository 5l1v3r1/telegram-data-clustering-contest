<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1423231/super-league-oi-pitsirikades-rookies-poy-xehorisan-ston-proto-gyro"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T17:25:00+00:00"/>
    <meta property="og:title" content="Super League: Οι πιτσιρικάδες «rookies» που ξεχώρισαν στον πρώτο γύρο"/>
    <meta property="og:description" content="To gazzetta.gr ξεχωρίζει τις 5 περιπτώσεις νεαρών παικτών που μας συστήθηκαν φέτος στα γήπεδα της Super League 1 και μας έκαναν να… ασχοληθούμε μαζί τους "/>
  </head>
  <body>
    <article>
      <h1>Super League: Οι πιτσιρικάδες «rookies» που ξεχώρισαν στον πρώτο γύρο</h1>
      <h2>To gazzetta.gr ξεχωρίζει τις 5 περιπτώσεις νεαρών παικτών που μας συστήθηκαν φέτος στα γήπεδα της Super League 1 και μας έκαναν να… ασχοληθούμε μαζί τους </h2>
      <address><time datetime="2019-12-09T17:25:00+00:00">09 Dec 2019, 17:25</time> by <a rel="author" href="http://www.gazzetta.gr/dimosiografos/giorgos-ntimenos" target="_blank">Γιώργος Ντυμένος</a></address>
      <p>Πρωταγωνιστές στην μπάλα είναι οι παίκτες και κάθε νέο πρόσωπο έλκει την περιέργεια. Πόσες φορές δεν έχουμε αναρωτηθεί ποιος είναι εκείνος ο πιτσιρικάς που ντεμπουτάρισε σε ένα ματς και έκανε αίσθηση. Ξεχωρίσαμε λοιπόν τους 5  «rookies» του πρώτου γύρου, δηλαδή τους ισάριθμους παίκτες που ηλιακά… συγκλίνουν στον μπασκετικό όρο που δανειστήκαμε, αλλά και την ίδια στιγμή αγωνίστηκαν για πρώτη φορά στην Super League κατά τη διάρκεια του φετινού πρώτου γύρου.  </p>
      <p><b>Ραντζέλοβιτς Λάζαρ (Ολυμπιακός)<br/></b>Αποκτήθηκε το καλοκαίρι του 2018 από τον Ολυμπιακό, όμως έβγαλε την περασμένη σεζόν δανεικός στην Ραντνίτσκι, με πολύ καλές επιδόσεις (40 ματς, 7 γκολ, 12 ασίστ). Υπό αυτές τις συνθήκες το καλοκαίρι ξεκίνησε προετοιμασία με τον Ολυμπιακό, αλλά κακά τα ψέματα ουδείς του έδινε πολλές ελπίδες να μείνει στο λιμάνι, λόγω του «συνωστισμού» που υπάρχει στα «ερυθρόλευκα» άκρα. Ομως εκείνος δεν τα παράτησε. Δούλεψε και ήταν η αποκάλυψη του καλοκαιριού.</p>
      <p>Οι εξαιρετικές του εμφανίσεις στους αγώνες του Φαλήρου με Ιστανμπουλσπόρ και Κράσνονταρ για την προκριματική φάσης του Τσάμπιονς Λιγκ τον κράτησαν στο ρόστερ και πλέον στα 22 του λογίζεται πως παίκτης αποστολής. Στο πρωτάθλημα ακόμη δεν έχει βρει δίχτυα, αλλά ο Σέρβος μεσοεπιθετικός συγκαταλέγεται στις αποκαλύψεις της σεζόν.</p>
      <p><b>Περέα Χουάν Χοσέ Μεντόζα (Παναθηναϊκός)<br/></b>Ηρθε στα μέρη μας στα τέλη του Αυγούστου προερχόμενος από τη δεύτερη ομάδα της Πόρτο. Ο Κολομβιανός φορ ντεμπουτάρισε στην Super League με αντίπαλο τον ΟΦΗ και μάλιστα κέρδισε το πέναλτι μέσω το οποίο ο Μακέντα μείωσε το σκορ.</p>
      <p>Φορ περιοχής, με τους «Δράκους» μετρούσε συμμετοχές στο Youth League, χωρίς όμως να βρει δίχτυα. Το πρώτο του γκολ σε υψηλό επίπεδο ήταν στο ντέρμπι με την ΑΕΚ στο 71’ και ξέχωρα από την αγωνιστική του παρουσία «κερδίζει» τις εντυπώσεις και από το πόσο εκδηλωτικός είναι μέσα στο γήπεδο. Οπως συνέβη στον αγώνα με τον Αρη, όπου σκόραρε και έβαλε τα κλάματα, αλλά τελικά το γκολ του δεν μέτρησε (θα ήταν το παρθενικό του σε επαγγελματικό επίπεδο). Μετρά ήδη στη σεζόν 11 εμφανίσεις, 1 τέρμα και 3 κερδισμένα πέναλτι! </p>
      <p><b>Τσιλιγγίρης Απόστολος (Αρης)<br/></b>Το καλοκαίρι ανηφόρισε στη Θεσσαλονίκη προερχόμενος από τον Ηρόδοτο και στα τέλη του Αυγούστου ανακοινώθηκε πως υπέγραψε επαγγελματικό συμβόλαιο. Ξεκίνησε τη σεζόν ως 3ος γκολκίπερ πίσω από Κουέστα, Εμαν και φάνταζε δύσκολο να βρει τον δρόμο για το αρχικό σχήμα. Εκείνη την εποχή αν του έλεγαν πως θα παίξει 1-2 ματς Κυπέλλου, μάλλον θα ήταν ικανοποιημένος. Αλλά στην μπάλα όπως και τη ζωή ποτέ δεν ξέρεις τι σου ξημερώνει.</p>
      <p>Στο ντέρμπι με τον ΠΑΟΚ τραυματίστηκε ο Κουέστα και ο 19χρονος πορτιέρε «ανέβηκε» 2ος στην ιεραρχία. Στις 10 Νοεμβρίου και στην αναμέτρηση με τον Αστέρα Τρίπολης αποβλήθηκε ο Εμαν και στο 89' της αναμέτρησης με το σκορ στο «εύθραυστο» 2-1, κλήθηκε να παίξει. Μόνο ψαρομένος δεν έδειξε και  την επόμενη αγωνιστική ξεκίνησε βασικός κόντρα στην ΑΕΚ στο ΟΑΚΑ. Εξαιρετικός, «νικήθηκε» μόνο από τα 11 βήματα και αυτόματα πιτσιρικάς διατήρησε τη θέση του και απέναντι στη Λαμία.</p>
      <figure>
        <img src="http://www.gazzetta.gr/sites/default/files/sitefiles_2019-12/2766778_1.jpg"/>
      </figure>
      <p><b>Αντζουλάς Γιώργος (Αστέρας Τρίπολης)<br/></b>Σε μεγάλο βαθμό μπορεί να ειπωθεί πως έμεινε στον Αστέρα από... σπόντα. Ολοκλήρωσε την περασμένη σεζόν ως δανεικός στη Φιορεντίνα,  έκανε πολύ καλές εμφανίσεις με τη 2η ομάδα της και μάλιστα συμπεριλήφθηκε στην καλύτερη ενδεκάδα της Primavera και κατέκτησε το Primavera TIM Cup.</p>
      <p>Ομως οι «βιόλα» δεν ενεργοποίησαν την οψιόν απόκτησης που είχαν, καθώς μπήκαν σε διαδικασία αλλαγής ιδιοκτησιακού καθεστώτος όπως και συνέβη. Ξεκίνησε προετοιμασία με τους Αρκάδες, όμως στην Ιταλία διατηρούσε πολύ καλό όνομα και στα τέλη του Αυγούστου η Σαμπντόρια κινήθηκε για την απόκτησή του.</p>
      <p>Εκεί που όλα έδειχναν έτοιμα για το deal, ο παλαίμαχός της άσος Τζιανλούκα Βιάλι μαζί με επιχειρηματίες έκαναν πρόταση να πάρουν τις μετοχές της και εκ νέου όλα «πάγωσαν». Μάλιστα στο τέλος παλιός φορ της ομάδας δεν κατάφερε να πάρει τα «ηνία» του συλλόγου και λόγω της καραμπόλας που υπήρξε, ο 19χρονος αμυντικός έμεινε στο «Θ. Κολοκοτρώνης». Στα πρώτα ματς που οι Τριπολιτσιώτες έπαιζαν 3-6-1 ήταν βασικός στα στόπερ, όμως ξαφνικά με τετράδα ο Μπόρχα Χιμένεθ τον πέρασε δεξί μπακ! Στην πορεία τον «ξέχασε» αλλά ο μικρός έχει όλα τα προσόντα να κάνει μία μεγάλη καριέρα.</p>
      <p><b>Νταβιώτης Γιώργος (Ατρόμητος)<br/></b>Γέννημα θρέμμα των ακαδημιών του Ατρόμητου, εντάχθηκε σε αυτές το 2015 προερχόμενος από τον Αγιο Ιερόθεο, ενώ επαγγελματίας έγινε το 2018 μετά από εισήγηση του Νταμίρ Κάναντι. Την περασμένη σεζόν συμμετείχε σε ορισμένες αποστολές και ντεμπουτάρισε στη μεγάλη κατηγορία στη φετινή πρεμιέρα του πρωταθλήματος. Ο 20χρονος κεντρικός χαφ μετρά ήδη 5 εμφανίσεις εκ των οποίων οι 2 είναι βασικός και την ίδια στιγμή «μονιμοποιήθηκε» στις μικρές εθνικές ομάδες.</p>
    </article>
  </body>
</html>