<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793565/%D8%B3%D9%86%D8%AF-%D8%A7%D8%B1%D8%AA%D9%82%D8%A7%DB%8C-%D9%88%D8%B6%D8%B9%DB%8C%D8%AA-%D8%B2%D9%86%D8%A7%D9%86-%D9%88-%D8%AE%D8%A7%D9%86%D9%88%D8%A7%D8%AF%D9%87-%D8%AE%D9%88%D8%B2%D8%B3%D8%AA%D8%A7%D9%86-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:44:24+00:00"/>
    <meta property="og:title" content="با حضور معاونت امور بانوان و خانواده رئیس جمهور؛ سند ارتقای وضعیت زنان و خانواده خوزستان رونمایی شد"/>
    <meta property="og:description" content="اهواز - سند ارتقای وضعیت زنان و خانواده خوزستان به عنوان هجدهمین استان با حضور معصومه ابتکار معاون امور بانوان و خانواده ریاست جمهوری رونمایی شد."/>
  </head>
  <body>
    <article>
      <h1>با حضور معاونت امور بانوان و خانواده رئیس جمهور؛ سند ارتقای وضعیت زنان و خانواده خوزستان رونمایی شد</h1>
      <address>
        <time datetime="2019-12-09T17:44:24+00:00">09 Dec 2019, 17:44</time>
      </address>
      <p>به گزارش <a href="https://www.mehrnews.com/">خبرنگار مهر</a>، فرانک موسوی مدیرکل بانوان استانداری خوزستان عصر امروز در مراسم رونمایی از سند ارتقای وضعیت زنان و خانواده خوزستان اظهار کرد: سی و یک دستگاه اجرایی در استان خوزستان هیچ انتصابی در رده مدیریتی برای بانوان انجام نداده اند که از آن جمله می‌توان به صنعت و معدن، بنیاد شهید، امور عشایر، آب و فاضلاب خوزستان، امور اقتصادی و دارایی، علم و فناوری، فرودگاه خوزستان و کمیته امداد اشاره کرد.</p>
      <p>وی افزود: در این میان پژوهشکده آبزی پروری و کانون پرورش فکری کودکان و نوجوانان انتصاب بانوان در رده مدیریتی را تا بالای ۳۰ درصد محقق کردند.</p>
      <p>مدیرکل امور بانوان استانداری خوزستان گفت: تدوین سند ارتقای وضعیت زنان و خانواده خوزستان بیش از یک سال زمان برد و برای انجام یک کار تخصصی با تمامی ذینفعان در حوزه زنان مشورت شد.</p>
      <p>وی بیان کرد: این سند در نهایت در کارگروه اجتماعی استانداری خوزستان مطرح و برای حوزه اقتصاد، آموزش و سایر بخش ها کارهای قابل استنادی در آن انجام شده است.</p>
      <p>موسوی بیان کرد: در این سند برای ارتقای مشارکت اقتصادی زنان در خوزستان، کاهش نرخ بیکاری زنان تحصیلکرده این استان، افزایش سهم زنان در دسترسی به تسهیلات اشتغال زایی و همچنین راه اندازی سامانه اطلاعات زنان به منظور ایجاد ارتباط بین عرضه نیروی کار و تقاضای نیروی کار برنامه ریزی شده است.</p>
      <p>وی بیان کرد: برنامه ریزی برای ارائه تسهیلات و مشاوره‌های مالی به زنان، کسب اطلاع از استعدادها و ظرفیت‌ها، انتخاب مشاور و مجری طرح از زنان تحصیل کرده استان و همچنین انعقاد تفاهمنامه بین دانشگاه و برخی نهادهای صنعتی و کشاورزی در خصوص هدایت پایان نامه های تحصیلی به سمت بررسی و رفع مشکلات و چالش‌های این دو حوزه به منظور افزایش اشتغال‌زایی بانوان نیز در دستور کار قرار دارد.</p>
      <p>وی در پایان تصریح کرد: ساخت انیمیشن هایی با محوریت مهارتهای زندگی در استان نیز در سند ارتقای وضعیت زنان و خانواده خوزستان دیده شده است.</p>
    </article>
  </body>
</html>