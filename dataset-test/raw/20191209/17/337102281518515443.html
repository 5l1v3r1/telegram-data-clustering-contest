<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%B1%D8%AF%D9%85-%D8%B9%D8%B1%D8%A7%D9%82-%D8%A8%D9%87-%D8%B1%D8%BA%D9%85-%D8%AD%D9%85%D9%84%D8%A7%D8%AA-%D9%87%D8%AF%D9%81%D9%85%D9%86%D8%AF-%D9%88-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%A8%D8%B3%DB%8C%D8%AC-%D9%88-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AE%D9%88%D8%AF-%D8%B1%D8%A7-%D8%AF%D9%86%D8%A8%D8%A7%D9%84-%D9%85%DB%8C%E2%80%8C%DA%A9%D9%86%D9%86%D8%AF-20191209/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-12-09T17:34:22+00:00"/>
    <meta property="og:title" content="مردم عراق، به رغم حملات هدفمند و سازمان یافته، بسیج و اعتراضات خود را دنبال می‌کنند"/>
    <meta property="og:description" content="بسیج مردم عراق در اعتراض به دولت این کشور و فساد و ناکارآمدی سیاستمردان و نیز حکومت جمهوری اسلامی ایران که به حمایت از آنها متهم شده است، به رغم حملات خونین و قتل‌های هدفمند، همچنان ادامه دارد. امروز صدها تن از مردم با شرکت در مراسم تشییع «فاهم الطائی»،..."/>
  </head>
  <body>
    <article>
      <h1>مردم عراق، به رغم حملات هدفمند و سازمان یافته، بسیج و اعتراضات خود را دنبال می‌کنند</h1>
      <address>
        <time datetime="2019-12-09T17:34:22+00:00">09 Dec 2019, 17:34</time>
      </address>
      <p>
        <b>بسیج مردم عراق در اعتراض به دولت این کشور و فساد و ناکارآمدی سیاستمردان و نیز حکومت جمهوری اسلامی ایران که به حمایت از آنها متهم شده است، به رغم حملات خونین و قتل‌های هدفمند، همچنان ادامه دارد. امروز صدها تن از مردم با شرکت در مراسم تشییع «فاهم الطائی»، کنشگر مدنی فعال در اعتراضات اخیر، مخالفت خود را با دو حکومت عراق و ایران اعلام داشتند.</b>
      </p>
      <p>قتل «فاهم الطائی»، بگفتۀ افرادی که در مراسم تشییع او شرکت کردند، عزم مخالفان را در پیگیری خواست‌های خود خدشه دار نخواهد ساخت. «فاهم الطائی»، ۵٣ ساله، یکی از چهره‌های برجستۀ اعتراضات در کربلا بود که یکشنبه شب ٨ دسامبر در برابر خانۀ خود توسط دو موتور سوار به قتل رسید. دو تن از دوستان او که این قتل در برابر آنان انجام گرفت نیز، بگفتۀ یک منبع آگاه، از سوی تیراندازان و همدستان آنان با موتور و اتوموبیل تحت تعقیب واقع شده و یکی از آنان از پشت هدف گلوله قرار گرفته است.</p>
      <p>هفتۀ گذشتۀ «زهرا علی»، دختر ١٩ ساله، که وی نیز در اعتراضات جاری فعال بود ربوده و کشته شد. «زید الخفاجی» یک عکاس ٢٢ ساله که همواره در اعتراضات میدان تحریر حاضر بود نیز در سحرگاه جمعۀ گذشته در بازگشت به خانۀ ربوده شد.</p>
      <p>حملۀ مردان مسلح ناشناس به گردهمائی نزدیک میدان تحریر که براثر آن ٢٠ نفر از تظاهرکنندگان و ٤ تن از نفرات پلیس کشته شدند، بر شمار افراد تجمع کننده در میدان افزود. این حمله که جمعۀ گذشته صورت گرفت، به شبه نظامیان مورد حمایت ایران نسبت داده است. همزمان با این حمله، ده‌ها تن از معترضان حاضر در محل ربوده شده که از بسیاری از آنان هیچ خبری در دست نیست.</p>
      <p>سفرای سه کشور اروپائی فرانسه، بریتانیا و آلمان از دولت عراق خواستند «اقدامی به عمل آورد که نفرات حشدالشعبی به مناطق برگزاری تظاهرات نزدیک نشوند». عفو بین‌الملل نیز با اشاره به همین رویداد از دولت عراق می‌پرسد «چگونه یک ستون خودرو مملو از مردان مسلح می‌تواند از قرارگاه‌های ایست‌ کنترل در بغداد عبور کند و خود را به پارکینگی که تظاهرکنندگان در آن اجتماع کرده بودند، برساند؟»</p>
      <p>حشدالشعبی ائتلافی از نیروهای شبه نظامی وابسته به ایران است که اخیراً حضور خود را در دستگاه‌های امنیتی و انتظامی حکومت عراق تقویت کرده و از هنگام آغاز جنبش اعتراضی اخیر در این کشور همواره از سوی تظاهرکنندگان به سرکوب مردم متهم شده است.</p>
      <p>این حملات هنگامی روی می‌دهد که سردار پاسدار قاسم سلیمانی، فرماندۀ سپاه قدس، و محمد کوثرانی، نمایندۀ حزب‌الله  لبنان، برای شرکت در گزینش نخست وزیر آیندۀ عراق در بغداد بسر می‌برند.</p>
    </article>
  </body>
</html>