<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/120411-u-parizu-poceo-samit-o-okoncanju-rata-na-istoku-ukrajine?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T17:55:04+00:00"/>
    <meta property="og:title" content="U Parizu počeo samit o okončanju rata na istoku Ukrajine (VIDEO)"/>
    <meta property="og:description" content="Lideri Ukrajine, Rusije, Nemačke i Francuske okupili su se danas na dugo očekivanom samitu u Parizu u pokušaju da nadju način za okončanje petogodišnjeg rata na istoku Ukrajine u kojem je poginulo 14.000 ljudi.Predsednici Ukrajine, Rusije i Francuske, Volodimir Zelenski, Vladimir Putin i Emanuel Makron, i nemačka kancelarka Angela Merkel, kroz seriju sastanaka u Jelisejskoj palati pokušavaju da ožive mirovni sporazum iz 2015. godine koji zaraćene strane ignorišu.Taj sporazum iz Minska doprineo je smanjenju intenziteta borbi, ali su ukrajinski vojnici i proruski separatisti podržani od Moskve nastavili da razmenjuju vatru na istoku Ukrajine.Nije verovatno da će lideri na samitu doći do rešenja, a demonstranti u Kijevu vrše pritisak na Zelenskog da ne bude popustljiv prema Putinu, na njihovom prvom susretu.Bez obzira na ishod, samit je do sada najveći test za Zelenskog, novajliju u politici koji je u aprilu izabran za predsednika, pošto je u kampanji izmedju ostalog obećavao okončanje rata na istoku zemlje.Neki…"/>
  </head>
  <body>
    <article>
      <h1>U Parizu počeo samit o okončanju rata na istoku Ukrajine (VIDEO)</h1>
      <address>
        <time datetime="2019-12-09T17:55:04+00:00">09 Dec 2019, 17:55</time>
      </address>
      <slideshow>
        <figure>
          <img src="https://static.beta.rs/thumbs/d7a5aa7d.539x371.jpg"/>
        </figure>
        <figure>
          <img src="https://static.beta.rs/thumbs/a8c3c9e6.556x371.jpg"/>
        </figure>
        <figure>
          <img src="https://static.beta.rs/thumbs/147d798e.556x371.jpg"/>
        </figure>
        <figure>
          <img src="https://static.beta.rs/thumbs/6dac88e1.556x371.jpg"/>
        </figure>
        <figure>
          <img src="https://static.beta.rs/thumbs/d260d462.556x371.jpg"/>
        </figure>
        <figure>
          <img src="https://static.beta.rs/thumbs/effabe52.544x371.jpg"/>
        </figure>
        <figure>
          <img src="https://static.beta.rs/thumbs/9b43621b.270x371.jpg"/>
        </figure>
        <figure>
          <img src="https://static.beta.rs/thumbs/6ab43a6d.556x371.jpg"/>
        </figure>
        <figure>
          <img src="https://static.beta.rs/thumbs/cc6a55f3.556x371.jpg"/>
        </figure>
        <figure>
          <img src="https://static.beta.rs/thumbs/8ceae23f.556x371.jpg"/>
        </figure>
      </slideshow>
      <p><b>Lideri Ukrajine, Rusije, Nemačke i Francuske okupili su se danas na dugo očekivanom samitu u Parizu u pokušaju da nadju način za okončanje petogodišnjeg rata na istoku Ukrajine u kojem je poginulo 14.000 ljudi.</b><br/><br/>Predsednici Ukrajine, Rusije i Francuske, Volodimir Zelenski, Vladimir Putin i Emanuel Makron, i nemačka kancelarka Angela Merkel, kroz seriju sastanaka u Jelisejskoj palati pokušavaju da ožive mirovni sporazum iz 2015. godine koji zaraćene strane ignorišu.<br/><br/>Taj sporazum iz Minska doprineo je smanjenju intenziteta borbi, ali su ukrajinski vojnici i proruski separatisti podržani od Moskve nastavili da razmenjuju vatru na istoku Ukrajine.<br/><br/>Nije verovatno da će lideri na samitu doći do rešenja, a demonstranti u Kijevu vrše pritisak na Zelenskog da ne bude popustljiv prema Putinu, na njihovom prvom susretu.<br/><br/>Bez obzira na ishod, samit je do sada najveći test za Zelenskog, novajliju u politici koji je u aprilu izabran za predsednika, pošto je u kampanji izmedju ostalog obećavao okončanje rata na istoku zemlje.<br/><br/>Neki Ukrajinci strahuju da će Putin izigrati Zelenskog na samitu. Juče se u Kijevu okupilo nekoliko hiljada demonstranata, zahtevajući od ukrajinskog predsednika da ne pristaje ni na kakve ustupke Rusiji.<br/><br/>Ispred Jelisejske palate danas su dve demonstrantkinje iz ukrajinske feminističke grupe Femen golih grudi vikale "Odmah zaustavite Putina", ali ih je policija brzo odvela.<br/><br/>Rusija želi da iskoristi pariski samit da poveća pritisak na Zelenskog da ispuni mirovni sporazum iz Minska, prema kojem oblasti pod kontrolom pobunjenika dobijaju široku autonomiju u zamenu za okončanje sukoba.<br/><br/>Sporazum iz 2015. predvidja da Ukrajina povrati kontrolu nad granicom sa Rusijom, ali tek pošto u pobunjeničkim oblastima budu lokalni izbori po ukrajinskom zakonu i pošto ti regioni dobiju autonomni status.<br/><br/>Zelenski, medjutim, navodi da Ukrajina mora da dobije kontrolu nad granicom pre održavanja lokalnih izbora, ali Kremlj insistira da to nije opcija.<br/><br/>Francuski zvaničnici navode da će o potencijalnim izmenama redosleda koraka biti reči danas, ali dodaju da je cilj samita ispunjavanja sporazuma iz Minska, a ne pisanje novog mirovnog sporazuma.<br/><br/>Uoči samita u Parizu, Ukrajina i Rusija su u septembru postigli dogovor o razmeni zarobljenika i dogovorili se o povlačenju vojnika i teškog naoružanja na dve lokacije na istoku Ukrajine.<br/><br/>Rusija je takodje oslobodila tri ukrajinska ratna brod koje je zaplenila pre godinu dana.<br/><br/>Pred današnje razgovore Zelenski je rekao da se nada da će oni doprineti postizanju trajne obustave vatre i sporazuma o razmeni svih zarobljenika koje drže zaraćene strane.<br/><br/>Rusija negira da pomaže separatistima slanjem vojnika i oružja, ali im pruža političku podršku i šalje pomoć.<br/><br/>Moskva navodi da ljudi na istoku Ukrajine osećaju snažnije kulturne i lingvističke veze s Rusijom nego s Kijevom koji naginje Zapadu.</p>
      <figure>
        <iframe src="https://www.youtube.com/embed/tc5kCsf2l6A" width="660" height="388" data-service="Youtube" scrolling="no"/>
      </figure>
    </article>
  </body>
</html>