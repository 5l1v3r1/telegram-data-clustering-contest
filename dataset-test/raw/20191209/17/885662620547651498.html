<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/126822/taiped-xekinise-o-diagonismos-gia-tin-polisi-tis-depa-ypodomon"/>
    <meta property="og:site_name" content="Insider"/>
    <meta property="article:published_time" content="2019-12-09T17:01:00+00:00"/>
    <meta property="og:title" content="ΤΑΙΠΕΔ: Ξεκίνησε ο διαγωνισμός για την πώληση της ΔΕΠΑ Υποδομών"/>
    <meta property="og:description" content="Ο διαγωνισμός θα τρέξει σε δυο φάσεις. Στην πρώτη θα εκφραστεί το επενδυτικό ενδιαφέρον και στη δεύτερη θα υποβληθούν δεσμευτικές προσφορές από τα σχήματα που θα προκριθούν."/>
  </head>
  <body>
    <article>
      <h1>ΤΑΙΠΕΔ: Ξεκίνησε ο διαγωνισμός για την πώληση της ΔΕΠΑ Υποδομών</h1>
      <h2>Ο διαγωνισμός θα τρέξει σε δυο φάσεις. Στην πρώτη θα εκφραστεί το επενδυτικό ενδιαφέρον και στη δεύτερη θα υποβληθούν δεσμευτικές προσφορές από τα σχήματα που θα προκριθούν.</h2>
      <address>
        <time datetime="2019-12-09T17:01:00+00:00">09 Dec 2019, 17:01</time>
      </address>
      <p>Το διαγωνισμό για την από κοινού πώληση με την Ελληνικά Πετρέλαια του<b> 100% του μετοχικού κεφαλαίου της εταιρείας ΔΕΠΑ</b> <b>Υποδομών</b>, η οποία θα δημιουργηθεί μετά την μερική διάσπαση του κλάδου των υποδομών της ΔΕΠΑ, προχωρά το <b>ΤΑΙΠΕΔ</b>.</p>
      <p>Σήμερα το ΤΑΙΠΕΔ κατέχει το<b> 65% και τα Eλληνικά Πετρέλαια το υπόλοιπο 35% του μετοχικού κεφαλαίου της ΔΕΠΑ</b>. Κατόπιν της μερικής διάσπασης της, οι δύο μέτοχοι θα κατέχουν τα ανάλογα ποσοστά στη ΔΕΠΑ Υποδομών (65% το ΤΑΙΠΕΔ και 35% τα ΕΛΠΕ) και θα ενεργήσουν ως από κοινού πωλητές.</p>
      <p><b>Ο διαγωνισμός θα τρέξει σε δυο φάσεις. </b>Στην πρώτη θα εκφραστεί το επενδυτικό ενδιαφέρον και στη δεύτερη θα υποβληθούν δεσμευτικές προσφορές από τα σχήματα που θα προκριθούν.</p>
      <p>Η προθεσμία που ορίζεται για την πρώτη φάση του διαγωνισμού εκπνέει στις 14 Φεβρουαρίου 2020 στις 17:00.</p>
      <h3>Στην ΔΕΠΑ Υποδομών θα περιλαμβάνονται:</h3>
      <p>• <b>100% του μετοχικού κεφαλαίου</b> στην εταιρεία διαχείρισης των δικτύων διανομής φυσικού αερίου Αττικής (ΕΤΑΙΡΕΙΑ ΔΙΑΝΟΜΗΣ ΑΕΡΙΟΥ ΑΤΤΙΚΗΣ ΑΕ - ΕΔΑ ΑΤΤΙΚΗΣ ΑΕ), 51% του μετοχικού κεφαλαίου στην εταιρεία διαχείρισης των δικτύων διανομής φυσικού αερίου Θεσσαλονίκης και Θεσσαλίας (ΕΤΑΙΡΕΙΑ ΔΙΑΝΟΜΗΣ ΑΕΡΙΟΥ ΘΕΣΣΑΛΟΝΙΚΗΣ – ΘΕΣΣΑΛΙΑΣ ΑΕ - ΕΔΑ ΘΕΣΣΑΛΟΝΙΚΗΣ – ΘΕΣΣΑΛΙΑΣ ΑΕ) και 100% του μετοχικού κεφαλαίου στην εταιρεία διαχείρισης των δικτύων διανομής φυσικού αερίου λοιπής Ελλάδας (ΔΗΜΟΣΙΑ ΕΠΙΧΕΙΡΗΣΗ ΔΙΚΤΥΟΥ ΔΙΑΝΟΜΗΣ ΑΕ - ΔΕΔΑ ΑΕ),</p>
      <p>• Η κυριότητα της ΔΕΠΑ Α.Ε. επί των <b>παγίων</b> των δικτύων διανομής,</p>
      <p>• Το <b>δίκτυο οπτικών ινών</b> που ανήκει στην κυριότητα της ΔΕΠΑ Α.Ε.,</p>
      <p>• τα δικαιώματα και υποχρεώσεις της ΔΕΠΑ Α.Ε. αναφορικά με την ανάπτυξη, το σχεδιασμό και την υλοποίηση των <b>έργων υποδομής</b> δικτύων διανομής συμπεριλαμβανομένων έργων υποδομής συμπιεσμένου φυσικού αερίου ή μικρής κλίμακας Υγροποιημένου Φυσικού Αερίου (ΥΦΑ), εξαιρουμένων των δικαιωμάτων και υποχρεώσεων της εταιρείας σε διεθνή έργα, όπως δεσμεύσεις ποσοτήτων στο διασυνδετήριο αγωγό Ελλάδας – Βουλγαρίας (IGB) ή στο πλωτό τερματικό αεριοποίησης ΥΦΑ (FSRU) στην Αλεξανδρούπολη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/121386/gkazi-gia-tis-apokratikopoiiseis-pataei-i-kybernisi"/>
        <a href="https://www.insider.gr/eidiseis/oikonomia/121357/parateinetai-eos-tis-29-oktobrioy-i-prothesmia-gia-eleytherios-benizelos"/>
        <a href="https://www.insider.gr/epiheiriseis/116360/stin-polisi-toy-30-toy-eleytherios-benizelos-prohora-taiped"/>
      </related>
    </article>
  </body>
</html>