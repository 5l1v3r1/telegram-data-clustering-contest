<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/717124-pente-nees-geotrhseis-sthn-anatolikh-mesogeio-proanhggeile-h-toyrkia.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T17:01:00+00:00"/>
    <meta property="og:title" content="Πέντε νέες γεωτρήσεις στην ανατολική Μεσόγειο προανήγγειλε η Τουρκία"/>
    <meta property="og:description" content="Κλιμακώνει η Άγκυρα τις προκλήσεις στην ανατολική Μεσόγειο, προαναγγέλλοντας ότι θα προχωρήσει σε πέντε νέες γεωτρήσεις, εν μέσω του τεταμένου κλίματος που επικρατεί με την"/>
  </head>
  <body>
    <article>
      <h1>Πέντε νέες γεωτρήσεις στην ανατολική Μεσόγειο προανήγγειλε η Τουρκία</h1>
      <address>
        <time datetime="2019-12-09T17:01:00+00:00">09 Dec 2019, 17:01</time>
      </address>
      <p>Κλιμακώνει η Άγκυρα τις προκλήσεις στην ανατολική Μεσόγειο, προαναγγέλλοντας ότι θα προχωρήσει σε πέντε νέες γεωτρήσεις, εν μέσω του τεταμένου κλίματος που επικρατεί με την Αθήνα μετά τη συμφωνία που υπέγραψε η Τουρκία με την Λιβύη.</p>
      <p>Σε σημερινές δηλώσεις του στην Εθνοσυνέλευση, ο αντιπρόεδρος της Τουρκίας, Φουάτ Οκτάι, υπενθύμισε ότι το Φατίχ και το Γιαβούζ συνεχίσουν τις γεωτρήσεις στην ανατολική Μεσόγειο και προανήγγειλε τη διενέργεια πέντε νέων γεωτρήσεων στην περιοχή.</p>
      <p>“Θα συνεχίσουμε την ενεργή στρατηγική μας σχετικά με την έρευνα κοιτασμάτων πετρελαίου και φυσικού αερίου, καθώς αναμένουμε πέντε νέες γεωτρήσεις από τα εθνικά πλοία (στην ανατολική Μεσόγειο”, τόνισε ο αντιπρόεδρος της Τουρκίας.</p>
      <p>Διαμήνυσε, στη συνέχεια, ότι “η Τουρκία δεν θα κάνει καμία υπαναχώρηση στα δικαιώματά της τόσο στην Κύπρο, όσο και στο Αιγαίο ή στην ανατολική Μεσόγειο", όπως μεταδίδει το τουρκικό πρακτορείο ειδήσεων Anadolu.</p>
      <p>Δεν παρέλειψε, επιπλέον, να επιτεθεί στα Ηνωμένα Έθνη, την Ευρωπαϊκή Ένωση και το ΝΑΤΟ, υποστηρίζοντας ότι δεν εκπλήρωσαν τις υποχρεώσεις τους απέναντι στην Άγκυρα, τη στιγμή που η Τουρκία επηρεάζεται από τις αβεβαιότητες της περιοχής.</p>
      <p>Yeni Safak: Η Τουρκία επιταχύνει τις προσπάθειες για αγορά και τρίτου γεωτρύπανου</p>
      <p>Στο μεταξύ, σε σημερινό δημοσίευμα, η φιλοκυβερνητική εφημερίδα "Yeni Safak" αναφέρει πως η Τουρκία επιταχύνει τις προσπάθειές της για αγορά και τρίτου γεωτρύπανου. Οι κινήσεις της στρέφονται προς νορβηγικές εταιρείες από τις οποίες αγόρασε τα πλωτά γεωτρύπανα Πορθητής και Γιαβούζ.</p>
      <p>Σύμφωνα με το πρωτοσέλιδο δημοσίευμα της "Yeni Safak", υπό τον τίτλο “Τρίτο γεωτρύπανο η νέα κίνηση”, η Τουρκία ετοιμάζεται για την αγορά νέου γεωτρύπανου ενώ ταυτόχρονα έχουν ξεκινήσει και κινήσεις για εκπαίδευση προσωπικού, σε εθνική βάση, που θα στελεχώσει το νέο πλωτό γεωτρύπανο.</p>
      <p>Οι ίδιες πηγές αναφέρουν ότι σχεδιάζεται εθνική παραγωγή υλικού για τα γεωτρύπανα ώστε η Τουρκία να μην εξαρτάται από το εξωτερικό.</p>
    </article>
  </body>
</html>