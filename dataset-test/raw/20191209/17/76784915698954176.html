<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/12/09/a_fidesznek_sikerult_ramontirozni_egy_south_park-karakter_fejere_fekete-gyor_andrast/"/>
    <meta property="og:site_name" content="Index.hu"/>
    <meta property="article:published_time" content="2019-12-09T17:32:33+00:00"/>
    <meta property="og:title" content="A Fidesznek sikerült rámontírozni egy South Park-karakter fejére Fekete-Győr Andrást"/>
    <meta property="og:description" content="Mindeközben - Elég sok mindent láttunk már, ha a kormány kommunikációjáról van szó, de Menczer Tamásnak sikerült minden eddigi fidesze..."/>
  </head>
  <body>
    <article>
      <h1>A Fidesznek sikerült rámontírozni egy South Park-karakter fejére Fekete-Győr Andrást</h1>
      <address><time datetime="2019-12-09T17:32:33+00:00">09 Dec 2019, 17:32</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p>Elég sok mindent láttunk már, ha a kormány kommunikációjáról van szó, de Menczer Tamásnak sikerült minden eddigi fideszes videót felül/alulmúlnia az alábbi alkotással, amit sajnos nem lehet beágyazni, <a href="https://www.facebook.com/menczer.tamas/videos/543441503144941/">ezért csak linkeljük</a>.</p>
      <p>Menczer ugyebár a tájékoztatásért és Magyarország nemzetközi megjelenítéséért felelős államtitkár, vagyis különösen érzékenynek kell lennie arra, hogy milyen módon kommunikál a világ felé, hogyan teszi ezt, milyen minőségű üzenetekkel. Mutatjuk a lényeget:</p>
      <figure>
        <img src="https://kep.cdn.indexvas.hu/1/0/3069/30698/306981/30698187_a0fe58b31d8f34111d9ac5066c28855e_wm.jpg"/>
      </figure>
      <p>Bizony ám, ez a gagyi, látszólag Paintben készített alkotás egy fideszes államtitkár szerint megüti a minőségi kommunikáció és a minőségi tájékoztatás szintjét. Konkrétan a kormánypárti dezinformációs mémoldalak a Facebookon jobb minőségű videókat készítenek, mint amit most Menczer olyan nagy lendülettel kirakott.</p>
      <p>De ami ennél is jobb, hogy Menczer videójában nem csak az óvodások szintjén vezetik le, hogy a Momentum elnöke, Fekete-Győr András egy jellemtelen sportgyűlölő alak, hanem ennek illusztrálására</p>
      <aside>rámontírozták a fejét Barbrady őrmester, a South Park egyik karakterének a testére.</aside>
      <figure>
        <img src="https://kep.cdn.indexvas.hu/1/0/3069/30698/306981/30698193_080671873b4f444012f98449a6c4c8f2_wm.jpg"/>
      </figure>
      <p>Sajnos azt nem tudjuk eldönteni, hogy miért pont egy rendőr testére montírozták Fekete-Győr fejét, ha csak nem azért, mert fideszes berkekben Fegyőrnek szokták hívni a Momentum elnökét. Viszont akkor meg Menczer Tamás nincs tisztában azzal, hogy mi a különbség egy fegyőr és egy rendőr között.</p>
      <p>Hogy lássuk, hogy a kormánypárt már tényleg ilyen könyvégetős, démonizálós szinten tolja a propagandát, az alig félperces videó végén Fekete-Győr még gonoszan nevetni is kezd, mint valami nagyon béna főellenség egy gyerekmesében – ha eddig esetleg nem esett le a nézőknek, hogy itt egy végtelenül gonosz, kártékony, sport- és nemzetgyűlölő emberről van szó. Bónuszként a végén még neki is megy a falnak, és látom is lelki szemeim előtt, ahogy Menczer Tamás elégedetten a hasára csap, hogy</p>
      <blockquote>ejha, ez aztán a konzervatív humor csúcsteljesítménye, megvettem!</blockquote>
      <p>Szóval innen is jár a gratuláció Menczer Tamásnak, aki nem csak páratlan kommunikációs képességét csillogtatta meg ebben a videóban, hanem arról is tanúbizonyságot tett, hogy minek nekünk több évtizednyi magyar animációs sikertörténet, ha egy ilyen szart is össze tudunk dobni a követőinknek!</p>
    </article>
  </body>
</html>