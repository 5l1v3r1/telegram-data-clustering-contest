<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918150.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T17:11:00+00:00"/>
    <meta property="og:title" content="جلیلی: هر دانشگاه می‌تواند یک دولت سایه باشد"/>
    <meta property="og:description" content="به گزارش تسنیم، سعید جلیلی عضو مجمع تشخیص مصلحت نظام در همایش عدالت اجتماعی از آرمان تا واقعیت که به همت بسیج دانشجویی دانشگاه شهید بهشتی در تالار ابوریحان این دانشگاه برگزار شد، اظهار داشت: نوع واکنش و سوالات شما دانشجویان در مورد شرایط فعلی کشور واقعا مغتنم است و می‌تواند موتور پیشران کشور باشد، منتها باید به موقع عمل کند تا تأثیر لازم را در جامعه بگذارد. باید این را بدانید حرکت دانشجو فقط عقده گشایی نیست بلکه می‌تواند تأثیر در آنچه واقع می‌شود داشته باشد آن هم یک تأثیر مثبت."/>
  </head>
  <body>
    <article>
      <h1>جلیلی: هر دانشگاه می‌تواند یک دولت سایه باشد</h1>
      <address>
        <time datetime="2019-12-09T17:11:00+00:00">09 Dec 2019, 17:11</time>
      </address>
      <p>عضو مجمع تشخیص مصلحت نظام با بیان به اینکه هر دانشگاه می‌تواند یک دولت سایه باشد، گفت: منظور من از دولت سایه نه حزب است نه تشکیلات؛ بلکه یک نوع گفتمان و رویکرد است، یعنی سایه به سایه تحولات کشور را دنبال و تحلیل کنید.</p>
      <p>به گزارش تسنیم، سعید جلیلی عضو مجمع تشخیص مصلحت نظام در همایش عدالت اجتماعی از آرمان تا واقعیت که به همت بسیج دانشجویی دانشگاه شهید بهشتی در تالار ابوریحان این دانشگاه برگزار شد، اظهار داشت: نوع واکنش و سوالات شما دانشجویان در مورد شرایط فعلی کشور واقعا مغتنم است و می‌تواند موتور پیشران کشور باشد، منتها باید به موقع عمل کند تا تأثیر لازم را در جامعه بگذارد. باید این را بدانید حرکت دانشجو فقط عقده گشایی نیست بلکه می‌تواند تأثیر در آنچه واقع می‌شود داشته باشد آن هم یک تأثیر مثبت.</p>
      <p>وی ادامه داد: لازمه این حرکت جهت اولویت درست، تحلیل و مسئله‌ای که به درستی باید عنوان شود. نتیجه این حرکت درست می‌تواند ادامه حرکت دانشجویانی باشد که به موقع تصمیم درست داشتند و ما هر سال 16 آذر یاد آنها را گرامی می‌داریم.</p>
      <p>عضو مجمع تشخیص مصلحت نظام با اشاره به اینکه در کودتا مسئله فقط کسانی که کودتا را برپا می‌کنند نیست، خاطرنشان کرد: مسئله اصلی صحنه سازیست که کودتاچیان می‌سازند تا به واسطه آن از جامعه و مردم طلبکار شوند آنها کودتا می‌کنند اما شعار حفظ تمامیت ارزی کشور و استقلال سرمی‌دهند. مثال آن جملات نیکسون دو روز بعد از شهادت دانشجویان بود که وقتی می‌خواستند دکتری افتخاری به او بدهند گفت خیلی خوشبختم که ملت ایران مسمم به حفظ استقلال سیاسی خود است این حرف را کسی می‌گفت که در ایران کودتاگر بود. در این میان تحلیل غلط این است که همه چیز را وارونه نشان دهیم افرادی صراحتا اعمال و اعلام می‌کنند که برایران فشار حداکثری دارند و از ابراز آن نیز ابایی نمی‌کنند. در مقابل کسانی در این کشور می‌گویند اشکالی ندارد ما با آنها دوباره گفتگو و مذاکره می‌کنیم باید به آنها گفت‌ آنجایی که مذاکره کردید چه فرجامی داشت؟ دانشگاه محل چنین پرسشهایست.</p>
      <p>
        <b>اوایل درباره برجام می‌گفتند متأسفیم، الان این را هم نمی‌گویند/ تحلیل فلج‌کننده سخت‌تر از تحریم فلج‌کننده است</b>
      </p>
      <p>جلیلی یادآور شد: سال 94 که بحث برجام مطرح شد در مراسم 16 آذر دانشگاه شریف از دانشجویان درخواست برجام‌خوانی کردم چون برجام یک نسخه مدل و الگو از رفتار طرف مقابل ماست. آنهایی که زمانی از تأثیرات مثبت برجام صحبت می‌کردند امرو یک بار هم نگفتند که آمریکا کاملا از برجام خارج شده و او را محکوم نکردند؛ اوایل می گفتند متأسفیم الان این را هم نمی‌گویند. شما نمی توانید بدون توانایی و تحلیل درست از وقایع منطقه، وقایع داخلی را تحلیل درست کنید چرا که تحلیلهای فلج کننده به مراتب سخت تر از تحریم فلج کننده است.</p>
      <p>
        <b>هرکجا اندیشه‌های نئولیبرالیستی باشد، عدالت اجتماعی محقق نمی‌شود</b>
      </p>
      <p>وی در ادامه سخنان خود در جمع دانشجویان دانشگاه شهید بهشتی، گفت: در دنیا کسانی به عنوان پدر آزادی معرفی می‌شوند که وقتی کتاب‌های آنها را می‌خوانید، می‌بینید همین افراد مخالف آزادی هستند. جان لاک دقیقا یکی از این افراد است. مباحث عدالت اجتماعی و اندیشه‌های لیبرالیستی و نئولیبرالیستی اگر مبنای هر کاری قرار گیرند هیچ عدالت اجتماعی محقق نمی‌شود. در این خصوص آدام اسمیت می‌گوید غصاب و نانوا به خاطر خیرخاهی به ما خدمات نمی دهند بلکه به خاطرن فع شخصی این کار را می کنند. در این نگاه هیچگونه خیرعمومی جایگاهی ندارد.</p>
      <p>عضو مجمع تشخیص مصلحت نظام با اشاره به اینکه امروز عده ای قصد دارند اینگونه اندیشه‌ها را در دانشگاه و فضای عمومی جامعه بسط دهند افزود: آنها می‌خواهند آرمان را نفی کنند و بگویند آرمان معنایی ندارد واقعیت‌ها را ببینید. آنها در واقع قصد دارند با نفی آرمان و حقیقت سر آخر به نفی مبارزه برسند اینجاست که دانشگاه و دانشجو باید حواسش جمع باشد.</p>
      <p>جلیلی در پاسخ به سوال یکی از دانشجویان که در شرایط فعلی جامعه دانشگاه و جامعه دانشجویی چگونه می‌تواند موثر باشد، گفت: من احساس می‌کنم از ظرفیتهای حل هنوز استفاده نکرده ایم. دانشگاه‌ها دقیقا یکی از این ظرفیتهای حل مسائل است.</p>
      <p>
        <b>هر دانشگاه می‌تواند یک دولت سایه باشد</b>
      </p>
      <p>وی در پاسخ به سوال یکی دیگر از دانشجویان درمورد اینکه منظور ایشان از دولت سایه چیست، گفت: منظور من از دولت سایه نه حزب است نه تشکیلات؛ بلکه یک نوع گفتمان و رویکرد است، یعنی سایه به سایه تحولات کشور را دنبال و تحلیل کنید، اگر نقصی دیدید به تکمیل آن کمک کنید دانشگاه هر هفته باید محل چنین مطالباتی باشد نه فقط 16 آذرها تمام حرف من این است هر دانشگاه می‌تواند یک دولت سایه باشد.</p>
      <p>عضو مجمع تشخیص مصلحت نظام همچنین در پاسخ به سوال یکی دیگر از دانشجویان مبنی براینکه برجام اثرات مثبتی داشته به طوری که موجب مذاکره 5 یا 6 کشور بزرگ دنیا پای میز مذاکره با ایران شده است، گفت: من ازشما این سوال را می‌پرسم که این کشورهایی که گفتید سال 92 پای مذاکره با ایران آمدند یا سال 87؟ آنها سال 87 و در شرایط تولید قدرت پای میز مذاکره با ما آمدند قدرتی که امثال شهید شهریاری‌ها ایجاد کرده بود که استاد همین دانشگاه بوده است.</p>
      <p>
        <b>چند روز قبل از توافق وین، ایرادات سند را به آقای روحانی گفته بودیم</b>
      </p>
      <p>جلیلی در ادامه سخنان خود افزود: ما چند روز قبل از توافق وین به آقای رحانی ایرادات سندی که می‌خواستند امضا کنند اطلاع داده بودیم آن را رسانه‌ای نکردیم چون قصد کمک داشتیم. ما آن موقع به ایشان گفتیم دارید حق را می‌دهید چرا که آن زمان بحث نظارت بر فعالیت‌های هسته‌ای مثل ان پی تی مطرح شد اما در پروتکل الحاقی چه چیزی را فراتر از ان پی تی پذیرفتید؟ اینجاست که دانشگاه باید به موقع عمل کند.</p>
      <p>وی تصریح کرد: وقتی می‌گوییم با اتکا بر توان داخلی می‌توانیم مشکلات کشور را حل کنیم آیا شعار است یا حرف واقعی؟ دانشگاه باید قضاوت کند. عده‌ای امروز از انتخاب اشتباه صحبت می‌کنند باید در این خصوص بگویم در این انتخاب غلط، من و شما هم نقش داشتیم. در انتخابات فقط رأی شما ملاک نیست بلکه اینکه افراد عمومی جامعه را به آنچه صحیح و حقیقت است نزدیک کنید نیز مهم است.</p>
      <p>
        <b>در انتخابات پیش رو قبل از انتخاب فرد باید بدانیم به چه می‌خواهیم رأی دهیم/ قبل از گرانی بنزین طراحی را برای سود آحاد ملت و افزایش درآمد کشور به سران قوا داده بودیم</b>
      </p>
      <p>عضو مجمع تشخیص مصلحت نظام در پاسخ به سوالچ ند تن از دانشجویان مبنی بر اینکه چه تحلیلی از مجلس آینده دارید، گفت: قبل از اینکه بخواهم بگویم به چه کسی رأی دهید می‌گویم به چه می‌خواهیم رأی بدهیم به چه برنامه‌ای برای ارتقای کشور؟ به چه کارنامه، نگاه و تحلیلی؟ در مسئله بنزین که کشور را 10 روز تحت تأثیر خود قرار داد دانشگاه‌ها قبل از این مسئله چه نقشی ایفا کردند؟ از مسئله گرانی بنزین می‌شد با برنامه ریزی کاری کرد که سود آن به جیب آحاد ملت برود. ما طرحی را در این خصوص قبل از خبر گرانی بنزین به سران قوا داده بودیم و در آن عنوان کرده بودیم که حتی می‌شود با برنامه ریزی به درآمدهای کشور نیز اضافه کرد.</p>
      <p>جلیلی خطاب به دانشجویان گفت: باید بدانیم در مجلس آینده چه چیزی را دنبال کنید. آن چیزی که به عنوان مولفه اصلی جمهوری اسلامی ایران وجود دارد جمهوریت نظام است که اگر فهم درستی از آن نداشته باشیم نمی‌توانیم درست تحلیل و تصمیم‌گیری کنیم. این جمهوریت را مردم انتخاب کردند به همین خاطر است که عده‌ای می‌خواهند میان مردم و نظام فاصله ها را زیاد کنند. ما باید با آحاد مردم ارتباط داشته باشیم و به آنها بگوییم چه چیزی غلط و چه چیزی درست است. مشکل ما اینجاست که فکر می‌کنیم اگر دولتی انتخاب شد جامعه دیگر درآن نقشی ندارد. یا اگر نظام اسلامی برقرار گردید عده ای همیشه هستند که کارها را انجام دهند درحالی که اکثر امور با مردم مشترک است.</p>
      <p>وی در پایان سخنان خود در خصوص بودجه پیشنهادی سال 99،گفت: بودجه امسال را بررسی کردیم و اگر می‌گوییم کمبود بودجه داریم پس باید روی یک ریال آن هم حساب باز کنیم.</p>
    </article>
  </body>
</html>