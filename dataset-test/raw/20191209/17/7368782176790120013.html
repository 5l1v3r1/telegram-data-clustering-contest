<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hausa.legit.ng/1282925-buhari-zai-ziyarci-masar-tare-da-gwamnoni-3-da-ministoci-2-a-ranar-talata.html"/>
    <meta property="og:site_name" content="Legit"/>
    <meta property="article:published_time" content="2019-12-09T17:05:50+00:00"/>
    <meta property="og:title" content="Buhari zai ziyarci Masar tare da gwamnoni 3 da ministoci 2 a ranar Talata"/>
    <meta property="og:description" content="Ana sa ran shugabannin kasashen nahiyar Afrika, shugabannin daga kungiyoyi da hukumomin duniya, masana da kwararru daban-daban zasu halarci taron domin tattauna wa a kan damarmaki, fargaba da kalubalen da nahiyar Afrika ke fuskant"/>
  </head>
  <body>
    <article>
      <h1>Buhari zai ziyarci Masar tare da gwamnoni 3 da ministoci 2 a ranar Talata</h1>
      <address>
        <time datetime="2019-12-09T17:05:50+00:00">09 Dec 2019, 17:05</time>
      </address>
      <p>
        <b>A ranar Talata ne shugaban kasa, Muhammadu Buhari, zai bar Abuja zuwa birnin Aswan na kasar Masar (Egypt) domin halartar wani taro a kan tsaro da cigaban nahiyar Afrika.</b>
      </p>
      <p>Taron, wanda za a yi ranar 11 ga watan Disamba, 2019, zai tattauna a kan alakar da ke tsakanin zaman lafiya da cigaba a nahiyar Afrika da kuma yadda za a samar da hanyoyin karfafa dokokin da zasu tabbatar da tsaro tare da kawo cigaban kasashen nahiyar Afrika.</p>
      <p>Shugaban kasar Misra, Abdel Fattah el-Sisi, ne ya bullo da shirin a matsayinsa na shugaban kungiyar hadin kan kasashen nahiyar Afrika (AU), sannan kuma mai rajin ganin an raya duk wani yanki da ya sha fama da rigingimu ko yake - yake.</p>
      <p>Ana sa ran shugabannin kasashen nahiyar Afrika, shugabanni daga kungiyoyi da hukumomi na duniya, masana da kwararru daban-daban zasu halarci taron domin tattauna wa a kan damarmaki, fargaba da kalubalen da nahiyar Afrika ke fuskanta tare da samar da hanyoyin warware matsalolin kasashen Afrika.</p>
      <p>Ana tsammanin cewa mahalarta taron zasu sake yin duba a kan shirin tare da mayar da shi wani sha'ani na shekara - shekara.</p>
      <p>A ranar 28 ga watan Oktoba ne shugaban majalisar wakilan kasar Egyp, Ali Abdel Aal, ya ziyarci shugaba Buhari a Abuja domin isar da sakon shugaba el-Sisi na gayyatar shugaba Buhari zuwa wurin taron a watan Disamba.</p>
      <p>Shugaba Buhari zai samu rakiyar gwamnan <a href="https://www.legit.ng/tag/jihar-adamawa.html">jihar Adamawa</a>, Ahmadu Fintiri, takwaransa na jihar Edo, Godwin Obaseki, da gwamnan jihar Yobe, Mai Mala Buni.</p>
      <p>Sauran ragowar 'yan tawagar shugaba Buhari sun hada da; Ministan tsaro, Bashir Magashi, karamin ministan harkokin kasashen ketare, Zubairu Dada, mai bawa shugaba kasa shawara a kan harkokin tsaro, Babagana Monguno, da kuma babban darektan hukumar leken aisri ta kasa (NIA), Ahmed Rufai Abubakar.</p>
      <p>Ana sa ran cewa shugaba Buhari zai dawo Abuja ranar Juma'a.</p>
      <p>
        <b>
          <i>Muhimmiyar sanarwa: Shafin NAIJ.com Hausa ya koma LEGIT.ng Hausa. Mun gode da kasancewarku tare da mu.</i>
        </b>
      </p>
      <p>Domin sauke manhajar labaran Legit.ng a wayar ku ta hannu, latsa wannan rubutu na kasa:</p>
      <p>
        <a href="https://play.google.com/store/apps/details?id=com.naij.hausa">https://play.google.com/store/apps/details?id=com.naij.hausa</a>
      </p>
      <p>Ku biyo mu a shafukanmu na dandalin sada zumunta:</p>
      <p><b>Facebook:</b> <a href="https://facebook.com/legitnghausa">https://facebook.com/legitnghausa</a></p>
      <p><b>Twitter:</b> <a href="https://twitter.com/legitnghausa">https://twitter.com/legitnghausa</a></p>
      <p>Idan kuna da wata shawara ko bukatar bamu labari,</p>
      <p>Tuntube mu a: <b>labaranhausa@corp.legit.ng</b></p>
    </article>
  </body>
</html>