<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Champions-League/a317088-Milunovic-pred-Pirej-Zasluzujemo-ostanak-u-Evropi.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T17:23:00+00:00"/>
    <meta property="og:title" content="Milunović pred Pirej: Zaslužujemo ostanak u Evropi"/>
    <meta property="og:description" content="Fudbaler Crvene zvezde Nemanja Milunović izjavio je uoči utakmice sa Olimpijakosom u poslednjem kolu Lige šampiona da crveno-beli zaslužuju evropsko proleće na osnovu prikazanog u eliti."/>
  </head>
  <body>
    <article>
      <h1>Milunović pred Pirej: Zaslužujemo ostanak u Evropi</h1>
      <h2>Fudbaler Crvene zvezde Nemanja Milunović izjavio je uoči utakmice sa Olimpijakosom u poslednjem kolu Lige šampiona da crveno-beli zaslužuju evropsko proleće na osnovu prikazanog u eliti.</h2>
      <address><time datetime="2019-12-09T17:23:00+00:00">09 Dec 2019, 17:23</time> by <a rel="author">Bojan Marinković</a></address>
      <figure>
        <img src="https://sportklub.rs/Picture/170536/jpeg/Nemanja-Milunovic.jpg"/>
        <figcaption>
          <cite>Srdjan Stevanovic, Getty Images Sport</cite>
        </figcaption>
      </figure>
      <p>Srpski šampion posle pet mečeva grupe B zauzima treće mesto uz tri boda, dok je Olimpijakos poslednji sa jednim. Tako će remi ili pobeda u Pireju Beograđanima osigurati nokaut fazu Lige Evrope na proleće.</p>
      <related>
        <a href="http://sportklub.rs/Fudbal/Champions-League/a316362-Olimpijakos-oslabljen-pred-Zvezdu.html"/>
      </related>
      <p>"<i>Znamo šta nam donosi ovaj meč, bićemo maksimalno koncentrisani i daćemo sve od sebe za pozitivan rezultat. Realno, prema svemu što smo prikazali ove sezone zaslužujemo da igramo Evropu</i>", rekao je <b>Milunović</b>.</p>
      <p>Zvezda je u prethodnom duelu dobila Oli kod kuće posle preokreta sa 3:1, a jedan od strelaca bio je i Milunović.</p>
      <p>"<i>U Beogradu smo došli do golova iz prekida, oni su sastavni deo fudbala, mogu da budu odlučujući i da rešavaju meč. Oni će sad sigurno baciti akcenat na taj segment igre. Mislim da bi trebalo i iz igre da pravimo šanse, da pokušamo na taj način da dođemo do rezultata</i>".</p>
      <p>Utakmica sa atinskim timom biće 35 za ekipu Vladana Milojevića od starta sezone, pa je prisutna i doza umora.</p>
      <p>"<i>Ne osvrćemo se na broj mečeva koji smo odigrali do sada, već samo na važnost ove utakmice. Znamo da nas posle Atine očekuje samo još duel sa Čukaričkim, pa zaslužen odmor i zato moramo dati maksimum. Ne treba se štedeti i siguran sam da će ekipa to i uraditi. Neka psihološka iscrpljenost je u ovom slučaju u drugom planu. Svi mi želimo posle dve godine da Zvezda dočeka proleće u Evropi, izuzetno motivisani idemo u Atinu po pozitivan rezultat</i>", zaključio je Milunović.</p>
      <p>Duel u Grčkoj na programu je sredu od 21 sat.</p>
    </article>
  </body>
</html>