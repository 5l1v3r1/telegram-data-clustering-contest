<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/gar-til-realitykrig/71911815"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T17:24:31+00:00"/>
    <meta property="og:title" content="Går til realitykrig"/>
    <meta property="og:description" content="Nå blir det dobbelt opp med både «Paradise Hotel» og «Ex on the Beach»."/>
  </head>
  <body>
    <article>
      <h1>Går til realitykrig</h1>
      <h2>Nå blir det dobbelt opp med både «Paradise Hotel» og «Ex on the Beach».</h2>
      <address><time datetime="2019-12-09T17:24:31+00:00">09 Dec 2019, 17:24</time> by <a rel="author">Ruben Pedersen</a></address>
      <p>I forrige uke ble det kjent at TV3 og Nent hadde bestemt seg for å <a href="https://www.dagbladet.no/kjendis/tv3-kjorer-dobbel-paradise-hotel/71898794">sende hele to sesonger av «Paradise Hotel» i løpet av 2020</a>. Det er en dobling fra de tidligere åra suksessrealityen har rullet over skjermene. Den første vil, som normalt, gå til våren, men kanalen har altså planer om å sende atter en sesong til høsten.</p>
      <p>
        <b>- Det er et av våre mest populære programmer, og vi ønsker å gi fansen enda mer av det de ønsker. Derfor blir det to sesonger, sa Thomas Horni, pressekontakt for programmet, til Dagbladet.</b>
      </p>
      <p>Nå har Discovery og Dplay, som sender «Ex on the Beach», bestemt seg for å gjøre det samme. Det kommer fram i en artikkel i <a href="https://kampanje.com/premium/desember-2019/innsikt/discovery-dobler-antall-ex-on-the-beach-sesonger---lader-opp-til-realitykamp-i-2020/">Kampanje</a> mandag ettermiddag.</p>
      <h3>Dobbelt opp</h3>
      <p>Det kan altså virke som at de to kanalene, som konkurrerer mot hverandre med hvert sitt reality-flaggskip, har bestemt seg for å gå til krig. Før har det vært slik at «Paradise Hotel» har vært vist på våren, mens «Ex on the Beach» har gått på høsten.</p>
      <p>
        <b>Det skal nevnes at Discovery nylig kunngjorde at de skulle sende sitt program på våren, samtidig som «Paradise Hotel», men det nye her er altså at de har gått inn for både vår og høst.</b>
      </p>
      <p>Nå blir det altså dobbelt opp av begge deler. Hanne McBride, mediesjef i Discovery, avviser derimot at det er en krigserklæring.</p>
      <p>- TV3 driver i samme bransje, og vi har begge skjønt at det er smart å legge opp til mer av det som allerede er en suksess. Målgruppen er interessert, og programmet har vært strømmet bra hos oss. Da kjører vi på, sier hun.</p>
      <p>
        <i>- Så dette er ikke en krigserklæring?</i>
      </p>
      <p>- Nei. Programmet er fortsatt en stor suksess, og vi vil gi seerne mer av det de liker. Ser man på interessen rundt «Ex and the City» (spin-off som sendes på Dplay, jorun.anm.), er det ingenting som tyder på at fansen er mette riktig ennå.</p>
      <p>Hun avviser også at avgjørelsen ble tatt på bakgrunn av nyhetene som kom fra TV3 forrige uke.</p>
      <h3>- Smart</h3>
      <p>Både «Paradise Hotel» og «Ex on the Beach» spilles inn i januar. De innspillingene resulterer altså i vårsesongene. Discovery sier de ikke har bestemt seg for når innspillingen av høstsesongen vil foregå.</p>
      <p>At TV 2 i løpet av 2020 skal i gang med en ny versjon av «Love Island», gjør at realitymarkedet muligens blir enda mer mettet.</p>
      <p>Christian Meinseth, leder for programavdelingen i Nent, forteller til Dagbladet at de visste at konkurransen ville bli hard.</p>
      <p>- 2020 blir et konkurransesterkt år, nå med både «Ex on the Beach» og «Love Island» i tillegg. Jeg tror samtidig at det går an å følge flere sånne serier samtidig, men det er ingen tvil om at det blir knallhard konkurranse, forteller han til Dagbladet.</p>
      <p>- Dere tar det ikke som en invitasjon til krig?</p>
      <p>- Nei, vi gjør ikke det. Dette er ikke noe de har funnet på over natta - det krever jo litt mer forarbeid enn som så. Vi må alle prøve å levere vårt beste. Det norske publikum er heldige som får tre produksjoner av såpass høy kvalitet hjem i stua samtidig, forklarer han.</p>
      <p>
        <b>Tv-ekspert i Carat, Morten Wiberg, tror derimot det er smart for alle parter å pøse på.</b>
      </p>
      <p>- Disse reality-programmene tiltrekker seg en god mengde publikum, som er i en fin alder i henhold til annonsørene. Det handler også om at kanalene får en digital oppsving, ved at de får flyttet seerne fra lineær-tv til strømmetjenestene. Er de først der, begynner de å se på det andre innholdet kanalene har, forklarer Wiberg.</p>
      <p>
        <b>På spørsmål om dette kan bli for mye for seerne, svarer han avkreftende.</b>
      </p>
      <p>- Jeg tror at det skal gå helt fint å konsumere såpass store mengder reality to ganger i året. Man vet at dette er en sikker vinner, og da kan man like gjerne smi mens jernet er varmt, forklarer han.</p>
    </article>
  </body>
</html>