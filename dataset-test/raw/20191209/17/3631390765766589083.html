<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/norge/pagrepet-i-colombia_-ber-om-26-maneders-fengsel-for-cappelen-kunde-_42_-1.14815685"/>
    <meta property="og:site_name" content="NRK"/>
    <meta property="article:published_time" content="2019-12-09T17:37:28+00:00"/>
    <meta property="og:title" content="Pågrepet i Colombia: Ber om 26 måneders fengsel for Cappelen-kunde (42)"/>
    <meta property="og:description" content="Mandag møtte 42-åringen i Asker og Bærum tingrett, fire år etter resten av Cappelens narkotikanettverk."/>
  </head>
  <body>
    <article>
      <h1>Pågrepet i Colombia: Ber om 26 måneders fengsel for Cappelen-kunde (42)</h1>
      <h2>Mandag møtte 42-åringen i Asker og Bærum tingrett, fire år etter resten av Cappelens narkotikanettverk.</h2>
      <address><time datetime="2019-12-09T17:37:28+00:00">09 Dec 2019, 17:37</time> by <a rel="author">Martin H. W. Zondag</a></address>
      <p>42-åringen er tiltalt for å ha kjøpt åtte kilo hasj av storimportøren Gjermund Cappelen og en av Cappelens nærmeste medhjelpere, ofte omtalt som «Rørleggeren».</p>
      <p>42-åringen ble først pågrepet av politiet etter å ha vært med på å dyrke cannabis i en garasje i Asker i 2012, i en sak uten kjent tilknytning til Cappelen-saken.</p>
      <p>Da rettssaken mot Gjermund Cappelens narkotikanettverk <a href="https://www.nrk.no/norge/16-ars-fengsel-for-nestleder-i-cappelen-nettverk-1.12660791">startet i Asker og Bærum tingrett i 2015</a>, møtte ikke den tiltalte opp. På det tidspunktet var han også dømt til fire og et halvt års fengsel for cannabisdyrkingen.</p>
      <p>
        <b>– Han skulle vært med i hovedsaken i 2015, men hadde dratt til utlandet. Han ble etterlyst internasjonalt i forkant av hovedforhandlingen, fordi han ikke hadde blitt stevnet, sier politiadvokat Lisbeth Ravlo Backe.</b>
      </p>
      <h3>Pågrepet i Colombia</h3>
      <figure>
        <img src="https://gfx.nrk.no/S9l5_hQaRAdhZAwOZeM3ugSwjm4owM2FeQ_uEZLzYlrg.jpg"/>
        <figcaption>Politiadvokat Lisbeth Ravlo Backe. <br/>Foto: OLA MJAALAND</figcaption>
      </figure>
      <p>Da den første rettssaken mot Eirik Jensen og Gjermund Cappelen startet i Oslo tingrett tingrett i 2017, ble det klart at mannen hadde blitt <a href="https://www.nrk.no/norge/cappelen-tiltalt-pagrepet-pa-flyplass-i-colombia-1.13363145">pågrepet på en flyplass i Colombia få dager tidligere</a>.</p>
      <p>
        <b>Mannen hadde da blitt etterlyst gjennom Interpol-samarbeidet, som omfatter 182 land.</b>
      </p>
      <p>Da startet en omfattende prosess med å få mannen utlevert til Norge. Norge har per i dag ikke noen formell utleveringsavtale med Colombia.</p>
      <p>
        <b>– Han ble hentet til Norge 8. juni 2018 og varetektsfengslet i juli, før han gikk over til å sone dommen for cannabisdyrkingen, sier Backe.</b>
      </p>
      <p>Mannens advokat Albulena Krasniqi påpeker at 42-åringen samtykket til utleveringen fra Colombia.</p>
      <p>– Grunnen til at det tok lang tid å få ham utlevert må politiet i Norge og Colombia svare for.</p>
      <figure>
        <img src="https://gfx.nrk.no/-O4PS1WUzCo8c8Ku-y8MkQDNSe1gTdMDDU-gZFY4oXfA.jpg"/>
        <figcaption>Advokatene Marius Dietrichson og Albulena Krasniqi har begge representert 42-åringen. <br/>Foto: Vegar Erstad</figcaption>
      </figure>
      <h3>– Siste tur</h3>
      <p>Han ble pågrepet da navnet hans dukket opp på passasjerlistene i forbindelse med en mellomlanding i Colombia, etter å ha vært på vei tilbake til USA fra Brasil.</p>
      <p>Forsvarer Krasniqi, ved advokatkontoret Furuholmen Dietrichson, avviser at mannen hadde forsøkt å rømme landet.</p>
      <p>
        <b>– Han var ikke stevnet i saken i 2015, og hadde heller ikke fått dato for soningen. Han ville ta en siste tur til Brasil, der han har familiemessig tilknytning, før han skulle sone, sier Krasniqi.</b>
      </p>
      <p>Ifølge påtalemyndigheten skal 42-åringen ha hentet hasjen fra en tidligere rørlegger som disponerte ett av Cappelen-nettverkets hasjlagre. Dette er forhold Cappelen og «Rør» <a href="http://www.nrk.no/nyheter/lavere-straff-for-cappelen-nettverk-1.13479507">allerede er domfelt for</a>.</p>
      <p>42-åringen nekter straffskyld etter tiltalen.</p>
      <p>– Han har ikke mottatt noe hasj fra Cappelen. Det er ikke bevis for overlevering, eller at han er omtalt med kallenavn i hasj-regnskapene, sier Krasniqi, som mandag ba om klienten ble frifunnet.</p>
      <figure>
        <img src="https://gfx.nrk.no/QBENGqJ_bdiizaEmE2eDCwuMjgW06ldlfU63PiljVChg.jpg"/>
        <figcaption>Bildene avslørte Gjermund Cappelens narkoliga. Politiet mener hasjsmuglerne fikk hjelp av politilederen Eirik Jensen.</figcaption>
      </figure>
      <h3>– Må dele skylden</h3>
      <p>Politiadvokat Backe la mandag ned påstand om at 42-åringen skal dømmes til to år og to måneders fengsel for hasjkjøpet.</p>
      <p>Skylden for at det har tatt lang tid å få saken opp for retten etter at mannen var tilbake i Norge er delt, mener Backe.</p>
      <p>
        <b>– Det var først i mai i år det ble avklart at han ikke ønsket å komme i ytterligere avhør hos politiet. Men vi kunne også ha purret på dette tidligere, sier politiadvokaten.</b>
      </p>
      <p>Forsvarer Krasniqi er uenig at manglende tilbakemelding fra hennes klient er årsaken til den lange saksbehandlingstiden.</p>
      <p>– Vi ba tidlig om at saken skulle berammes. Det har ikke vært nye etterforskningsskritt, tiltalen er uendret fra 2015. Det virker mer som saken har ligget og samlet støv.</p>
      <figure>
        <img src="https://gfx.nrk.no/OmIELTXemn-QXuBqsBDuWAx2rxZb9okpK2TQz7fiOPvg.jpg"/>
        <figcaption>Gjermund Cappelen er dømt for å ha solgt åtte kilo hasj til 42-åringen. Her fra den forrige rettsrunden i Borgarting lagmannsrett. <br/>Foto: Ola Hana / NRK</figcaption>
      </figure>
      <h3>Cappelen vitnet</h3>
      <p>Gjermund Cappelens forsvarer Kaja de Vibe Malling bekrefter overfor NRK at Gjermund Cappelen vitnet i saken Asker og Bærum tingrett mandag. Cappelens forsvarere var ikke til stede under vitnemålet.</p>
      <p>Cappelen var svært ordknapp da han ble spurt om sin relasjon til 42-åringen i Oslo tingrett i 2017, <a href="https://www.nrk.no/norge/cappelen-tiltalt-pagrepet-pa-flyplass-i-colombia-1.13363145">men bekreftet at de to hadde hatt «en diskusjon om hasj»</a>. Bakgrunnen for at 42-åringen ble innblandet i saken var at han ble knyttet til de <a href="https://www.nrk.no/norge/cappelen-etter-_hasjinnbruddet__-_-ba-jensen-putte-fyren-i-fengsel-1.13364561">narkoregnskapene som ble funnet i Cappelen-ligaens hasjlager i desember 2017</a>.</p>
      <p>Cappelen sitter for tiden på tiltalebenken i ankesaken i Borgarting lagmannsrett, sammen med Eirik Jensen. Cappelen er tiltalt for grov korrupsjon, og for innførsel av 16 tonn hasj til Norge.</p>
      <p><a href="https://www.nrk.no/nyheter/eirik-jensen-saken-1.11568881">Cappelen begynte på sin frie forklaring forrige uke</a>. Denne uken skal Cappelen svare på spørsmål fra statsadvokat Lars Erik Alfheim.</p>
      <p>Det er i utgangspunktet rettsfri i ankesaken på mandager, så Cappelens vitnemål har ikke fått noen praktiske konsekvenser for ankesaken.</p>
      <figure>
        <img src="https://gfx.nrk.no/fHjx3GAvvc30zTmyaMdutAmBbxJz5TuVCrgyNEEhVO2g.jpg"/>
      </figure>
      <aside>
        <a href="https://www.nrk.no/nyheter/eirik-jensen-saken-1.11568881">Eirik Jensen-saken Den tredje rettsrunden mot Eirik Jensen er i gang. De siste ukene har Jensen forklart seg, men torsdag inntok Gjermund… 5. desember 2019 kl. 15:29 Retten heves</a>
      </aside>
    </article>
  </body>
</html>