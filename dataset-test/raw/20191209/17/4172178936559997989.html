<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/polo/eyropi/article/76184/olympiakos-gioygk-6-5-lygisan-kai-oi-kroates-sto-kamini-toy-peiraia"/>
    <meta property="og:site_name" content="ΦΩΣ"/>
    <meta property="article:published_time" content="2019-12-09T17:40:52+00:00"/>
    <meta property="og:title" content="Ολυμπιακός – Γιουγκ 6-5: Λύγισαν και οι Κροάτες στο καμίνι του Πειραιά"/>
    <meta property="og:description" content="Ο Ολυμπιακός πήρε 6-5 τη Γιουγκ στο μεγάλο ντέρμπι της 7ης αγωνιστικής για τον Α’ όμιλο της φάσης των ομίλων του Τσάμπιονς Λιγκ και έκανε τεράστιο βήμα για..."/>
  </head>
  <body>
    <article>
      <h1>Ολυμπιακός – Γιουγκ 6-5: Λύγισαν και οι Κροάτες στο καμίνι του Πειραιά</h1>
      <h2>Ο Ολυμπιακός πήρε 6-5 τη Γιουγκ στο μεγάλο ντέρμπι της 7ης αγωνιστικής για τον Α’ όμιλο της φάσης των ομίλων του Τσάμπιονς Λιγκ και έκανε τεράστιο βήμα για την κατάκτηση της πρώτης θέσης στο γκρουπ. Απίθανος ο κόσμος του Θρύλου.</h2>
      <address><time datetime="2019-12-09T17:40:52+00:00">09 Dec 2019, 17:40</time> by <a rel="author" href="https://www.fosonline.gr/author/p-liakopoylos" target="_blank">Π. ΛΙΑΚΟΠΟΥΛΟΣ</a></address>
      <p>Με άμυνα από γρανίτη, «κέρβερο» τον <b>Ζερδεβά</b> και τον κόσμο να σπρώχνει την ομάδα στα δύσκολα, ο <b>Ολυμπιακός</b> έκαμψε την αντίσταση της <b>Γιουγκ</b> <b>(6-5)</b> στο ντέρμπι της αγωνιστικής και είναι το αφεντικό στον Α’ όμιλο, αφήνοντας τέσσερις βαθμούς τους Κροάτες.</p>
      <p>
        <a href="https://www.fosonline.gr/polo/eyropi/article/76185/ta-highlights-toy-olympiakos-gioygk">Τα highlights του Ολυμπιακός-Γιουγκ</a>
      </p>
      <p>Ο Ολυμπιακός στην πρώτη περίοδο ήταν καταπληκτικός στην άμυνα. Κράτησε στο μηδέν τη Γιουγκ που είχε 0/2 στον παραπάνω, με τους Πειραιώτες να παίζουν και εξαιρετική περιφερειακή άμυνα. <b>Στην επίθεση, ο Θρύλος άνοιξε το σκορ με υπέροχο τέρμα του Μουρίκη μετά την κούρσα του Γενηδουνιά και την εξαιρετική ασίστ ενώ ο Γιόκοβιτς κόντρα στην πρώην ομάδα του, έκανε και το 2-0 με σουτ στον παραπάνω (1/2 στην πρώτη περίοδο ο Ολυμπιακός).</b></p>
      <p>Η άμυνα του Θρύλου ήταν εξαιρετική και στο ξεκίνημα της δεύτερης περιόδου. Ο Ζερδεβάς είχε κατεβάσει ρολά, ο Βλάχος έβλεπε το μάτι των παικτών του να γυαλίζει και <b>το πάθος του κόσμου ξεχείλιζε στο «Πέρος Καπαγέρωφ», με τον Μουρίκη να σημειώνει ένα ακόμη έξοχο τέρμα από τη θέση του φουνταριστού (χόρεψε τον Μάτσαν) για το 3-0.</b> Η Γιουγκ όμως στα μισά της περιόδου, βρήκε το πρώτο της γκολ με τον Μερκούλοφ να χτυπάει στην κόντρα (3-1) και πλησίασε ακόμη περισσότερο με τον πρώτο πετυχημένο παραπάνω (Παπαναστασίου, 3-2) των Κροατών στο ματς (1/5) ενώ στην επόμενη επίθεση χάθηκε ένας ακόμη παραπάνω από τον Ολυμπιακό (1/4) που τελείωσε το ημίχρονο με 1/5 αφού και ο Μίτροβιτς αστόχησε σε επίθεση με παραπάνω.</p>
      <p>Ο <b>Ντίνος Γενηδουνιάς</b> (και πάλι) ήταν αυτός που έδωσε τη λύση. Έφυγε στην κόντρα, ο Λόντσαρ ακόμη δεν είχε γυρίσει και ο διεθνής περιφερειακός εκτέλεσε τον Πόπαντιτς για το 4-2. Η Γιουγκ όμως απάντησε στην αμέσως επόμενη επίθεση (Μπένιτς, 4-3), με τον Ολυμπιακό να έχει θέμα στον παίκτη παραπάνω (1/8 στο φινάλε της περιόδου), κάτι που εκμεταλλεύτηκαν οι Κροάτες που ισοφάρισαν με τον Ομπράντοβιτς (4-4, 2.58 για το τέλος της τρίτης περιόδου). Ο Μυλωνάκης με μια υπέροχη λόμπα 1.24 για το τέλος της περιόδου έδωσε εκ νέου το προβάδισμα στον Ολυμπιακό που το κράτησε βγάζοντας κρίσιμες άμυνες στο λιγότερο (η Γιουγκ είχε στο τέλος της τρίτης περιόδου 1/7 στον παραπάνω).</p>
      <p>Έτσι μπήκαμε στο τελευταίο οκτάλεπτο με το σκορ στο 5-4 και τα πάντα να κρέμονται σε μια κλωστή. <b>Καθαρό μυαλό δεν υπήρχε, η κούραση ήταν εμφανής στις προσπάθειες των παικτών και των δυο ομάδων γιατί οι άμυνες ήταν σκληρές</b>. Ο Γιόκοβιτς 3.25 πριν από το τέλος έκλεψε την πάσα του Γκαρσία στον παραπάνω και στην συνέχεια ο Μπουλιούμπασιτς από την περιφέρεια τρύπησε τον Πόπανιτς για το 6-4 (τρία λεπτά για το φινάλε). 2.24 για το τέλος είδε κίτρινη ο Βλάχος και κόκκινη ο Κόμπεστσακ, με τη Γιουγκ να μειώνει εκ νέου στο γκολ (6-5) με τον Φάτοβιτς (παραπάνω) και τον Ολυμπιακό να κερδίζει στη συνέχεια αποβολή. Ο Βλάχος πήρε τάιμ άουτ αλλά χάθηκε ακόμη μια επίθεση στον παραπάνω (1/9) 1.20 για το τέλος του αγώνα. <b>Η Γιουγκ πήρε ακόμη μια ποινή αλλά ο Ζερδεβάς έκανε την απόκρουση του αγώνα 42 δευτερόλεπτα πριν από το τέλος σε σουτ του Μερκούλοφ.</b> Στη συνέχεια το σουτ του Ρώσου πήγε στο δοκάρι και ο Ολυμπιακός κράτησε μια τεράστια νίκη που τον κάνει φαβορί για την πρωτιά στον Α’ όμιλο.</p>
      <p><b>Τα οκτάλεπτα:</b> 2-0, 1-2, 2-2, 1-1.</p>
      <p><b>Ολυμπιακός:</b> Ζερδεβάς, Μυλωνάκης 1, Σκουμπάκης, Γενηδουνιάς 1, Γιόκοβιτς 1, Μπουλιούμπασιτς 1, Δερβίσης, Κάκαρης, Μουρίκης 2, Γούνας, Αργυρόπουλος, Μίτροβιτς, Ζιβογίνοβιτς.</p>
      <p><b>Γιουγκ:</b> Πόπαντιτς, Μάτσαν, Φάτοβιτς 1, Λόντσαρ, Κρίζιτς, Γκαρσία, Λότζινα, Μερκούλοφ 1, Παπαναστασίου 1, Ζουβέλα, Μπένιτς 1, Ομπράντοβιτς 1, Γιάρακ.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/polo/eyropi/article/76185/ta-highlights-toy-olympiakos-gioygk"/>
        <a href="https://www.fosonline.gr/volleyball/article/76177/den-to-evlepan-na-rxetai"/>
        <a href="https://www.fosonline.gr/podosfairo/superleague/article/76181/apo-koinoy-vraveio-fair-play-se-olympiako-kai-aek"/>
        <a href="https://www.fosonline.gr/basket/article/76180/pitino-gia-spanoyli-einai-ena-basketball-junkie"/>
        <a href="https://www.fosonline.gr/podosfairo/champions-league/article/76178/olympiakos-erythros-asteras-to-vinteo-poy-vazei-sto-klima-toy-agona-vid"/>
        <a href="https://www.fosonline.gr/podosfairo/superleague/article/76173/olympiakos-erythros-asteras-masoyras-den-yparxei-allo-apo-ti-niki"/>
      </related>
    </article>
  </body>
</html>