<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483629"/>
    <meta property="og:site_name" content="طرفداری"/>
    <meta property="article:published_time" content="2019-12-09T17:54:08+00:00"/>
    <meta property="og:title" content="سید حسین حسینی: آقای فتحی استقلال چه چیزی دارد که رهایش نمی‌کنید؟ شب قبل از بازی در اردو حضور پیدا می کند و می خندد!"/>
    <meta property="og:description" content="طرفداری- سیدحسین حسینی  بعد از تساوی 2-2 استقلال مقابل پیکان در هفته چهاردهم لیگ برتر فوتبال اظهار داشت: هیچ کدام از بازیکنان ما امروز تمرکز لازم را نداشتند. در حالی که در بازی‌های قبلی به ندرت به حریفانمان موقعیت  می‌دادیم اما در مسابقه امروز 4-5 موقعیت خطرناک و تک به تک به بازیکنان پیکان و یک پنالتی دادیم. "/>
  </head>
  <body>
    <article>
      <h1>سید حسین حسینی: آقای فتحی استقلال چه چیزی دارد که رهایش نمی‌کنید؟ شب قبل از بازی در اردو حضور پیدا می کند و می خندد!</h1>
      <h2>مجیدی سرمربی شود فشاری زیادی روی او خواهد بود</h2>
      <address><time datetime="2019-12-09T17:54:08+00:00">09 Dec 2019, 17:54</time> by <a rel="author" href="https://www.tarafdari.com/%D9%81%D9%88%D8%A7%D8%AF-%D8%A8%D8%BA%D9%84%D8%A7%D9%86%DB%8C/289855" target="_blank">فواد بغلانی</a></address>
      <pre>انتقاد تند دروازه بان استقلال از امیرحسین فتحی.</pre>
      <p><a href="https://www.tarafdari.com/"><b>طرفداری</b></a>- سیدحسین حسینی بعد از تساوی 2-2 استقلال مقابل پیکان در هفته چهاردهم لیگ برتر فوتبال اظهار داشت:</p>
      <blockquote>هیچ کدام از بازیکنان ما امروز تمرکز لازم را نداشتند. در حالی که در بازی‌های قبلی به ندرت به حریفانمان موقعیت می‌دادیم اما در مسابقه امروز 4-5 موقعیت خطرناک و تک به تک به بازیکنان پیکان و یک پنالتی دادیم.</blockquote>
      <p>
        <b>*بعد از دربی به غلامپور گفتم کارایی ندارم، آقای فتحی از استقلال چه می خواهی؟</b>
      </p>
      <p><b>به گزارش خبرنگار طرفداری</b>، وی ادامه داد:</p>
      <blockquote>خیلی از بازیکنان شب گذشته در اتاق‌های خودشان گریه کردند. استراماچونی طوری رفتار کرده بود که همه او را دوست داشتیم. فکر نمی‌کنم در هیچ جای جهان مربی روی نیمکت نباشد و کاپیتان از داخل زمین تعویض‌ها را هماهنگ کند. آقای فتحی استقلال چه چیزی دارد که رهایش نمی‌کنید؟ وقتی تیم می‌بازد علیه شما شعار می‌دهند. وقتی می‌بریم شعار می‌دهند. وقتی 5 گل به حریف می‌زنیم باز هم شعار می‌دهند. بعد از دربی من به آقای غلامپور گفتم کارایی لازم را ندارم و دروازه‌بان دیگری استفاده کنند اما نمی‌دانم آقای فتحی از استقلال چه چیزی می‌خواهد که نمی‌رود.</blockquote>
      <p>
        <b>* به استراماچونی گفتم حرف باشگاه حرف نیست و همان هم شد</b>
      </p>
      <p>دروازه‌بان تیم فوتبال استقلال تصریح کرد:</p>
      <blockquote>شب قبل از بازی هم در اردوی تیم در هتل حاضر می‌شود و خیلی راحت می‌خندد. می‌دانید در این چند ساعت چه تعداد از هواداران تا مرز سکته رفته‌اند؟‌ من رابطه خوبی با استراماچونی دارم و مرتب با او در تماس بودم. شب قبل از آخرین تمرین تیم که حضور پیدا نکرد مسئولان باشگاه به من گفتند به نمایندگی از ما با او صحبت کن و بگو تا دو روز دیگر طلبش را پرداخت می‌کنیم. 88 هزار از طلبش آماده شده و تا دو روز دیگر 12 هزار دلار دیگر را جور می‌کنیم که این موضوع رابه سرمربی منتقل کردم. البته چون می‌دانستم شرایط مدیریت در باشگاه به چه صورت است برای اینکه خراب نشوم به استراماچونی گفتم شاید حرفشان حرف نباشد که دقیقا همین اتفاق افتاد و حرفشان را عوض کردند و گفتند تلاش می‌کنیم تا دوشنبه تمام پول را جور کنیم که مجددا این حرف را به سرمربی منتقل کردم.</blockquote>
      <p>
        <b>* چرا اعضای هیات مدیره که فوتبالی هم نیستند بعد از بازی ها استرا را بازخواست می کردند؟</b>
      </p>
      <p>حسینی افزود:</p>
      <blockquote>استراماچونی از ابتدای فصل با مشکلات متعددی مواجه بود. چرا هر وقت تیم نتیجه نمی‌گرفت اعضای هیأت مدیره که هیچ کدام فوتبالی نیستند مربی را بازخواست می‌کردند اما وقتی تیم نتیجه می‌گرفت هیچ خبر وحمایتی نبود تا مشکلات حل شود.</blockquote>
      <p>
        <b>* هیچ تیمی در تاریخ استقلال این طور بسته نشده است</b>
      </p>
      <p>وی گفت:</p>
      <blockquote>هیچ تیمی در تاریخ استقلال اینطور بسته نشده است. با 14 بازیکن بازی می‌کنیم و سایر بازیکنان جوان و نیمکت نشین هستند. قراردادها را هم که با هزار کلک در ابتدای فصل کم کردند و علیه ما مصاحبه می‌کردند. فکر می‌کنم استقلال با 15-16 میلیارد جمع شد. در این شرایط یک مربی ایرانی انتخاب می‌کردیم و چرا یک مربی بزرگ که در اینتر حضور داشت را انتخاب کردید؟</blockquote>
      <p>
        <b>*فتحی فقط در تلویزیون وعده می‌دهد</b>
      </p>
      <p>دروازه‌بان تیم فوتبال استقلال ادامه داد:</p>
      <blockquote>اگر با مشکل تحریم روبرو بودیم همان اول به مربی می‌گفتید. متاسفانه به دلیل واریزی‌های مشکوک پلیس حساب استراماچونی را مسدود کرده بود که به مسئولان باشگاه گفت دیگر پولی به حسابش واریز نکنند تا مشکلی ایجاد نشود اما قبل از بازی با سپاهان مجددا پول به حسابش واریز شد شاید فتحی من را کنار بگذارد اما حرف‌هایم را می‌زنم که بعدا نگویند چون فتحی رفته صحبت می کنم. قبل از بازی با تراکتور زمین تمرین نداشتیم. فتحی فقط در تلویزیون وعده می‌دهد که هواداران هم متوجه دروغ‌های او شده‌اند.</blockquote>
      <p>
        <b>*انتظار نداشتیم استراماچونی اینطور برود</b>
      </p>
      <p>حسینی در پاسخ به این سؤال که اما استراماچونی در شرایط خوبی تیم را رها نکرد،‌گفت:</p>
      <blockquote>انتظار نداشتیم استراماچونی اینطور برود اما او از مدت‌ها قبل شرایط را به بازیکنان می‌گفت . حتی قبل از بازی با سپاهان قرار بود مشکلات را حل کنند که نشد. شب گذشته فردی به نام سلطانی گفت بیایید علیه استراماچونی بیانیه بدهیم تا تحت فشار قرار گیرد و کار تمام شود که من خواهش کردم اعضای هیأت مدیره به خانه‌اش بروند و او را راضی به بازگشت کنند. چون هنوز شانس داشتیم و نرفته بود.</blockquote>
      <p>
        <b>*طوری به بازیکنان پول می‌دهند که ایجاد اختلاف شود</b>
      </p>
      <p>وی عنوان کرد:</p>
      <blockquote>ببینید اول فصل چند بازیکن را از دست دادیم. اگر لحظات آخر گل نمی‌خوردیم اوضاع خوب بود اما هواداران بدانند طوری به بازیکنان پول می‌دهند که ایجاد اختلاف شود. فتحی هیچ کار مثبتی در استقلال انجام نداد و اگر هم بگوید انجام داده دروغ است.</blockquote>
      <p>
        <b>* مجیدی سرمربی شود فشاری زیادی روی او خواهد بود</b>
      </p>
      <p>دروازه‌بان تیم فوتبال استقلال درباره حضور فرهاد مجیدی روی نیمکت استقلال گفت:</p>
      <blockquote>فصل قبل در چند دیداری که مجیدی بود راحت بودیم اگر او انتخاب شود فشار سنگینی رویش است. این تیم صدر جدول است و هر کسی انتخاب شود کار سختی دارد. اما مدیران تیم عین خیالشان نیست.</blockquote>
      <p>
        <b>* استراماچونی پیامی که به او دادم را نخواند و رفت</b>
      </p>
      <p>حسینی در خصوص اینکه چقدر به بازگشت استراماچونی امیدوار است، گفت:</p>
      <blockquote>یکی از دوستداران استقلال که همواره در کنار تیم بوده و به بچه‌ها لطف داشته، گفت پولی را حاضر کرده که می‌خواهد نقدا از طرف خودش به استراماچونی بدهد تا بماند اما متاسفانه سرمربی تصمیمش را گرفته بود و حتی پیامی که به او داده بودم را نخواند و رفت.</blockquote>
    </article>
  </body>
</html>