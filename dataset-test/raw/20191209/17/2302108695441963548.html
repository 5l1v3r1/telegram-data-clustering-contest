<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ciprian-ciucu-nicusor-dan-si-vlad-voiculescu-primul-mesaj-comun-daca-va-fi-un-singur-tur-opozitia-nu-trebuie-sa-se-canibalizeze-ar-trebui-sa-ne-cunoastem-inca-de-acum-sa-facem-echipe.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T17:27:11+00:00"/>
    <meta property="og:title" content="DEZBATERE Ciprian Ciucu, Nicușor Dan și Vlad Voiculescu, primul mesaj comun: Dacă va fi un singur tur, opoziția nu trebuie să se canibalizeze/ Ar trebui să ne cunoaștem încă de acum, să facem echipe"/>
    <meta property="og:description" content="Nicușor Dan (susținut de USR), Ciprian Ciucu (PNL) și Vlad Voiculescu (PLUS) au fost prezenți, luni seară, la Digi24, unde au participat la o primă"/>
  </head>
  <body>
    <article>
      <h1> DEZBATERE Ciprian Ciucu, Nicușor Dan și Vlad Voiculescu, primul mesaj comun: Dacă va fi un singur tur, opoziția nu trebuie să se canibalizeze/ Ar trebui să ne cunoaștem încă de acum, să facem echipe </h1>
      <address><time datetime="2019-12-09T17:27:11+00:00">09 Dec 2019, 17:27</time> by <a rel="author">Andreea Pavel</a></address>
      <p>Nicușor Dan (susținut de USR), Ciprian Ciucu (PNL) și Vlad Voiculescu (PLUS) au fost prezenți, luni seară, la Digi24, unde au participat la o primă ”dezbatere” despre situația Bucureștiului, înaintea alegerile locale din 2020. Cei trei sunt principalii candidați din partea opoziției care o vor concura pe Gabriela Firea la Primăria Capitalei (PSD). Toți trei au făcut schimb de amabilități și au transmis, la unison, că dacă va fi vorba de un singur tur de alegeri opoziția ar trebui să aibă un singur candidat.</p>
      <p>Nicușor Dan a reiterat idei din discursul susținut sâmbătă, după ce USR a anunțat că îl va susține pentru Primăria Capitalei: calendarul alegerilor pentru 2020, sondaj intern agreat de toate forțele de opoziție, candidat unic al opoziției. Citește mai multe <a href="https://www.g4media.ro/nicusor-dan-propune-un-calendar-pentru-alegerile-locale-dezbatere-intre-candidatii-opozitiei-un-sondaj-realizat-de-o-casa-agreata-de-toti-si-candidat-unic.html">aici. </a></p>
      <p>Ciprian Ciucu a spus că Nicușor Dan și Vlad Voiculescu sunt candidați merituoși și că opoziția ar trebui să nu se canibalizeze dacă va exista un singur tur: ”Ar trebui să ne cunoaștem încă de acum, să facem echipe (…) Nu este foarte clar cum suntem, dacă este o competiție în care să participe cele trei echipe, eventual și PMP, sau dacă va exista mai întâi o competiție PLUS și USR, apoi candidatul lor va intra în cursă cu PNL. Ceea ce trebuie oricum să facem este să aprofundăm discuțiile.</p>
      <p>Vlad Voiculescu a spus că va exista o cursă internă în alianță în urma căreia va fi desemnat un singur candidat USR-PLUS. Voiculescu a spus că procesele vor fi separate, întâi va exista o competiție internă între USR și PLUS, apoi una externă, cu ceilalți candidați ai opoziției.</p>
      <p>
        <i>Problema căldurii din București:</i>
      </p>
      <p><b>Ciucu:</b> Din păcate, echipa Firea nu și-a imaginat ce înseamnă RADET. Trebuia să vină cu un program cât se poate de serios de investiții (…) Asta înseamnă să fii nepopular, să sapi orașul. E un program strategic, pe termen lung.</p>
      <p><b>Voiculescu:</b> N-o să repet ce tocmai a spus Ciprian. Viziunea nu e foarte diferită, trebuie să păstrăm sistemul centralizat, nu trebuie să reinventăm apa caldă. Pentru asta avem nevoie de un plan de reabilitare, cu o echipă de experți. Fondurile europene au fost lăsate de izbeliște. Toată lumea care stă deoparte poate să aducă expertiză. Totul ar trebui să înceapă de la adevăr, de la a înțelege situația reală. Primarul Bucureștiului are, în primul rând, datoria să fie onest și să spună care este adevărul. Vedem cu toții ce se întâmplă o dată la două zile.</p>
      <p><b>Dan:</b> Am pierdut trei ani și înainte de asta am mai pierdut 10 ani. Ne-am dus la judecător cu un plan total fantasmagoric. Soluția este încălzirea centralizată pentru că poluarea ar crește și pentru că altfel am reușit abia în 10 ani de zile, cu încălzirea pe apartamente (…) Vedem cu toții șantiere blocate 8-10 luni pentru o conductă care ar putea fi schimbată într-o săptămână. Este nevoie de bani europeni. În ceea ce privește zona de Nord sunt deschis către producții noi care se mișcă mai rapid și au și bani.</p>
      <p>
        <i>Trafic și ecotaxă în București</i>
      </p>
      <p><b>Dan:</b> Managementul traficului, a semafoarelor inteligente care dau trafic în timp real. A doua componentă este o strategie de parcare care trebuie să includă toate locurile pe care noi parcăm informal astăzi pentru ca, prin politica de prețuri, să stimulezi oamenii să parcheze spre periferie. Apoi, optimizarea traseelor care au rămas în anii 80. Și investiții cum ar fi Șoseaua de Centură, Bucureștiul poate să o ia în administrare și să o reabiliteze. Ecotaxa n-o să împiedice lumea să vină în centru.</p>
      <p><b>Ciucu:</b> Nu e loc fizic pentru numărul imens de mașini care se află în București. Trebuie să schimbăm comportamentul de mobilitate al oamenilor, de pe autoindividual pe transportul alternativ. Trebuie să ai troleibuze, tramvaie, metrouri la timp, curate, bine conectate prin care să ajungi în maximum 30 de minute din orice punct în orice punct. Aceasta este viziunea. Oferi alternativa pe transport în comun. Ecotaxa la urmă. Dacă celelalte toate nu au mers atunci venim și cu ecotaxă, dar nu acum.</p>
      <p><b>Voiculescu:</b> La fiecare campanie electorală, fiecare candidat are noi soluții și nu ducem lipsă de asta, ci mai degrabă de implementarea lor. Există un plan de mobilitate, pe care am cheltuit o grămadă de bani și care nu e deloc rău. Sunt de acord cu antevorbitorii mei, da, transport public civilizat. De la marginea Vienei luam un autobuz și atunci când autobuzul întârzia un singur minut doamnele care așteptau să urce dădeau din cap în sens că așa ceva nu este posibil (…) Avem nevoie de mai puține mașini în trafic. Trebuie să ne uităm și de ce se plimbă oamenii. Dacă ne uităm la orele de vârf, sunt acelea în care oamenii își duc copiii la școală. Dacă am avea digitalizare pentru tot oamenii nu s-ar mai plimba toată ziua. Trebuie să eliminăm și sursele, cauzele traficului.</p>
    </article>
  </body>
</html>