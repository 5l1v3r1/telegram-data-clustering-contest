<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/12/09/radev-iska-da-vyrne-viarata-v-izborite-obiavi-se-za-distacionno-glasuvane.432398"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Радев иска да върне вярата в изборите, обяви се за дистационно гласуване"/>
    <meta property="og:description" content="Машинният вот трябвало да е задължителен | Dnes.bg"/>
  </head>
  <body>
    <article>
      <h1>Радев иска да върне вярата в изборите, обяви се за дистационно гласуване</h1>
      <h2>Машинният вот трябвало да е задължителен</h2>
      <address><time datetime="2019-12-09T17:30:00+00:00">09 Dec 2019, 17:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Има ерозия в доверието в изборния процес, това е факт, коментира президентът Румен Радев в обобщаващото си изказване в края на днешната, инициирана от него, среща с представители на ЦИК, на институциите, свързани с провеждането и организацията на местните избори тази година, както и анализатори на изборния процес.</p>
      <related>
        <a href="https://www.dnes.bg/politika/2019/12/09/kupeniiat-vot-nai-serioznata-prechka-za-chestnostta-na-vota.432377"/>
      </related>
      <p>Тази ерозия на доверието отблъсква хората от изборите, намалява избирателната активност и това е най-голямата загуба, защото това делегитимира целия изборен процес, демократичните процеси в обществото, коментира президентът Радев, цитиран от БТА.</p>
      <p>Наша задача е да върнем вярата в изборите и по този начин и вярата в институциите, заяви той.</p>
      <p>Президентът се обяви за повишаване на наказанията при регистрирани криминални престъпления по отношение на изборите, както и на финансовата санкция при административни нарушения.</p>
      <p>Румен Радев отново подчерта, че при тези условия на недействителни бюлетини и отчитане на резултатите, машинното гласуване няма алтернатива и трябва да бъде въведено изцяло, както е по закон, решавайки редица проблеми. Трябва да се мисли и за следващите стъпки като дистанционното електронно гласуване.</p>
      <p>Има създадена добра организация, има правила, процедури, разпоредби, но голямото предизвикателство е те да стигнат от "хартията" до последната СИК и да се приложат в практиката, коментира държавният глава.</p>
      <p>Той призова за постоянен фокус върху изборния процес в страната. Типично за нас, изборите минават, винаги има критика, анализ, предложения, оттам нататък потъват, ЦИК остават сами, следващите избори наближават и, там "на пожар", тръгваме да правим редица необходими стъпки, и в много от случаите не успяваме да ги доведем докрай, коментира държавният глава.</p>
      <p>Радев постави въпроса и за необходимостта от равнопоставено медийно отразяване на всички области в страната при избори. С днешната дискусия президентът ще запознае и парламентарните представители на планираните от него консултации с политическите сили.</p>
    </article>
  </body>
</html>