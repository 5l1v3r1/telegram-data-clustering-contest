<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-nem-engedik-ki-az-olaszliszkai-merenylot.html"/>
    <meta property="og:site_name" content="Origo"/>
    <meta property="article:published_time" content="2019-12-09T17:36:00+00:00"/>
    <meta property="og:title" content="Nem engedik ki Szögi Lajos gyilkosát"/>
    <meta property="og:description" content="Attól tartanak, ha kiszabadulna, újra bűnöző lenne."/>
  </head>
  <body>
    <article>
      <h1>Nem engedik ki Szögi Lajos gyilkosát</h1>
      <address><time datetime="2019-12-09T17:36:00+00:00">09 Dec 2019, 17:36</time> by <a rel="author">MTI</a></address>
      <p>
        <b>Egyelőre még feltételesen sem szabadulhat az olaszliszkai lincselés 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést.</b>
      </p>
      <p>Juhászné Prágai Erika, a törvényszék szóvivője kedden azt mondta, hogy a három bíróból álló másodfokú tanács</p>
      <p>
        <mark>mellőzte az ügy harmadrendű vádlottjának feltételes szabadlábra bocsátását.</mark>
      </p>
      <p>A férfi a Szegedi Fegyház és Börtönben tölti a büntetését, hivatalosan 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, de az ügyész fellebbezett, így a végzés akkor nem vált véglegessé.</p>
      <p>A törvényszék másodfokú tanácsa megváltoztatta a döntést. Megállapította, hogy az elítélt a rácsok mögött példásan viselkedett, többször megjutalmazták, jutalmai, tanfolyamokat végzett és kártérítést fizetett az áldozat családjának. A bíróságnak meg kellett vizsgálni a törvénytisztelő életmódra való készségét is.</p>
      <aside>Álláspontjuk szerint az elítélt szabadulása esetén közel kerülne korábbi környezetéhez, és nem zárható ki, hogy így "e készsége mérséklődne".</aside>
      <p>Emellett úgy ítélték meg, hogy mivel a bűncselekmény helyben és az országos közvélemény előtt is ismert, ez megnehezítheti az elítélt számára a mindennapi feladatok ellátását, és visszaterelheti a korábbi "kriminális élethelyzetbe". Mindezért az elítélt a bíróság szerint továbbra is potenciális veszélyt jelent a társadalom tagjaira nézve.</p>
      <p>A Debreceni Ítélőtábla 2009. november 13-án hozott jogerős ítéletet az olaszliszkai emberölés ügyében. Három vádlottat életfogytig tartó fegyházbüntetéssel sújtott, hármat 15-17 év, kettőt pedig 10-10 év fiatalkorúak börtönében letöltendő szabadságvesztésre ítélt társtettesként, különös kegyetlenséggel elkövetett emberölés miatt.</p>
      <aside>Az ügy elsőrendű vádlottja 17 év fegyházbüntetést kapott, ő július 15-én hagyhatta el a börtönt, miután a bíróság feltételesen szabadságra bocsátotta.</aside>
      <p>Szögi Lajos tiszavasvári tanárt a gyermekei szeme láttára verték agyon 2006. október 15-én, a Borsod megyei Olaszliszkán, miután elsodort egy kislányt, aki árokba esett, de nem sérült meg.</p>
    </article>
  </body>
</html>