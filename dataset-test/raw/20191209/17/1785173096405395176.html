<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/firea-doreste-ca-autobuzele-sa-poata-circula-legal-pe-linia-de-tramvai-si-solicita-modificarea-codului-rutier-in-acest-sens-1922405809412019121719193985"/>
    <meta property="og:site_name" content="News.ro"/>
    <meta property="article:published_time" content="2019-12-09T17:58:41+00:00"/>
    <meta property="og:title" content="Firea doreşte ca autobuzele să poată circula legal pe linia de tramvai şi solicită modificarea Codului Rutier în acest sens"/>
    <meta property="og:description" content="Primarul municipiului Bucureşti, Gabriela Firea, doreşte ca autobuzele să poată circula legal pe linia de tramvai şi solicită în acest sens modificarea Codului Rutier."/>
  </head>
  <body>
    <article>
      <h1>Firea doreşte ca autobuzele să poată circula legal pe linia de tramvai şi solicită modificarea Codului Rutier în acest sens</h1>
      <address><time datetime="2019-12-09T17:58:41+00:00">09 Dec 2019, 17:58</time> by <a rel="author">News.ro</a></address>
      <p>
        <b>Primarul municipiului Bucureşti, Gabriela Firea, doreşte ca autobuzele să poată circula legal pe linia de tramvai şi solicită în acest sens modificarea Codului Rutier.</b>
      </p>
      <p>Firea a declarat, luni, în cadrul unei conferinţe de presă, că doreşte ca parlamentarii să aprobe propunerile pe care primăria le-a înaintat pentru modificarea Codului Rutier.</p>
      <p>"Solicităm Parlamentului României, tuturor grupurilor parlamentare să vină în sprijinul şi în ajutorul atât al bucureştenilor, cât şi al celorlaţi cetăţeni care vin foarte des în Capitală şi să aprobe modificările legislative, amendamentele pe care noi le-am propus, atât la comisia de transporturi, cât şi industrii astfel încât Codul Rutier să fie modificat în sensul în care linia de tramvai să poată să fie transformată într-o bandă unică pentru autobuz. Mai pe scurt, toate autobuzele să poată să circule fără a încălca Codul Rutier pe linia de tramvai acolo unde bineînţeles este permis acest lucru în sensul în care linia de tramvai nu este supraînălţată”, a afirmat Firea.</p>
      <p>Ea a menţionat că în Europa este permis ca autobuzul să circule pe linia de tramvai.</p>
      <p>"Am făcut foarte multe demersuri la Parlamentul României, am discutat cu toate grupurile, iniţial răspunsul a fost pozitiv pentru că sunt şi alte municipii care solicită acest lucru deoarece în întreaga Europă este permis ca autobuzul să poată să circule legal pe linia de tramvai. Sperăm să avem succes”, a declarat Gabriela Firea, care a precizat că îşi doreşte ca de la începutul anul viitor autobuzele să poată circula pe linia de tramvai.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>