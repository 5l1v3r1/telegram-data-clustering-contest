<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191209_A_nemetek_mudisznokkal_edzenek_a_sertespestis_elleni_vedekezesre"/>
    <meta property="og:site_name" content="HVG.hu"/>
    <meta property="article:published_time" content="2019-12-09T17:05:00+00:00"/>
    <meta property="og:title" content="Műdisznókkal és kerítéssel edzenek a sertéspestisre"/>
    <meta property="og:description" content="Műanyag disznókkal gyakorolják a németek, hogyan fogják leölni a sertéseket, ha náluk is megjelenik a kór. A lengyelek inkább a kerítésben bíznak."/>
  </head>
  <body>
    <article>
      <h1>Műdisznókkal és kerítéssel edzenek a sertéspestisre</h1>
      <address><time datetime="2019-12-09T17:05:00+00:00">09 Dec 2019, 17:05</time> by <a rel="author">hvg.hu</a></address>
      <p>
        <b>Műanyag disznókkal gyakorolják a németek, hogyan fogják leölni a sertéseket, ha náluk is megjelenik a kór. A lengyelek inkább a kerítésben bíznak.</b>
      </p>
      <p>Terepgyakorlatokat tartanak Németországban, műdisznókon gyakorolják, hogyan fogják felszámolni az állatállományt, ha a még határaikon kívül, de onnan negyven kilométerre már kimutatott fertőzés megérkezik hozzájuk is. Az <a href="https://www.agrarszektor.hu/allat/lengyelorszag-keritest-huz-a-nemetek-mudisznokon-gyakoroljak-az-allomanyfelszamolast.18195.html">Agrárszektor a <i>topagrar.com</i> oldalon bukkant az információkra arról, hogyan készülnek a németek az ASP vírus felbukkanására</a>. Ebből a cikkből az is kiderül, hogy Németországban nem találják hatékonynak a kerítéssel való védekezést, inkább a gyors lokalizációra fókuszálnak: keresőkutyákkal kutatják fel a fertőzött állatokat, majd drónokkal ellenőrzik a környéket, ezt követően hermetikusan lezárják a területet és leölik az állományt, most ez utóbbi gyorsaságát gyakorolják a műanyag disznókon.</p>
      <p>A lengyelek a kerítésben bíznak jobban. Lengyelországban napokkal ezelőtt derült ki, hogy a nyugati területeken is felbukkant az afrikai sertéspestis, negyven kilométerre a német határtól, de itt mégis 150 kilométerrel beljebb húzzák fel a 120 kilométeres kerítést. Vélhetően azért, mert nem a terjedés ellen védekeznek, hanem inkább egy, a környéken levő nagy létszámú állományt tervezik megvédeni. Lengyelországban van az Európai Unió ötödik legnagyobb sertésállománya, több mint 11 millió állatot tartanak az országban.</p>
      <p>A vírus felbukkanása óta egyedül Csehországban tudták megállítani a kór terjedését, ott a védőzónán belül minden vaddisznót leöltek.</p>
      <p>Magyarországon a hatóságok tájékoztatása szerint eddig csak vaddisznókban mutatták ki a vírust. Nálunk elsődlegesen a házi sertésállományra dolgozták ki a védekezési tervet azzal, hogy jóval szigorúbb tartási szabályokat kell betartani, valamint a fertőzések gócpontjainak környezetében szigorították a sertés forgalmazását is. <a href="https://hvg.hu/itthon/20190918_A_valasztas_elott_nem_olhetik_le_Jozsi_bacsi_malacait__titkos_terv_keszult_a_sertespestis_megallitasara">A hvg.hu derítette ki, hogy már hónapokkal ezelőtt készült olyan forgatókönyv, amely szerint a háztáji sertésállományt felszámolnák.</a></p>
      <p><a href="https://hvg.hu/kkv/20191004_asp_afrikai_sertespestis_budakeszi_bognar_lajos">A vaddisznók gyérítésére is kötelezték térítés ellenében a vadásztársaságokat, de csak az üzleti tervük felett harminc százalék erejéig</a>. Csak azután szorgalmazta a hatóság a vaddisznók gyérítésének intenzitását, miután a főváros környékén is találtak fertőzött vaddisznókat. A vadásztársaságok és erdészetek figyelmeztető hirdetményeiből kiderül, hogy valóban egyre több hajtást szerveznek a társaságok. A parlament előtt pedig elfogadásra vár az a javaslat, hogy adómentességet kapjanak a vadásztársaságok a vadhúsra és a vadásztatásra is, amennyiben azok összefüggésben vannak az ASP visszaszorításával. <a href="https://hvg.hu/gazdasag/20191206_Bovult_a_sertespestis_miatti_fertozott_terulet_Pest_megyeben">Pénteken írt a hvg.hu írról, hogy a budakeszi Vadaskert kerítésén kívül is találtak már fertőzött vaddisznókat, így a korlátozó zónát kiterjesztették Fejér és Komárom-Esztergom megyékre is.</a></p>
    </article>
  </body>
</html>