<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-135426-lipkevicius-gave-i-uzpakalius-lkl-rytoj-i-aikstele-turetume-zengti-su-geru-uztaisu.html"/>
    <meta property="og:site_name" content="basketnews.lt"/>
    <meta property="article:published_time" content="2019-12-09T17:11:00+00:00"/>
    <meta property="og:title" content="Lipkevičius: „Gavę į užpakalius LKL, rytoj į aikštelę turėtume žengti su geru užtaisu“"/>
    <meta property="og:description" content="Panevėžio „Lietkabelio“ komanda antradienį FIBA Čempionų lygos antrąjį ratą pradės dvikova su viena iš A grupės lyderių – Sasario „Dinamo“ ekipa. Su Italijos klubu panevėžiečiai susitiko pirmajame turnyro ture ir likus 11 sekundžių po Vytenio Lipkevičiaus tritaškio buvo arčiau pergalės – 78:77. Vis dėlto Dyshawnas Pierre‘as išprovokavo pražangą ir sumetė baudas, o per likusias 5 sekundes „Lietkabelis“ atakos ..."/>
  </head>
  <body>
    <article>
      <h1>Lipkevičius: „Gavę į užpakalius LKL, rytoj į aikštelę turėtume žengti su geru užtaisu“</h1>
      <address>
        <time datetime="2019-12-09T17:11:00+00:00">09 Dec 2019, 17:11</time>
      </address>
      <p>Nuotr.: fiba.basketball</p>
      <figure>
        <a href="https://www.basketnews.lt/paveikslelis-206550-any1000x1000.jpg">
          <img src="https://www.basketnews.lt/paveikslelis-206550-any630x500.jpg"/>
        </a>
      </figure>
      <p>Nuotr. fiba.basketball</p>
      <p>Panevėžio „Lietkabelio“ komanda antradienį FIBA Čempionų lygos antrąjį ratą pradės dvikova su viena iš A grupės lyderių – Sasario „Dinamo“ ekipa.</p>
      <p>Su Italijos klubu panevėžiečiai susitiko pirmajame turnyro ture ir likus 11 sekundžių po Vytenio Lipkevičiaus tritaškio buvo arčiau pergalės – 78:77. Vis dėlto Dyshawnas Pierre‘as išprovokavo pražangą ir sumetė baudas, o per likusias 5 sekundes „Lietkabelis“ atakos nesurezgė, todėl patyrė nesėkmę.</p>
      <p>Vėliau „Lietkabelis“ pralaimėjo dar tris susitikimus iš eilės, bet atsitiesė ir pirmąjį ratą baigė trimis laimėjimais, kurie leido įsitaisyti turnyrinės lentelės viduryje bei turėti gerus šansus pakovoti dėl vietos kitame etape.</p>
      <p>Jeigu tarptautiniame turnyre „Lietkabelis“ pagerino žaidimą, tai Lietuvos krepšinio lygoje („Betsafe–LKL“) patyrė dvi iš eilės nesėkmes išvykose: pralaimėjo tiek Pasvalyje prieš „Pieno žvaigždes“, tiek praėjusį šeštadienį Prienuose prieš „CBet“.</p>
      <p>Kapitonas V.Lipkevičius teigė, kad pastarosios nesėkmės užgavo „Lietkabelio“ komandos ambicijas ir žaidėjai pasistengs, jog tokie atvejai nepasikartotų. Puolėjas „kklietkabelis.lt“ svetainei taip pat išskyrė svarbiausius antradienio rungtynių prieš „Dinamo“ akcentus.</p>
      <p><b>– Pastarosiose dvejose rungtynėse LKL pirmenybėse patirtos nesėkmės. Kodėl nepavyko laimėti nei Pasvalyje, nei Prienuose?</b><br/>– Mūsų žaidimas išvykose labai banguoja, ypatingai LKL. Galbūt tam turi kažkiek įtakos tai, kad gerai žaidėme FIBA Čempionų lygoje ir galbūt kažkur pasąmonėje buvo galvojimas, kad ir toliau viskas vyks taip lengvai. Dabar LKL yra toks pajėgus čempionatas, kad bet kuri komanda gali nugalėti bet kurią. Išvykose pritrūksta koncentracijos ir rungtynių plano laikymosi. Kai nesilaikome plano, prisidarome problemų ir tada jau būna labai sunku laimėti.</p>
      <p><b>– Kiek komandos ambicijas užgavo tie pralaimėjimai?</b><br/>– Žinoma, tikrai užgavo tiek mano, tiek komandos ambicijas. Manau, kad mes esame geresnė komanda, bet visada tai reikia įrodyti aikštelėje. Manau, kad pačiu laiku gavome tas pamokas – reikia padaryti išvadas ir stengtis, kad daugiau tokie dalykai nepasikartotų.</p>
      <p><b>– Čempionų lygoje komanda startavo 4 pralaimėjimais, o tada pavyko laimėti 3 rungtynes iš eilės. Kas padėjo išbristi iš duobės?</b><br/>– Iš keturių pralaimėjimų trys buvo patirti nedideliais skirtumais. Galbūt reikėjo šiek tiek adaptuotis prie Čempionų lygos. Manau, kad tikrai nežaisdavome blogai – kartais tiesiog pritrūkdavo sėkmės. Taip pat geriau suprantame trenerio filosofiją, nes esame nauja komanda ir tikrai reikėjo laiko susižaisti. Žinoma, kad ir namų sienos padėjo laimėti. LKL gavę į užpakalį turėtume antradienį su geru užtaisu žengti į aikštelę.</p>
      <p><b>– Pirmosios rungtynės prieš „Dinamo“ buvo pralaimėtos. Kas tada nepavyko?</b><br/>– Kaip pirmam sezono mačui išvykoje, tikrai buvo vykęs. Rungtynės buvo įdomios tuo, kad pabaigoje įspūdingai grįžome, kai likus minutei atsilikome 7 taškais, bet išsiveržėme į priekį. Žinoma, kaip sėkmingai grįžome, taip ir „sėkmingai“ pralaimėjome. Jeigu išlaikysime koncentraciją ir laikysimės rungtynių plano, antradienį viskas bus mūsų rankose.</p>
      <p><b>– Kokie turėtų būti antradienio rungtynių akcentai?</b><br/>– Reikia susitvarkyti su jų trimis pagrindiniais žaidėjais: Dwayne‘u Evansu, Curtisu Jerrellsu ir Dyshawnu Pierre‘u. Pastarasis apskritai yra vienas geriausių turnyro žaidėjų savo „trečioje–ketvirtoje“ pozicijose. Jeigu pavyktų juos kažkiek pristabdyti, būtų didelis laimėjimas mums. Taip pat Čempionų lygoje turime problemų atkovotais kamuoliais, todėl susitvarkius su tuo ir pristabdžius minėtus krepšininkus, būtų didelis žingsnis pergalės link.</p>
      <p><b>– Po pergalės prieš „Polski Cukier“ vyr. treneris Čanakas jus pavadino rungtynių MVP, nors per 33 minutes nė karto nemetėte į krepšį, tačiau atkovojote 7 kamuolius, surinkote 8 naudingumo balus ir gerai žaidėte gynyboje. Ką jums pačiam reiškia toks trenerio pripažinimas?</b><br/>– Tose rungtynėse nebuvo situacijų puolime, kur galėčiau atakuoti krepšį. Tą dieną pavyko puolimas, bet tuo mačas nesibaigia – stengiesi komandai padėti kažkuo kitu. Vykstant rungtynėms treneris turbūt net nepagalvojo apie statistiką, bet po to pažiūrėjo į protokolą ir pamatė, kad nė sykio nemečiau į krepšį. Pačiam buvo toks nustebimas. Savo statistikos niekada nesureikšminu – jeigu komanda laimi, tuomet visiems gerai.</p>
      <p><b>– Kaip sekasi susitvarkyti su kapitono pareigomis?</b><br/>– Viskas gerai, jokių problemų neturime. Visi gerai sutariame, nemažai laiko kartu praleidžiame po treniruočių. Viskas yra gerai ir reikia ta linkme judėti toliau</p>
      <h3>Panevėžio Lietkabelis / Tvarkaraštis</h3>
      <figure>
        <img src="https://www.basketnews.lt/paveikslelis-126449-tmlgs.jpg"/>
      </figure>
      <p>
        <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a>
      </p>
      <figure>
        <img src="https://www.basketnews.lt/paveikslelis-202169-tmlgs.jpg"/>
      </figure>
      <p><a href="https://www.basketnews.lt/komandos/2328-holono-hapoel.html">Holono Hapoel</a> <a href="https://www.basketnews.lt/rungtynes/ziureti/85039-panevezio-lietkabelis-holono-hapoel.html">78-72</a></p>
      <figure>
        <img src="https://www.basketnews.lt/paveikslelis-126449-tmlgs.jpg"/>
      </figure>
      <p>
        <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a>
      </p>
      <figure>
        <img src="https://www.basketnews.lt/paveikslelis-15876-tmlgs.jpg"/>
      </figure>
      <p><a href="https://www.basketnews.lt/komandos/985-sasario-banco-di-sardegna.html">Sasario Banco di Sardegna</a> <a href="https://www.basketnews.lt/rungtynes/ziureti/85056-panevezio-lietkabelis-sasario-banco-di-sardegna.html">Antr.<br/>19:00</a></p>
      <h3>Šį sezoną metamos baudos</h3>
      <figure>
        <img src="https://www.basketnews.lt/paveikslelis-126449-any100x100.jpg"/>
      </figure>
      <p>84% 16,7</p>
      <figure>
        <img src="https://www.basketnews.lt/paveikslelis-128595-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/148-fiba-cempionu-lyga/statistika.html">16,7</a></li>
        <li>Taiklumas: <a href="https://www.basketnews.lt/lygos/148-fiba-cempionu-lyga/statistika.html">83,6%</a></li>
        <li>Vieta lygoje: <a href="https://www.basketnews.lt/lygos/148-fiba-cempionu-lyga/statistika.html">2</a></li>
        <li>Geriausias pasiekimas: <a href="https://www.basketnews.lt/rungtynes/ziureti/84701-ostendes-filou-panevezio-lietkabelis.html">22</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/83025-sasario-banco-di-sardegna-panevezio-lietkabelis.html">11</a></li>
        <li>Daugiausia pataiko: <a href="https://www.basketnews.lt/zaidejai/19166-zeljko-sakic.html">Zeljko Sakic</a></li>
      </ul>
    </article>
  </body>
</html>