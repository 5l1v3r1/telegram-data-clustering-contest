<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/12/09/85-ot-bylgarite-korupciiata-e-shiroko-razprostranena-u-nas.432376"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="85% от българите: Корупцията е широко разпространена у нас"/>
    <meta property="og:description" content="Тя е и безнаказана според мнозинство от анкетираните | Dnes.bg"/>
  </head>
  <body>
    <article>
      <h1>85% от българите: Корупцията е широко разпространена у нас</h1>
      <h2>Тя е и безнаказана според мнозинство от анкетираните</h2>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Мнозинството от българските граждани (85 на сто) е на мнение, че корупцията у нас е разпространена широко. Това показват данни от проучване на Евробарометър, представени днес от Европейската комисия.</p>
      <p>За сравнение средно в ЕС на същото мнение за корупцията в тяхната страна са 63 на сто от гражданите.</p>
      <p>Според 68 на сто от българските участници в допитването (44 на сто от останалите в ЕС) не може да се очаква, че участвалите в корупция ще бъдат заловени и предадени на прокурор, предаде БТА.</p>
      <p>Сред българите 70 на сто не очакват уличените в корупция да бъдат обвинени, докато такъв отговор в останалата част от ЕС дават 48 на сто от участниците в проучването.</p>
      <p>За 77 на сто от българите и 55 на сто от останалите в ЕС не може да се очаква, че корумпираните ще бъдат наказани със затвор или поне с тежка глоба.</p>
      <p>Попитани дали заловените в корупция високопоставени служители получават подходящо наказание, 75 на сто от българите и 56 на сто от останалите в ЕС отговарят отрицателно.</p>
      <p>Като най-разпространен вид корупция българите посочват подкупите (39 на сто) и финансирането на партиите срещу влияние върху политическите решения (46 на сто).</p>
      <p>Малцина са отговорилите, че лично са ставали жертва на корупция при искане на разрешителни за строеж или за търговска дейност; на промяна в предназначението на земя; при искане на социални помощи, или при регистрацията на автомобил.</p>
      <p>Средно в ЕС положителен отговор на такъв въпрос дават пет на сто от участниците, а у нас - 12 процента.</p>
      <p>Близо половината български участници (49 на сто) са заявили, че през последните три години корупцията е станала пречка за спечелването от тях на обществена поръчка. Такъв отговор са дали 30 на сто от останалите в ЕС. Същевременно 46 на сто от българите и 63 на сто от останалите в ЕС са отговорили отрицателно на този въпрос.</p>
      <p>Сред основните проблеми за правенето на бизнес са посочени недостатъчната инфраструктура (54 на сто у нас срещу 46 процента в ЕС), шуробаджанащина (57 на сто у нас срещу 37 на сто в ЕС) и корупцията (51 у нас срещу 37 на сто в ЕС). <br/> </p>
    </article>
  </body>
</html>