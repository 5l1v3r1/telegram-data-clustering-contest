<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/callers-choice/pella-einai-ena-schedon-fysiologiko-paidi-leei-o-pateras-toy-8chronoy-ainstain/"/>
    <meta property="og:site_name" content="TheCaller.Gr"/>
    <meta property="article:published_time" content="2019-12-09T17:25:36+00:00"/>
    <meta property="og:title" content="Πέλλα: «Είναι ένα σχεδόν φυσιολογικό παιδί» λέει ο πατέρας του 8χρονου «Αϊνστάιν»"/>
    <meta property="og:description" content="Μίλησε ο πατέρας του Τάσου Γεραντίδη, του 8χρονου «Άινσταϊν» από την Πέλλα για το χαρισματικό παιδί του, αλλά και για την απόφαση της οικογένειας να μεταναστεύσει"/>
  </head>
  <body>
    <article>
      <h1>Πέλλα: «Είναι ένα σχεδόν φυσιολογικό παιδί» λέει ο πατέρας του 8χρονου «Αϊνστάιν»</h1>
      <address>
        <time datetime="2019-12-09T17:25:36+00:00">09 Dec 2019, 17:25</time>
      </address>
      <p>Τονίζεται ότι ο δείκτης νοημοσύνης του μαθητή από την Πέλλα είναι 140 και έχει καταφέρει να εντυπωσιάσει ακόμα και τους ειδικούς με τις ικανότητες του. Μάλιστα, εκτιμάται ότι το IQ του θα αυξηθεί ακόμη περισσότερο τα επόμενα χρόνια με την κατάλληλα εκπαίδευση, ενώ ακόμη και το 140 ενδέχεται να είναι... λίγο καθώς το τεστ προορίζεται για παιδιά ηλικίας 9 ετών και άνω.</p>
      <p>Σε συνέντευξή του  στον ΑΝΤ1 ο πατέρας του Ανδρέας Γεραντίδης σημείωσε πως ο μικρός είναι ένα «σχεδόν φυσιολογικό» παιδί, που κάνει ότι και τα άλλα παιδιά της ηλικίας του, με μόνη διαφορά την τεράστια αγάπη του για τα μαθηματικά και την ευχέρεια που είχε από νηπιακή ηλικία σε αυτά.</p>
      <p>«Φέρεται φυσιολογικά, αλλά του αρέσουν πολύ τα μαθητικά. Όλη του η ζωή είναι τα μαθητικά. Κάνει όλους τους υπολογισμούς με το μυαλό του», είπε και τόνισε ότι «τα ερεθίσματα ξεκίνησαν από το νηπιαγωγείο, όταν ξεκίνησε να κάνει πράξεις μόνος του. Στο δημοτικό, οι καθηγητές μας ρώτησαν αν κάνουμε εμείς κάτι, αν τον βοηθάμε».</p>
      <p>Ο κ. Γεραντίδης μίλησε και για την απόφαση της οικογένειας να μετακομίσει στη Γερμανία, όπου ο μικρός θα φοιτήσει σε ειδικό σχολικό πρόγραμμα που θα του επιτρέψει να περάσει πολλές τάξεις, την ίδια χρονιά.</p>
      <p>«Έχουμε βρει σχολείο στη Γερμανία, υπάρχει πρόγραμμα για χαρισματικά παιδιά, με ειδικούς καθηγητές. Έχουν τη δυνατότητα να περνούν τις τάξεις πολύ γρήγορα», είπε, χαρακτηριστικά, σημειώνοντας πως δεν υπάρχει αντίστοιχη δυνατότητα στην Ελλάδα.</p>
      <p>Ολοκληρώνοντας, ο πατέρας του 8χρονου διευκρίνισε ότι η καθημερινότητα του μικρού συνεχίζεται κανονικά, δεν γνωρίζει για τη δημοσιότητα που έχει λάβει και η οικογένεια θα φροντίσει να συνεχιστεί αυτό.</p>
      <p>«Θέλουμε να συνεχίσει την καθημερινότητά του, τον κρατάμε μακριά από την δημοσιότητα. Δεν γνωρίζει ότι είναι στις εφημερίδες, είναι μακριά από όλο αυτό».</p>
      <p>Αναγνωρίζοντας την χαρισματικότατα του 8χρονου, πρόσφατα ο αντιπεριφερειάρχης Πέλλας, Ιορδάνης Τζαμτζής, βράβευσε τον μικρό «Αϊνστάιν» και του έδωσε έναν φορητό υπολογιστή και ένα βιβλίο για τον νομό Πέλλας, θέλοντας να τον τιμήσει για τις εξαιρετικές επιδόσεις του.</p>
    </article>
  </body>
</html>