<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-naselju-za-jezom-zaradi-previsokih-vrednosti-pli"/>
    <meta property="og:site_name" content="Primorske novice"/>
    <meta property="article:published_time" content="2019-12-09T17:05:04+00:00"/>
    <meta property="og:title" content="V naselju Za jezom zaradi previsokih vrednosti plina evakuirali deset oseb in zaprli cesto"/>
    <meta property="og:description" content="V naselju Za jezom v Tržiču je zaradi preseženih mejnih vrednosti pri meritvah plina popolnoma zaprta lokalna cesta od Raven naprej. Omogočen je dostop samo za stanovalce in interventna vozila. Za zdaj so evakuirali deset oseb iz dveh bližnjih objektov. Po prvih podatkih v objektih ni nevarnosti eksplozije, so sporočili s Policijske uprave Kranj."/>
  </head>
  <body>
    <article>
      <h1>V naselju Za jezom zaradi previsokih vrednosti plina evakuirali deset oseb in zaprli cesto</h1>
      <address><time datetime="2019-12-09T17:05:04+00:00">09 Dec 2019, 17:05</time> by <a rel="author">STA</a></address>
      <p>
        <b>V naselju Za jezom v Tržiču je zaradi preseženih mejnih vrednosti pri meritvah plina popolnoma zaprta lokalna cesta od Raven naprej. Omogočen je dostop samo za stanovalce in interventna vozila. Za zdaj so evakuirali deset oseb iz dveh bližnjih objektov. Po prvih podatkih v objektih ni nevarnosti eksplozije, so sporočili s Policijske uprave Kranj.</b>
      </p>
      <figure>
        <img src="https://static.primorske.si/foto/highres/gnweb/722973_283-plin.jpg"/>
        <figcaption>V naselju Za jezom v Tržiču je zaradi preseženih mejnih vrednosti pri meritvah plina popolnoma zaprta lokalna cesta od Raven naprej. Za zdaj so evakuirali deset oseb iz dveh bližnjih objektov.  Foto: PGD Tržič</figcaption>
      </figure>
      <p><b>TRŽIČ</b> &gt; Zapora lokalne ceste od Raven velja tako za pešce kot voznike. Omogočen je dostop samo za stanovalce in interventna vozila. Intervencija se je začela na podlagi klica krajana o vonju po plinu. Po prvih podatkih gre za preseženo koncentracija plina v meteorno-kanalizacijskem jašku. Zaenkrat so evakuirali dva bližnja objekta, kjer so meritve v notranjosti pokazale prisotnost plina.</p>
      <p>Območje okoli objektov je zavarovano. Po potrebi bodo glede na meritve območje evakuacije razširili. Na kraju je bil tudi distributer. Večje nevarnosti za zdaj ni, razen v okolici jaška, kjer je območje tudi zavarovano. Prepovedana je uporaba odprtega ognja. Poškodovan ni nihče. Gasilci izvajajo požarno stražo.</p>
      <p>Sanacija se bo predvidoma začela v torek zjutraj, ko bodo izvedli nove meritve. Intervencijo vodi Gasilska reševalna služba Kranj, sodelujejo pa še prostovoljni gasilci iz Tržiča in Bistrice pri Tržiču.</p>
      <p>V torek pa je v Britofu pri Kranju prišlo do eksplozije zemeljskega plina v vodovodnem jašku, poškodovani so bili dva delavca in štirje otroci. V minulih dneh so pristojni sanirali mesto na plinovodu, od koder je uhajal plin, in testirali plinovod. Opravljajo tudi meritve prisotnosti plina v jaških. Današnje meritve pa kažejo še spodbudnejšo sliko kot v soboto, so sporočili s Policijske uprave Kranj. Meritve v jaških so enake sobotnim, bistveno boljše pa so tudi meritve plinov v zemljini, katerih vrednost se je od sobote zmanjšala za nekajkrat.</p>
    </article>
  </body>
</html>