<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/scienza-tecnologia/un-collegamento-wi-fi-fra-due-sensori-a-700km-di-distanza-il-record-e-tutto-italiano_85933.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T17:01:01+00:00"/>
    <meta property="og:title" content="Un collegamento Wi-Fi fra due sensori a 700km di distanza: il record è tutto italiano"/>
    <meta property="og:description" content="Record importante per il Politecnico di Torino, che ha realizzato un collegamento Wi-Fi dalla Sardegna alla Catalogna con un dispendio energetico irrisorio"/>
  </head>
  <body>
    <article>
      <h1>Un collegamento Wi-Fi fra due sensori a 700km di distanza: il record è tutto italiano</h1>
      <address><time datetime="2019-12-09T17:01:01+00:00">09 Dec 2019, 17:01</time> by <a rel="author">Nino Grasso</a></address>
      <p>
        <b>Record importante per il Politecnico di Torino, che ha realizzato un collegamento Wi-Fi dalla Sardegna alla Catalogna con un dispendio energetico irrisorio</b>
      </p>
      <p>Il <b>Politecnico di Torino</b> ha presentato un nuovo record in occasione del convegno XWC19, realizzando un <b>collegamento Wi-Fi fra un sensore e un ricevitore che si trovavano a una distanza di oltre 700 chilometri fra di loro</b>. Una sperimentazione lunga circa due anni operata dagli <b>iXem Labs</b> dell'Ateneo con l'obiettivo di realizzare un sistema autonomo e alternativo alla telefonia mobile per la raccolta di dati applicabile in qualsiasi luogo a prescindere dalla disponibilità di energia e dalla copertura della rete cellulare.</p>
      <figure>
        <img src="https://www.hwupgrade.it/immagini/ixemwine_720.jpg"/>
      </figure>
      <p>Il collegamento è stato realizzato tenendo a mente due criteri fondamentali, necessari per la sostenibilità e la replicabilità di un impianto del genere: <b>consumi energetici ridotti abbinati a possibilità di collegamenti a lunghissima distanza</b>. Le nuove tecniche di trasmissione sono state dimostrate con l'implementazione su sensori <b>iXemWine</b>, per la condivisione di dati agrometereologici raccolti nelle vigne e utilizzati per migliorare l'efficacia dei trattamenti fitosanitari. I sensori sono stati miniaturizzati e dotati di antenne da meno di 2 centimetri, alimentati da due semplici batterie stilo, alcaline e non ricaricabili.</p>
      <p>Il tutto per eseguire l'esperimento in condizioni realmente applicabili: i test sono stati condotti infatti in contesti reali, come vigne, con i sensori inseriti in mezzo ai filari e i ricevitori su palloni meteostatici ancorati al suolo, almeno nelle prime implemnetazioni del sistema. Il Politecnico di Torino era riuscito a trasmettere dati, con questi metodi, a distanze di massimo 50km, aumentando progressivamente i limiti della tecnologia di anno in anno fino a realizzare un <b>collegamento fra la stazione meteo nelle vigne di "U Tabarka" di Carloforte, in Sardegna, e un ricevitore installato in Catalogna sulle alture di Tarragona</b>.</p>
      <p>I dati condivisi fra le due località possono essere consultati sul <a href="https://www.ixem.wine/">sito ufficiale</a> dell'esperimento, con il sistema che è stato in grado di <b>comunicare ogni 10 minuti a distanze anche superiori ai 700km</b>. Il tutto con un dispendio energetico irrisorio: la carica delle batterie dei sistemi è infatti ancora al 90%, dopo 6 mesi di distanza dalla prima implementazione.</p>
      <p>È doveroso riportare qualche dato sugli iXem Labs: fondati nel 2004, nel 2007 avevano già realizzato un record mondiale di trasmissione Wi-Fi collegando Monte Rosa e Monte Cimone, con una distanza fra i dispositivi di 300km. I laboratori del Politecnico hanno poi avviato il progetto <b>iXemWine</b> a partire da fine marzo 2019, collaborando nell'installazione di oltre 180 stazioni meteo in 6 regioni italiane, utilizzate da più di 650 operatori del settore.</p>
      <p><b>Il valore aggiunto della proposta di iXem Labs è l'autonomia elevata in sensori di dimensioni estremamente compatte</b>, con il lavoro dell'Ateneo che ha garantito, secondo i dati rilasciati dall'Ateneo, "una significativa riduzione del numero di trattementi chimici necessari", aumentando pertanto la qualità del prodotto e diminuito l'esposizione ambientale.</p>
    </article>
  </body>
</html>