<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/finance-stock/stock/608794"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T17:50:00+00:00"/>
    <meta property="og:title" content="หุ้นไทยปิดร่วง6จุด ดัชนีปรับตัวลง9วันติด"/>
    <meta property="og:description" content="หุ้นไทยปรับตัวลง 9 วันติดหลังขาดปัจจัยกระตุ้น ปิดที่ระดับ 1,552.96 จุด ลดลง 6.03 จุด 40,704.02 ล้านบาท"/>
  </head>
  <body>
    <article>
      <h1>หุ้นไทยปิดร่วง6จุด ดัชนีปรับตัวลง9วันติด</h1>
      <address><time datetime="2019-12-09T17:50:00+00:00">09 Dec 2019, 17:50</time> by <a rel="author">PostToday</a></address>
      <p>หุ้นไทยปรับตัวลง 9 วันติดหลังขาดปัจจัยกระตุ้น ปิดที่ระดับ 1,552.96 จุด ลดลง 6.03 จุด 40,704.02 ล้านบาท</p>
      <p>เมื่อวันที่ 9 ธ.ค.62 ตลาดหุ้นไทยเคลื่อนไหวในแดนลบเป็นส่วนใหญ่ ก่อนปิดที่ระดับ 1,552.96 จุด ลดลง 6.03 จุด (-0.39%) มูลค่าการซื้อขาย 40,704.02 ล้านบาท โดยดัชนีทำระดับสูงสุดที่ 1,559.93 จุด และทำระดับต่ำสุดที่ 1,548.01 จุด</p>
      <p>น.ส.ธีรดา ชาญยิ่งยงค์ ผู้อำนวยการฝ่ายวิเคราะห์หลักทรัพย์ บล.ฟิลลิป (ประเทศไทย) กล่าวว่า ตลาดหุ้นไทยวันนี้ปรับตัวลงเป็นวันที่ 9 ติดต่อกันหลังจากที่ขาดปัจจัยกระตุ้น ขณะเดียวกันก็ยังมีความกังวลเศรษฐกิจ และการเมืองในประเทศ ทำให้ตลาดบ้านเราดูอ่อนกว่าตลาดหุ้นในภูมิภาคเอเชียที่วันนี้เคลื่อนไหวทั้งในแดนบวก-ลบ ในช่วงที่ยังต้องติดตามดูหลายปัจจัยจากภายนอกประเทศ</p>
      <p>ทั้งการเลือกตั้งอังกฤษในวันที่ 12 ธ.ค.นี้ ซึ่งจะมีผลต่อเรื่องการแยกตัวของอังกฤษออกจากสหภาพยุโรป (Brexit) , การเจรจาการค้าระหว่างสหรัฐฯ และจีน ที่สหรัฐฯจะปรับขึ้นภาษีนำเข้าสินค้าจากจีนในวันที่ 15 ธ.ค.นี้ จะต้องรอดูว่าผลจะเป็นอย่างไร, การประชุมธนาคารกลางสหรัฐ (เฟด) ในวันที่ 10-11 ธ.ค.นี้ และการประชุมธนาคารกลางยุโรป (ECB) ที่จะมีขึ้นในวันที่ 12 ธ.ค.นี้ ส่วนบ้านเราก็ให้ติดตามปัจจัยการเมือง โดยให้จับตาเสถียรภาพของรัฐบาลต่อไป</p>
      <p>พรุ่งนี้ (10 ธ.ค.) ตลาดหุ้นไทยปิดทำการเนื่องในวันรัฐธรรมนูญ</p>
      <p>แนวโน้มการลงทุนในวันพุธนี้ (11 ธ.ค.) น.ส.ธีรดา กล่าวว่า ตลาดฯคงจะแกว่งไซด์เวย์เงียบเหงาอยู่ในช่วงรอดูหลายปัจจัย โดยมีแนวรับ 1,550-1,540 จุด ส่วนแนวต้าน 1,560-1,570 จุด</p>
      <p>ส่วนหลักทรัพย์ที่มีมูลค่าการซื้อขายสูงสุด 5 หลักทรัพย์ ได้แก่</p>
      <p>AOT มูลค่าการซื้อขาย 2,998.07 ล้านบาท ปิดที่ 73.00 บาท ลดลง 2.25 บาท</p>
      <p>CPALL มูลค่าการซื้อขาย 2,956.64 ล้านบาท ปิดที่ 73.25 บาท ลดลง 1.75 บาท</p>
      <p>PTT มูลค่าการซื้อขาย 1,142.79 ล้านบาท ปิดที่ 42.25 บาท เพิ่มขึ้น 0.25 บาท</p>
      <p>ADVANC มูลค่าการซื้อขาย 998.83 ล้านบาท ปิดที่ 214.00 บาท เพิ่มขึ้น 2.00 บาท</p>
      <p>INTUCH มูลค่าการซื้อขาย 976.70 ล้านบาท ปิดที่ 57.75 บาท เพิ่มขึ้น 1.00 บาท</p>
    </article>
  </body>
</html>