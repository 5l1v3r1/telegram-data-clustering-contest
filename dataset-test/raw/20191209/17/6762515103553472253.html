<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/nice-1-lz/zuzel-zdaniem-jana-krzystyniaka-peter-kildemand-raczej-juz-nie-wroci-do-swiatowej/2089kf6"/>
    <meta property="og:site_name" content="Przegląd Sportowy"/>
    <meta property="article:published_time" content="2019-12-09T17:52:46+00:00"/>
    <meta property="og:title" content="Kildemand już nie wróci do elity? „Wiecznie się nie trafia w totolotka”!"/>
    <meta property="og:description" content="Grand Prix Słowenii w Krsko, wygrane 30 kwietnia 2016 roku - to był ostatni wielki popis Petera Kildemanda. Od tego czasu Duńczyk zaczął błyskawicznie obsuwać się w żużlowej hierarchii. - Nie wierzę by jeszcze kiedyś był w stanie nawiązać równorzędną walkę z czołowymi zawodnikami Grand Prix - ocenił były reprezentant Polski, Jan Krzystyniak."/>
  </head>
  <body>
    <article>
      <h1>Kildemand już nie wróci do elity? „Wiecznie się nie trafia w totolotka”!</h1>
      <address><time datetime="2019-12-09T17:52:46+00:00">09 Dec 2019, 17:52</time> by <a rel="author" href="https://www.przegladsportowy.pl/autorzy/arkadiusz-adamczyk" target="_blank">Arkadiusz Adamczyk</a></address>
      <p>
        <b>Grand Prix Słowenii w Krsko, wygrane 30 kwietnia 2016 roku - to był ostatni wielki popis Petera Kildemanda. Od tego czasu Duńczyk zaczął błyskawicznie obsuwać się w żużlowej hierarchii. - Nie wierzę by jeszcze kiedyś był w stanie nawiązać równorzędną walkę z czołowymi zawodnikami Grand Prix - ocenił były reprezentant Polski, Jan Krzystyniak.</b>
      </p>
      <p>Kildemand chociaż sezon 2016 zaczął od wygranej, to nie zdołał utrzymać się w cyklu mistrzostw świata. W PGE Ekstralidze też z roku na rok spisywał się gorzej. W barwach Fogo Unii Leszno było już bardzo przeciętnie (średnia 1,404 w 2016 roku i 1,479 rok później), w tarnowskiej Unii jeszcze gorzej (1,346 pkt/bieg), a tegoroczny wkład w dorobek Stali Gorzów, to już był totalny obraz nędzy i rozpaczy (średnia 0,979 pkt/bieg).</p>
      <p>Dlatego wybór w listopadowym oknie transferowym oferty pierwszoligowego Zdunek Wybrzeża Gdańsk wszyscy przyjęli ze zrozumieniem. - Moim zdaniem zrobił to jednak o parę lat za późno. Już po dwóch kiepskich sezonach w Lesznie powinien poważnie się nam swoją przyszłością zastanowić. Nie wierzę by jeszcze kiedyś był w stanie nawiązać równorzędną walkę z czołowymi zawodnikami Grand Prix. W pierwszej lidze na pewno będzie punktował znacznie lepiej, niż w PGE Ekstralidze, ale to tylko dlatego, że rywale będą mniej wymagający. W mistrzostwach świata i najwyższej polskiej lidze specjalnie miejsca dla niego nie widzę. W końcu ma już 30 lat! To, że wygrał kiedyś dwa turnieje Grand Prix nic nie znaczy. Trafiło się. Ludziom też czasem uda się trafić w totolotka, nawet więcej niż raz, ale fart nie trwa wiecznie - ocenił Krzystyniak.</p>
      <p>Osoby, które w przeszłości miały okazję ściśle współpracować z Duńczykiem twierdzą, że regres zaczął się w momencie gdy Kildemand zrezygnował ze współpracy z trenerem mentalnym. To ten fachowiec, w ogóle nie znający się na żużlu, potrafił go ponoć doskonale zmotywować. Tymczasem zawodnik przyczyn niepowodzeń szukał głównie w sprzęcie, przeskakując od jednego tunera, do drugiego, chociaż w okresie największych trumfów należał do ulubionych zawodników Flemminga Graversena i zawsze miał u niego serwisowane silniki w pierwszej kolejności. - Głowa ma ogromne znacznie. Ja się dziwię, że wcześniej nie wrócił do tego faceta od przygotowania mentalnego lub nie spróbował poszukać zastępczej drogi. Skoro teraz się o tym mówi, to na pewno już dużo wcześniej docierały do niego takie rady. Życzę mu naprawdę z całego serca, żeby zdobywał jak najwięcej punktów, bo znam z autopsji te nieprzyjemne chwile, gdy zjeżdżało się z toru na końcu stawki lub wracało z meczu z mizernym dorobkiem. Droga dłużyła się wtedy niemiłosiernie. Tak jak jednak wspomniałem wcześniej. Nie wierzę, żeby był w stanie do światowej czołówki powrócić - zakończył Krzystyniak.</p>
    </article>
  </body>
</html>