<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/717127-aschhma-ta-nea-gia-toys-atmistes-apo-poia-sovarh-psychikh-noso-kindyneyoyn.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T17:11:00+00:00"/>
    <meta property="og:title" content="Άσχημα τα νέα για τους ατμιστές: Από ποια σοβαρή ψυχική νόσο κινδυνεύουν"/>
    <meta property="og:description" content="Ακόμα ένα μειονέκτημα του ατμίσματος αναδεικνύει μία νέα επιστημονική μελέτη, η οποία υποστηρίζει ότι όσοι χρησιμοποιούν ηλεκτρονικό τσιγάρο έχουν περισσότερες πιθανότητες εκδήλωσης κατάθλιψης Το άτμισμα που"/>
  </head>
  <body>
    <article>
      <h1>Άσχημα τα νέα για τους ατμιστές: Από ποια σοβαρή ψυχική νόσο κινδυνεύουν</h1>
      <address>
        <time datetime="2019-12-09T17:11:00+00:00">09 Dec 2019, 17:11</time>
      </address>
      <p>Ακόμα ένα μειονέκτημα του ατμίσματος αναδεικνύει μία νέα επιστημονική μελέτη, η οποία υποστηρίζει ότι όσοι χρησιμοποιούν ηλεκτρονικό τσιγάρο έχουν περισσότερες πιθανότητες εκδήλωσης κατάθλιψης</p>
      <p>Το άτμισμα που έχει ήδη συνδεθεί με βλάβες στους πνεύμονες, ενδέχεται επίσης να είναι επιφέρει και ψυχολογικές επιπτώσεις, σύμφωνα με νέα μελέτη που δημοσιεύθηκε στο JAMA Network Open.</p>
      <p>Πιο συγκεκριμένα, οι ερευνητές βρήκαν έναν ισχυρό συσχετισμό μεταξύ ατμίσματος και κατάθλιψης σε μία μελέτη που περιελάμβανε σχεδόν 900.000 Αμερικανούς ενηλίκους, με την ευθύνη να βαραίνει και σε αυτή την περίπτωση τη νικοτίνη.</p>
      <p>«Τα ηλεκτρονικά τσιγάρα δεν είναι όσο ακίνδυνα όσο πιστεύαμε. Προηγούμενες μελέτες έχουν βρει παρόμοιο συσχετισμό μεταξύ των παραδοσιακών τσιγάρων, σοβαρής κατάθλιψης και αυτοκτονικής συμπεριφοράς. Καθώς, λοιπόν, τα ηλεκτρονικά τσιγάρα περιέχουν κι αυτά νικοτίνη, ο συσχετισμός είναι υπαρκτός και σε αυτή την περίπτωση», αναφέρει η επικεφαλής ερευνήτρια και μεταδιδακτορική συνεργάτις του Κέντρου Πρόληψης Καρδιακών Παθήσεων του Πανεπιστημίου John Hopkins, Δρ. Olufunmilayo Obisesan.</p>
      <p>Η ίδια πάντως τονίζει ότι η μελέτη δεν αποδεικνύει ότι το άτμισμα προκαλεί κατάθλιψη και ότι η σχέση των δύο μπορεί να οφείλεται στο γεγονός ότι οι άνθρωποι που πάσχουν από κατάθλιψη είναι πιο πιθανό να χρησιμοποιούν ηλεκτρονικά τσιγάρα.</p>
      <p>Οι ερευνητές βρήκαν ότι οι χρήστες ηλεκτρονικών τσιγάρων είχαν διπλάσιες πιθανότητες να διαγνωσθούν με κατάθλιψη σε σύγκριση με εκείνους που δεν έχουν ατμίσει ποτέ, ενώ όσοι άτμιζαν και σταμάτησαν έχουν περίπου 60% περισσότερες πιθανότητες να έχουν περάσει κατάθλιψη. Επιπλέον, τα ευρήματα έδειξαν ότι όσο πιο συχνή ήταν η χρήση των ηλεκτρονικών τσιγάρων τόσο αυξάνονταν και οι πιθανότητες κατάθλιψης.</p>
      <p>Μία εξήγηση για τα αποτελέσματα της μελέτης δίνεται από το γεγονός ότι η νικοτίνη προκαλεί χημικές αλλαγές στον εγκέφαλο, οι οποίες πιθανώς αυξάνουν το στρες οδηγώντας σε κατάθλιψη. Η κατάθλιψη με τη σειρά της αυξάνει τον κίνδυνο αυτοκτονικών σκέψεων και αποπειρών. «Βραχυπρόθεσμα, η νικοτίνη ανεβάζει τη διάθεση, η μακροχρόνια έκθεση όμως φαίνεται να έχει σημαντικές αρνητικές επιπτώσεις στη διάθεση», επισημαίνει η Δρ. Shawna Newman από το νοσοκομείο Lenox Hill.</p>
      <p>Τα ηλεκτρονικά τσιγάρα αρχικά ήρθαν στη ζωή μας ως μια εναλλακτική των παραδοσιακών, ωστόσο οι κίνδυνοι του ατμίσματος γίνονται όλο και πιο εμφανείς, με την εξάρτηση από τη νικοτίνη να αποτελεί μία από τις μεγαλύτερες ανησυχίες. Ήδη οι πάσχοντες από σοβαρές παθήσεις των πνευμόνων που έχουν συνδεθεί με το άτμισμα έχουν ξεπεράσει τους 2.100 στις ΗΠΑ, ενώ περισσότεροι από 40 άνθρωποι έχουν πεθάνει από ασθένειες που σχετίζονται με το άτμισμα.</p>
      <p>«Η μελέτη αυτή αποτελεί έναυσμα για γιατρούς και ψυχιάτρους προκειμένου να ελέγχουν τους πάσχοντες από κατάθλιψη ή άλλα συμπεριφορικά προβλήματα για εξάρτηση από τον καπνό και να παρέχουν θεραπευτικές παρεμβάσεις, είτε πρόκειται για τα παραδοσιακά είτε για τα ηλεκτρονικά τσιγάρα. Ιδιαίτερη φροντίδα, μάλιστα, πρέπει να λαμβάνουν οι πάσχοντες από κατάθλιψη και ψυχιατρικές διαταραχές που προσπαθούν να κόψουν το κάπνισμα», καταλήγει η Patricia Folan, διευθύντρια του Κέντρου Υγείας για τον Έλεγχο του Καπνίσματος στη Νέα Υόρκη.</p>
      <p>Πηγή: <a href="https://ygeiamou.gr/%ce%b5%cf%80%ce%b9%cf%83%cf%84%ce%b7%ce%bc%ce%bf%ce%bd%ce%b9%ce%ba%ce%ad%cf%82-%ce%b5%ce%be%ce%b5%ce%bb%ce%af%ce%be%ce%b5%ce%b9%cf%82/56774/atmistes-diatrechoun-diplasio-kindino-na-diagnostoun-me-afti-tin-psichiki-noso/">ygeiamou</a></p>
    </article>
  </body>
</html>