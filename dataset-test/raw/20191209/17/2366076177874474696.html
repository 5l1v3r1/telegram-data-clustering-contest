<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965179/%D8%A7%D9%88%D9%84%DB%8C%D9%86-%D8%A8%D8%A7%D8%AE%D8%AA-%D8%AA%D8%B1%D8%A7%DA%A9%D8%AA%D9%88%D8%B1-%D9%BE%D8%B3-%D8%A7%D8%B2-%D8%A7%D8%AE%D8%B1%D8%A7%D8%AC-%D8%AF%D9%86%DB%8C%D8%B2%D9%84%DB%8C"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T17:51:00+00:00"/>
    <meta property="og:title" content="اولین باخت تراکتور پس از اخراج دنیزلی"/>
    <meta property="og:description" content="تیم فوتبال ماشین‌سازی توانست با نتیجه ۲ بر صفر تراکتور را در داربی تبریز شکست دهد."/>
  </head>
  <body>
    <article>
      <h1>اولین باخت تراکتور پس از اخراج دنیزلی</h1>
      <address><time datetime="2019-12-09T17:51:00+00:00">09 Dec 2019, 17:51</time> by <a rel="author">پایگاه خبری تحلیلی فردا | Farda News</a></address>
      <p>
        <b>تیم فوتبال ماشین‌سازی توانست با نتیجه ۲ بر صفر تراکتور را در داربی تبریز شکست دهد.</b>
      </p>
      <p>خبرآنلاین: دو تیم فوتبال ماشین‌سازی و تراکتور از ساعت ۱۵:۱۵ در ورزشگاه بنیان دیزل به مصاف هم رفتند که این دیدار در پایان با برتری ۲ گله شاگردان خطیبی همراه شد تا برای نخستین بار در ۳ فصل اخیر، ماشین‌سازی بالاتر از تراکتور در جدول رده‌بندی قرار بگیرد.</p>
      <p>گل‌های این بازی را شاهین توکلی در دقیقه ۴۰ و احمد زنده‌روح در دقیقه ۵۳ به ثمر رساندند. ماشین‌سازی با این پیروزی ۱۹ امتیازی شد و جای تراکتور را در رده هشتم گرفت. سرخ‌های تبریزی نیز با ۱۸ امتیاز در رده نهم قرار گرفتند.</p>
      <p> </p>
      <p>
        <b>تبعات باخت در دربی / مدیر باشگاه تراکتور استعفا داد</b>
      </p>
      <p>مدیرعامل باشگاه تراکتور بعد از شکست تیمش برابر ماشین‌سازی از سمت خود استعفا داد.<br/>در پی نتایج ضعیف تیم فوتبال تراکتور، غلامرضا صادقیان استعفا خود را به مالک باشگاه اعلام کرد.</p>
      <p>در متن این استعفا آمده است:</p>
      <p>با درخواست جنابعالی مسوولیت باشگاه بزرگ تراکتور را از اوایل خردادماه قبول نمودم تا بتوانم همانند سابق در زیرمجموعه گروه مثمرثمر واقع شده و بتوانم برای مردم آذربایجان و هواداران پرشور تراکتور شورآفرین باشم.</p>
      <p>در بخش‌های مختلف باشگاه با حمایت‌های جنابعالی توانستیم تغییرات مثبتی ایجاد کرده و به دفعات شور و شوق را به هواداران ارزانی کنیم.</p>
      <p>ولی متاسفانه به دلایلی که مفصلا توضیح داده شده باشگاه روند عادی را طی نمی‌کند و همانطور که در جریان هستید کنترل موفقیت در باشگاه تراکتور در دست مدیریت نبوده و تصمیمات غیر مدیریتی و غیر ورزشی اجازه اداره باشگاه را از اینجانب سلب نموده است، از این رو بدینوسیله استعفا خود را اعلام می‌نمایم.</p>
      <p>ان‌شاءالله به عنوان یک هوادار شاهد موفقیت‌های تراکتور باشم.</p>
    </article>
  </body>
</html>