<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kriminalai/nusikaltimai/silutes-rajone-pas-jaunuoli-mano-aptike-narkotiku-kai-kuriuos-iskase-943342"/>
    <meta property="og:site_name" content="Kauno diena"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="Šilutės rajone pas jaunuolį mano aptikę narkotikų: kai kuriuos iškasė"/>
    <meta property="og:description" content="Šilutės rajone kratos metu pas jaunuolį aptikta daugiau nei 700 gramų, įtariama, augalinės kilmės narkotinės medžiagos, pirmadienį pranešė Tauragės policija."/>
  </head>
  <body>
    <article>
      <h1>Šilutės rajone pas jaunuolį mano aptikę narkotikų: kai kuriuos iškasė</h1>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author">BNS inf.</a></address>
      <p>
        <b>Šilutės rajone kratos metu pas jaunuolį aptikta daugiau nei 700 gramų, įtariama, augalinės kilmės narkotinės medžiagos, pirmadienį pranešė Tauragės policija.</b>
      </p>
      <p>Policininkai patikrinimui sustabdė 1996 metais gimusio jaunuolio vairuojamą automobilį.</p>
      <p>Patikrinimo metu pareigūnams įtarimų sukėlė vaikino elgesys, todėl nuspręsta patikrinti automobilio saloną.</p>
      <p>Policininkai po vairuotojo sėdyne esančioje daiktadėžėje rado apie 20 gramų augalinės kilmės, medžiagos, įtariama, narkotikų.</p>
      <p>Taip pat nuspręsta atlikti kratą įtariamojo gyvenamojoje vietoje.</p>
      <p>Kratos metu vaikinas prisipažino, kad turi ir daugiau šių medžiagų. Garaže iš po žemių pareigūnai atkasė talpą, kurioje buvo dar apie 700 gramų, įtariama, narkotikų.</p>
      <p>Be to, rastas pneumatinis šautuvas su šoviniu.</p>
      <p>Pradėtas ikiteisminis tyrimas dėl neteisėto disponavimo narkotinėmis ar psichotropinėmis medžiagomis be tikslo jas platinti.</p>
      <p>Už šį nusikaltimą gresia bauda, areštas arba laisvės atėmimas iki dvejų metų.</p>
    </article>
  </body>
</html>