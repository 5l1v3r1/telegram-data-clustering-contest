<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2598680/zrucna-dla-vsih-ak-zminitsa-vulica-bogdana-hmelnickogo-u-lvovi"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-12-09T17:12:00+00:00"/>
    <meta property="og:title" content="Зручна для всіх: як зміниться вулиця Богдана Хмельницького у Львові"/>
    <meta property="og:description" content="Вулицю Хмельницького у Львові почнуть ремонтувати 2020 року, вартість проєкту становить близько 200 млн грн"/>
  </head>
  <body>
    <article>
      <h1>Зручна для всіх: як зміниться вулиця Богдана Хмельницького у Львові</h1>
      <address><time datetime="2019-12-09T17:12:00+00:00">09 Dec 2019, 17:12</time> by <a rel="author">Ірина Труш</a></address>
      <p>
        <i>ЛКП «Львівавтодор» оголосило тендер на ремонт вулиці Богдана Хмельницького у Львові. Реконструкцію проводитимуть на відрізку від вул. Промислової до вул. Липинського. Почати ремонтні роботи планують наступного року, а завершити – до 30 червня 2022 року. </i>
      </p>
      <p>Про це повідомляє кореспондент сайту 032.ua з посиланням на систему «<a href="https://prozorro.gov.ua/tender/UA-2019-10-23-001930-c">Prozorro</a>». Проєкт реконструкції виготовили в ЛКП «Інститут просторового розвитку». Ремонт вулиці розпочнеться у 2020-му році й коштуватиме близько 200 мільйонів гривень.</p>
      <figure>
        <img src="https://s.032.ua/section/newsInText/upload/images/news/intext/000/051/538/hmelnytskogo2_5dee5f180384f.jpg"/>
      </figure>
      <p>Як розповів у коментарі для 032.ua директор ЛКП «Інститут просторового розвитку» Олег Шмід, вулиця після ремонту зміниться досить суттєво: «Ми маємо інший підхід до проектування. Ми робимо вулиці зручними для усіх категорій учасників дорожнього руху».</p>
      <p>На відрізку відремонтованої дороги з’являться велосмуги, зручні тротуари, а також буде передбачено велику кількість місць для паркування. Вони знаходитимуться не на дорозі, а у міждеревному просторі. Деякі старі дерева доведеться зрізати, проте на їх місці з’являться нові зелені насадження.</p>
      <p>«За проектом передбачено створення зручних зупинок для громадського транспорту та якісний ремонт дороги. Також будуть відремонтовані всі інженерні комунікації, а це досить великий об’єм роботи. Вони коштуватимуть близько 200 мільйонів гривень», – додав Олег Шмід.</p>
      <figure>
        <img src="https://s.032.ua/section/newsInText/upload/images/news/intext/000/051/538/hmelnytskogo_5dee5f188837f.jpg"/>
      </figure>
      <p>Вулицю перекриватимуть поступово, щоб не блокувати проїзд для транспорту повністю. Першою перекриють ділянку від вулиці Опришківської до вулиці Волинської.</p>
      <p>Нагадаємо, на вул. Богдана Хмельницького реорганізують рух транспорту. «Реорганізація руху відбудеться на кільці вулиць Хмельницького – Липинського, де рух автомобілів буде організовано за схемою Roundabout. Частина вулиці Кукурудзяної буде односторонньою – заїхати сюди можна буде лише з вулиці Хмельницького, а виїхати вже на кільці. Дві смуги руху для водіїв лишаються для заїзду на вул. Богдана Хмельницького, а виїхати можна буде лише по одній смузі», – розповів Олег Шмід.</p>
      <p>
        <i>Авторка: Шеремета Олеся</i>
      </p>
    </article>
  </body>
</html>