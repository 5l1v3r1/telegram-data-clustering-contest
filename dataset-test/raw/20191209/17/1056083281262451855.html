<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813733/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D9%86%D8%B4%D8%B3%D8%AA-%D8%B3%D8%B1%D8%A7%D9%86-%DA%86%D9%87%D8%A7%D8%B1%D8%AC%D8%A7%D9%86%D8%A8%D9%87-%D9%86%D8%B1%D9%85%D8%A7%D9%86%D8%AF%DB%8C-%D8%A8%D8%A7-%D9%85%D8%AD%D9%88%D8%B1%DB%8C%D8%AA-%D8%AD%D9%84-%D9%85%D8%B3%D8%A7%D9%84%D9%87-%D8%A7%D9%88%DA%A9%D8%B1%D8%A7%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:08:05+00:00"/>
    <meta property="og:title" content="آغاز به کار نشست سران چهارجانبه نرماندی با محوریت حل مساله اوکراین"/>
    <meta property="og:description" content="نشست سران نرماندی در پاریس با محوریت حل و فصل نزاع در منطقه دونباس در جنوب شرق اوکراین، آغاز شد."/>
  </head>
  <body>
    <article>
      <h1>آغاز به کار نشست سران چهارجانبه نرماندی با محوریت حل مساله اوکراین</h1>
      <address>
        <time datetime="2019-12-09T17:08:05+00:00">09 Dec 2019, 17:08</time>
      </address>
      <p>نشست سران نرماندی در پاریس با محوریت حل و فصل نزاع در منطقه دونباس در جنوب شرق اوکراین، آغاز شد.</p>
      <p>به گزارش ایسنا، به نقل از روسیا الیوم، در کاخ الیزه، مذاکرات میان ولادیمیر پوتین، رئیس جمهوری روسیه و ولودیمیر زلنسکی، همتای اوکراینی وی، امانوئل ماکرون، رئیس جمهوری فرانسه و آنگلا مرکل، صدراعظم آلمان برای بررسی چشم‌اندازهای حل و فصل مساله اوکراین آغاز شد.</p>
      <p>قرار است پس از این نشست چهارجانبه، روسای جمهور روسیه و اوکراین در حاشیه نشست نرماندی نشست دوجانبه‌ای داشته باشند و پس از آن نیز کنفرانس خبری مقامات برگزار شود.</p>
      <p>پیشتر رئیس جمهوری اوکراین گفته بود که تمایل دارد مسائل تبادل زندانیان، کنترل اوکراین بر مرزها با روسیه، شروط برگزاری انتخابات در دونباس در این نشست مورد بررسی قرار بگیرد.</p>
      <p>پیش‌بینی می‌شود که از این نشست سران، یک بیانیه پایانی صادر شود که کرملین احتمال داده است این بیانیه الزام آور نباشد.</p>
      <p>اولین نشست سران در چارچوب "طرف‌های چهارجانبه نرماندی" در فرانسه در ۶ ژوئن ۲۰۱۴ برگزار شد.</p>
      <p>انتهای پیام</p>
    </article>
  </body>
</html>