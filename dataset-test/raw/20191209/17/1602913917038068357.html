<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/premierul-ludovic-orban-nu-renunta-la-florin-citu-ar-fi-culmea-sa-fie-judecat-de-cei-care-au-facut-praf-bugetul-in-trei-ani-18660678"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T17:03:20+00:00"/>
    <meta property="og:title" content="Premierul Ludovic Orban nu renunţă la Florin Cîţu: Ar fi culmea să fie judecat de cei care au făcut praf bugetul în trei ani"/>
    <meta property="og:description" content="Ludovic Orban a anunţat, luni, că nu îl va demite pe ministrul de Finanţe, Florin Cîţu, chiar dacă Senatul a adoptat moţiunea simplă la adresa ministrului. Premierul a afirmat că PSD e ultimul partid care îşi poate exprima părerea pe tema finanţelor, după ce a făcut praf bugetul în ultimii trei ani."/>
  </head>
  <body>
    <article>
      <h1>Premierul Ludovic Orban nu renunţă la Florin Cîţu: Ar fi culmea să fie judecat de cei care au făcut praf bugetul în trei ani</h1>
      <address><time datetime="2019-12-09T17:03:20+00:00">09 Dec 2019, 17:03</time> by <a rel="author">Diana Grigore, Mediafax</a></address>
      <p>Ludovic Orban a anunţat, luni, că nu îl va demite pe ministrul de Finanţe, Florin Cîţu, chiar dacă Senatul a adoptat moţiunea simplă la adresa ministrului. Premierul a afirmat că PSD e ultimul partid care îşi poate exprima părerea pe tema finanţelor, după ce a făcut praf bugetul în ultimii trei ani.</p>
      <p>„Ar fi culmea să accept ca ministrul Finanţelor din Guvernul PNL să fie judecat de cei care au făcut praf bugetul în ultimii trei ani de zile. Ultimul partid care poate exprima o opinie pe tema finanţelor publice ale României este PSD, care şi-au bătut joc de finanţe şi au făcut praf bugetul. Asta este o mişcare politicianistă ieftină. În mod normal, domnul Teodorovici, care este iniţiatorul acestei moţiuni ar trebui săd ea seamă prin altă parte pentru dezastrul bugetar pe care l-a lăsat. Sunt foarte mulţumit de colaborarea cu ministrul Finanţelor şi sub nicio formă nu am de gând să iau o decizie legată de domnul ministru”, a spus Ludovic Orban, întrebat ce mpsuri va lua după ce Senatul a adoptat moţiunea simplă la adresa lui Florin Cîţu.</p>
      <p>Senatorii au adoptat, luni, moţiunea simplă depusă de PSD la adresa ministrului de Finanţe Florin Cîţu.</p>
      <p>Moţiunea simplă la adresa lui Florin Cîţu a trecut cu 59 de voturi „pentru”, 56 de voturi „împotrivă” şi două abţineri.</p>
      <p>Votul a fost unul secret, electronic.</p>
      <p>Potrivit regulamentului Senatului, moţiunea simplă exprimă poziţia Senatului într-o anumită problemă de politică internă sau externă ori, după caz, cu privire la o problemă ce a făcut obiectul unei interpelări.</p>
      <p>Astfel, moţiunea simplă nu obligă demiterea ministrului.</p>
      <p>Moţiunea simplă depusă la adresa ministrului de Finanţe a fost iniţiată de PSD şi a avut ca titlu; „Guvernare PNL-numele tău este austeritate”.</p>
      <p>Florin Cîţu a afirmat că va demisiona, dacă PNL îi va cere acest lucru.</p>
    </article>
  </body>
</html>