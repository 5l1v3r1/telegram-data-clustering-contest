<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11055192"/>
    <meta property="og:site_name" content="TV 2"/>
    <meta property="article:published_time" content="2019-12-09T17:38:08+00:00"/>
    <meta property="og:title" content="Fredsprisvinneren til TV 2: – Utmerket å være i Norge"/>
    <meta property="og:description" content="Utfordringene i Etiopia åpner opp for nye muligheter, var budskapet fra fredsprisvinner og statsminister Abiy Ahmed da han ankom Norge mandag kveld."/>
  </head>
  <body>
    <article>
      <h1>Fredsprisvinneren til TV 2: – Utmerket å være i Norge</h1>
      <h2>Utfordringene i Etiopia åpner opp for nye muligheter, var budskapet fra fredsprisvinner og statsminister Abiy Ahmed da han ankom Norge mandag kveld.</h2>
      <address><time datetime="2019-12-09T17:38:08+00:00">09 Dec 2019, 17:38</time> by <a rel="author" href="mailto:mina.rise@hotmail.com" target="_blank">Mina Rise , Margrethe Håland Solheim</a></address>
      <p>Etter landing på Gardermoen møtte Abiy representanter fra Nobelkomiteen, diverse trossamfunn og andre etiopiske foreninger, før han gikk ut og møtte pressen.</p>
      <p>– Situasjonen i Etiopia er et paradigme, en ny utfordring. Men uten utfordringer har vi ikke muligheter til å gjøre noe nytt, sa Abiy på spørsmål om situasjonen i hjemlandet.</p>
      <p>– Vi ser på utfordringene som en stor mulighet til å gjøre noe positivt, sa han videre.</p>
      <p>Til TV 2 var han tydelig glad for å ha landet i Norge.</p>
      <p>– Det er utmerket å være her. Jeg liker det, sier han.</p>
      <p>Ahmed føler prisen forplikter ham til å gjøre mer for å få til forsoning i landet.</p>
      <p>– Prisen er en anerkjennelse av innsatsen vår og en oppmuntring til å gjøre mer i framtiden, sa han til NTB.</p>
      <p>Ahmed er tildelt årets fredspris fordi han i løpet av sitt første halvår som statsminister greide å slutte fred med nabolandet Eritrea etter flere tiår med konflikt og fordi han satte i gang demokratiseringen i Etiopia.</p>
      <p>Det siste halvåret har imidlertid prosessen stagnert.</p>
      <p>Mandag kveld skal Ahmed videre til middag og møte med Nobelkomiteen. Selve prisutdelingen skjer i Oslo rådhus klokka 13.</p>
      <p>(©NTB / TV 2)</p>
    </article>
  </body>
</html>