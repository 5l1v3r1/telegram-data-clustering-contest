<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/es-raboti-po-szdavaneto-na-zakon-magnitski"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T17:24:32+00:00"/>
    <meta property="og:title" content="ЕС работи по създаването на &quot;Закон Магнитски“"/>
    <meta property="og:description" content="Европейският съюз започва работа по създаването на режим на санкции в областта на правата на човека, подобно на &quot;Закона Магнитски“ в САЩ. Това обяви р..."/>
  </head>
  <body>
    <article>
      <h1>ЕС работи по създаването на "Закон Магнитски“</h1>
      <address><time datetime="2019-12-09T17:24:32+00:00">09 Dec 2019, 17:24</time> by <a rel="author">БГНЕС</a></address>
      <p>
        <b>Европейският съюз започва работа по създаването на режим на санкции в областта на правата на човека, подобно на "Закона Магнитски“ в САЩ. Това обяви ръководителят на дипломацията на ЕС Жозеп Борел на пресконференция след среща на външните министри на 28 страни от общността в Брюксел.</b>
      </p>
      <p>"По искане на редица държави се съгласихме да започнем работа по създаването на глобален режим на санкции във връзка с правата на човека, който ще бъде подобен на "Закона Магнитски" в САЩ", каза той.</p>
      <p>На въпрос дали някои страни са против, Борел отговори: "Ако една страна възразяваше, ние не бихме решили да започнем процеса. Това решение изисква единодушие, имаме силен консенсус."</p>
      <p>Борел подчерта, че ЕС вече има подобни режими на санкции, например срещу лица, които са отговорни за използването или разпространението на химическо оръжие.</p>
      <p>"Наличието на същия инструмент ще ни позволи да реагираме на сериозни нарушения на правата на човека", добави той.</p>
      <p>"Законът Магнитски" беше приет от Конгреса на САЩ и подписан от президента Барак Обама през декември 2012 г. Законът предвижда прилагането на едностранни санкции срещу руски служители, които са виновни от гледна точка на САЩ за нарушаване на човешките права в родината си.</p>
      <p>През декември 2016 г. Сенатът прие законопроект, предвиждащ възможността за разширяване на "Закона Магнитски" за други страни, а не само за Русия.</p>
      <p>Впоследствие такива закони бяха приети и в Канада, Латвия, Литва и Естония, а съответните законопроекти се разглеждат в още няколко страни</p>
    </article>
  </body>
</html>