<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/12/09/tobb-ezren-tuntetnek-a-kultura-fuggetlensegeert-budapesten"/>
    <meta property="og:site_name" content="euronews"/>
    <meta property="article:published_time" content="2019-12-09T17:37:45+00:00"/>
    <meta property="og:title" content="Több ezren tüntettek a kultúra függetlenségéért Budapesten"/>
    <meta property="og:description" content="Hétfőn terjesztették be, és szerdán meg is szavazhatja a parlament a kulturális finanszírozás átalakítását célzó javaslatot."/>
  </head>
  <body>
    <article>
      <h1>Több ezren tüntettek a kultúra függetlenségéért Budapesten</h1>
      <address><time datetime="2019-12-09T17:37:45+00:00">09 Dec 2019, 17:37</time> by <a rel="author">Pálfi Rita</a></address>
      <figure>
        <img src="https://static.euronews.com/articles/stories/04/35/47/32/773x435_cmsv2_197262c0-2cf9-505f-8d4a-fb381a804be7-4354732.jpg"/>
      </figure>
      <h3>Miért tüntetnek Budapesten?</h3>
      <p>Hétvégén kiszivárgott egy tervezet arról, hogyan alakítaná át a magyar kormány a kulturális finanszírozást Magyarországon. Azóta a szakmából egyre többen, neves színészek, színésznők, intézmények, tiltakoztak a tervezet ellen. Csaknem ötvenezren írták alá <a href="https://terjed.ahang.hu/campaigns/fesz?utm_campaign=RJmGBxCIB6&amp;utm_medium=facebook&amp;utm_source=share&amp;fbclid=IwAR3c5X3geRjN-5hcv6tT_Sz6LW422yAloHiZAen4GbqxCpIEkqtDEF5Zi4w">a Független Előadóművészeti Szövetség petícióját,</a> mely szintén a változtatás ellen tiltakozott.</p>
      <p>Hétfőn Semjén Zsolt miniszterelnökhelyettes nyújtotta be a végleges tervezetet, melyből több vitatott részlet, például a Nemzeti Kulturális Alap átalakítása kikerült.</p>
      <p>Benne maradt viszont az, hogy a kultúráért felelős miniszter beleszólhat a színház-igazgatók kinevezésébe, elbocsátásába. Igaz, csak azoknál az önkormányzati színházaknál, melyet közösen tartanak fel az állammal, egyedi megállapodáshoz kötve.</p>
      <h3>Szöveges közvetítés a tüntetésről</h3>
      <p>"A kultúra nemzeti alap" – skandálásával kezdődött a tüntetés a budapesti Madách Imre téren. A demonstrációra a Facebook-esemény oldala szerint több ezren mentek el. A Madách tér teljesen megtelt - jelentette tudósítónk a helyszínről.</p>
      <p>Fullajtár Andrea, a Katona József Színház színésznője kezdte a felszólalásokat, versbe ültetve azt, hogy egy, a színházában kirobbant zaklatási botránnyal indokolta a kormány a törvénymódosítását.</p>
      <blockquote>Tudsz hallgatni, hogy megvédj egy társulatot? Feltartod a kezed és szavazol, megpróbálsz egy ügyet kivizsgálni? Vállalod a fájdalmas szembenézést, a veszteségetek? Vállalod, hogy utána nem érzel elégtételt, saját szemedben inkább tűnsz kegyetlennek, mint igazságosnak? Vállalod ennek a felelősségét és a terheit? Farkas Franciska <br/>független színésznő és drámapedagógus <br/>Pintér Béla <br/>színész, drámaíró és rendező <br/>Karácsony Gergely <br/>Budapest főpolgármestere</blockquote>
      <p>Igen? akkor nézd, hogy mit tesznek az ügyeddel azok, akiknek kapóra jön! - fogalmazott Fullajtár.</p>
      <p>Másodikként Barda Beáta a Trafó Kortárs Művészetek Háza ügyvezetője beszélt az összegyűlt tömegnek arról, hogy "el fogjuk veszíteni a sokféleség kultúráját, és a következő a szabadság elvesztése lesz".</p>
      <p>Majd Sodró Eliza és Farkas Franciska mondtak beszédet, a harminc év alatti színészek képviseletében.</p>
      <p>A 30 év alatti színművészek nyílt levelét olvasta fel Sodró Eliza, a Radnóti Miklós Színház színésze. Az Országgyűléshez címzett levél elején bemutatkozásként azt írják, hogy ők azok a generáció, akik 1990 után születtek, akkor, mikor a képviselők a rendszerváltással voltak elfoglalva, mikor Magyarországon forradalom nélkül kitört a szabadság. Hangsúlyozta: ők ebben a szabadságban nőttek fel, és ebben a szabadságban döntötték el, hogy színészek lesznek.</p>
      <p>„A mi generációnk nem kapható a gyűlölködésre", emelte ki, és azért fogtak most össze, mert a törvénytervezet elfogadása esetén nem látják biztosítottnak a jövőjüket” - mondta a 3 pontjuk ismertetése előtt.</p>
      <p>Elsőként azt kifogásolták, hogy nem történt érdemi szakmai egyeztetés a törvénytervezet megalkotása előtt . Másodikként tiltakoznak a független társulatok éves költségvetési támogatásának megszüntetése ellen, mert az a teljes független szféra megszűnéséhez vezet. Harmadik pontban azt írták, hogy "az önkormányzati fenntartású kőszínházak esetében az állami támogatásért cserébe elvárt miniszteri vétójog és az állami művészeti kérdésekbe való beleszólása, súlyosan veszélyezteti a színházak szuverén, autonóm működést".</p>
      <p>A nyílt levelet 111 harminc év alatti színművész írta alá.</p>
      <p>Farkas Franciska független színésznő és drámapedagógus azzal kezdte beszédét, hogy hisz a hazában, hisz abban, hogy a hazája jót akar neki, hiszi, hogy a hazája értékeli őt és szeretné, ha a hazája büszke lenne rá.</p>
      <blockquote>Hinni akarom, hogy elmondhatom a véleményemet anélkül, hogy bármelyik párt érdekeit szolgálnám. Szerintem a mindenkori magyar kormánynak támogatnia kell engem, úgy, mint a mindenkori ellenzéknek, mert én az egész hazámat szolgálom, és ez felette áll minden pártérdeknek.</blockquote>
      <h3>"A gyávaság a legnagyobb bűn"</h3>
      <p>Minden tiszta lelkiismerettel bíró embernek fel kell lépnie az ellen, ami most készül, hangsúlyozta Jordán Tamás, a szombathelyi Weöres Sándor Színház igazgatója.</p>
      <p>A gyávaság a legeslegnagyobb bűn, tette hozzá Mihail Bulgakov Mester és Margaréta című regényéből</p>
      <p>"Hétfőn Fekete Péter államtitkár írt levelet, melyben azt írta, hogy semmi nem igaz azokból a hírekből, amik a törvénymódosításról megjelentek" - mondta Jordán, szavait hallva a tömeg nemtetszésének adott hangot.</p>
      <p>Ha visszakoztak, az „nektek köszönhető, akik most jelen vagytok, és annak a több tízezer embernek, akik az interneten álltak ki mellettünk. És a Magyar Művészeti Akadémiának is, akik szintén nem értettek egyet" – tette hozzá.</p>
      <p>Ezután Mácsai Pál elolvasta Örkény István Az élet értelme című novelláját.</p>
      <h3>Örkény István: AZ ÉLET ÉRTELME</h3>
      <p>
        <i>Ha sok cseresznyepaprikát madzagra fűzünk, abból lesz a paprikakoszorú.</i>
      </p>
      <p>
        <i>Ha viszont nem fűzzük fel őket, nem lesz belőlük koszorú. Pedig a paprika ugyanannyi, éppoly piros, éppoly erős. De mégse koszorú.</i>
      </p>
      <p>
        <i>Csak a madzag tenné? Nem a madzag teszi. Az a madzag, mint tudjuk, mellékes, harmadrangú valami.</i>
      </p>
      <p>
        <i>Hát akkor mi?</i>
      </p>
      <p>
        <i>Aki ezen elgondolkozik, s ügyel rá, hogy gondolatai ne kalandozzanak összevissza, hanem helyes irányban haladjanak, nagy igazságoknak jöhet a nyomára.</i>
      </p>
      <p>Pintér Béla saját bevallása szerint nem akarta megváltoztatni beszédét, melyet még akkor készített, mikor nem derült ki, hogy az eredetileg kiszivárgott tervezetnél "puhább" a ténylegesen benyújtott. Ezért úgy döntött, hogy a csupa felkiáltójellel írt beszédet ezért kérdőjelekkel olvasta fel.</p>
      <p>"2019. december 11-én a magyar kormány mégsem szünteti meg a független színházak támogatását?" - kezdte beszédét.</p>
      <blockquote>Kedves fideszes honatyák és kultúrprominensek, ezután is hozzánk fogtok színházba járni. Idáig is hozzánk jöttetek, ha nevetni és sírni akartatok, mert pontosan tudjátok, hogy a színház alapvetően kritikus, ellenzéki. Mert ha nem az, akkor nagyon unalmas és hazug. És a kormánypropagandában még elviselitek a hazugságot, de a színházban már ti se!</blockquote>
      <p>Karácsony Gergely budapesti főpolgármester mond beszédet utolsóként.</p>
      <p>Minden rosszban van valami jó, én például egy színpadon voltam Pintér Bélával, kezdte beszédét Karácsony. Hozzátette, hogy nem örül annak, hogy itt kell lennie, és arról kell beszélnie, hogy "kik veszélyezteti a demokráciát".</p>
      <blockquote>A színpad nem a politikusoké, hanem a művészeké és a közönségé. Ahogy az akadémia sem a politikusoké, hanem a kutatok. Az iskola sem a politikusoké, hanem a tanárok és a diákoké.</blockquote>
      <p>Ez az ügy nem a Fidesz vagy ellenzék, vagy a vidék vagy Budapest ügye - hangsúlyozta Karácsony.</p>
      <p>Prágában a Nemzeti Színház épületét szolidaritásként zölddel világították meg - mondta a budapesti főpolgármester.</p>
      <p>"Küzdelmes hetek jönnek, tudjuk azt, hogy mi vár ránk. tudjuk azt hogy meg kell védenünk a szabadságunkat... tudjuk, hogy nehéz évek jönnek. Ezt egy dolog teheti könnyűvé, ha együtt maradunk" - mondta Karácsony.</p>
      <p>"Budapesten ebben a darabban nem a kormány, nem a miniszter, nem a főpolgármester a direktor, hanem ti, szabad emberek. Köszönöm, hogy eljöttetek" - zárta szónoklatát Karácsony.</p>
      <p>A kultúra alap, a kultúra alap, a kultúra nemzeti alap - skandálta a tömeg.</p>
      <p>Boross Martin, a Független Előadóművészeti Szövetség tagja is megköszönte annak az <a href="https://terjed.ahang.hu/campaigns/fesz?utm_campaign=RJmGBxCIB6&amp;utm_medium=facebook&amp;utm_source=share&amp;fbclid=IwAR3c5X3geRjN-5hcv6tT_Sz6LW422yAloHiZAen4GbqxCpIEkqtDEF5Zi4w">ötvenezer embernek, aki aláírta a törvénytervezet elleni petíciót.</a></p>
    </article>
  </body>
</html>