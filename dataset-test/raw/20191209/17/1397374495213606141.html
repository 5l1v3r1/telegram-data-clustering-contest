<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/sutra-gledamo-finale-pre-finala-lige-sampiona-da-li-se-slazete-394980.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="Sutra gledamo finale pre finala Lige šampiona, da li se slažete?"/>
    <meta property="og:description" content="U Milano stiže Barselona."/>
  </head>
  <body>
    <article>
      <h1>Sutra gledamo finale pre finala Lige šampiona, da li se slažete?</h1>
      <h2>U Milano stiže Barselona.</h2>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author">Beta</a></address>
      <p>Nekadašnji vlasnik fudbalskog kluba Inter Masimo Morati rekao je danas da će predstojeća utakmica tog kluba i Barselone biti "sjajan šou" i da je ravna velikom finalu. <br/><br/><i>"Utakmica ove dve ekipe je uvek posebna, po rezultatu, istoriji, prestižu i sjajnom kvalitetu oba tima. Niko ne želi da izgubi, postoje velika očekivanja na obe strane i siguran sam da ćemo dobiti sjajan šou na San Siru"</i>, rekao je Morati, preneli su italijanski mediji.<br/><br/>Utakmica Intera i Barselone igra se u utorak od 21 sat na stadionu San Siro, u poslednjem šestom kolu grupne faze Lige šampiona. <br/><br/>Fudbalerima Intera potrebna su tri boda, kako bi bili sigurni da će proći u nokaut fazu. Morati je rekao da igrači ne smeju razmišljati o rezultatu utakmice Borusije Dortmund i Slavije. <br/><br/><i>"Inter mora da izađe na teren sa jednim ciljem - da pobedi. Ne smeju da razmišljaju o drugoj utakmici, moraju da pobede, a ne da gube vreme razmisljajući o drugim opcijama. Moraće da ponove odličan nastup koji su prikazali u Španiji</i>", kazao je Morati. <br/><br/>Barselona je već obezbedila plasman u nokaut fazu, ali Italijan ne sumnja da će Španci i u ovom meču ići na pobedu. <br/><br/><i>"U potpunosti verujem (Antoniju) Konteu, dopada mi se ovaj Inter. Imaju sjajnog trenera i sjajnu ekipu, ali mentalitet je zaista važan. Danas su, zahvaljujući toj kulturi koju je on doneo, svi igrači spremni da se žrtvuju u korist tima. Lautaro Martines i Romelu Lukaku se odlično snalaze, to su dva velika napadača, traže jedan drugog na terenu"</i>, naveo je Morati. <br/><br/>Fudbaleri Barselone nalaze se na prvoj poziciji Grupe F sa 11 bodova, dok je Inter na drugom mestu sa sedam bodova. Isti broj bodova ima i trećeplasirana Borusija, dok je Slavija na četvrtom mestu sa dva boda.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/transferi/maldini-na-novom-zadatku-kako-ce-proci-pregovori-sa-barsom-394976.html"/>
        <a href="https://www.sportske.net/vest/transferi/konte-saopstio-svoju-prvu-januarsku-metu-krece-ofanziva-na-london-394968.html"/>
        <a href="https://www.sportske.net/vest/medjunarodni-fudbal/sok-u-barsi-mesi-najavio-kraj-bartomeu-ne-brine-394963.html"/>
        <a href="https://www.sportske.net/vest/medjunarodni-fudbal/ovo-ce-obradovati-navijace-intera-najbolje-moguce-vesti-iz-barselone-394948.html"/>
      </related>
    </article>
  </body>
</html>