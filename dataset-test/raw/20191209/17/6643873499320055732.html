<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/BR4OxG/karlsson-maa-staa-over-flere-skirenn"/>
    <meta property="og:site_name" content="Bergens Tidende"/>
    <meta property="article:published_time" content="2019-12-09T17:00:57+00:00"/>
    <meta property="og:title" content="Dårlige nyheter for Sveriges langrennskomet: – Veldig lei meg"/>
    <meta property="og:description" content="Det svenske langrennstalentet Frida Karlsson (20) har fått beskjed om å minske belastningen og vil derfor trappe ned på antall treninger og konkurranser."/>
  </head>
  <body>
    <article>
      <h1>Dårlige nyheter for Sveriges langrennskomet: – Veldig lei meg</h1>
      <h2>Det svenske langrennstalentet Frida Karlsson (20) har fått beskjed om å minske belastningen og vil derfor trappe ned på antall treninger og konkurranser.</h2>
      <address><time datetime="2019-12-09T17:00:57+00:00">09 Dec 2019, 17:00</time> by <a rel="author">NTB-TT</a></address>
      <p>Det skyldes resultatene hun fikk i en planlagt helsetest forrige uke, skriver Det svenske skiforbundet i en pressemelding. 20-åringen trapper nå ned på treningsmengden og antall konkurranser hun skal gå i tiden fremover.</p>
      <p>– Akkurat nå er jeg veldig lei meg og skuffet. Det er lett å la seg stresse, men man må se på ting langsiktig. Jeg skal gjøre alt jeg kan for å snart være tilbake i konkurranse samtidig som jeg vil holde på i mange år fremover, sier Karlsson i pressemeldingen.</p>
      <p>– Frida er veldig målrettet og ambisiøs og vil veldig mye med idretten. Det har helt enkelt blitt litt for intensivt og for mye. Hun må ta et steg tilbake for å finne balansen. Helsen er alltid viktigere en sportslige prestasjoner, sier landslagslege Magnus Oscarsson.</p>
      <p>Karlsson slo for alvor igjennom under Seefeld-VM i februar. Der tok hun tre medaljer. I tillegg til gull på stafetten, ble det sølv og bronse på henholdsvis 10 kilometer klassisk og 30 kilometer friteknikk.</p>
      <p>
        <a href="https://www.bt.no/sport/i/VbXMyW/johaug-ber-folk-senke-forventningene-til-karlsson-ikke-tro-at-hun-s">Les også<br/>Johaug ber folk senke forventningene til Karlsson: – Ikke tro at hun skal være i toppen hver gang</a>
      </p>
      <h3>Vil ikke si årsaken</h3>
      <p>I sesonginnledningen har ikke 20-åringen fått det helt til å stemme, og hun sto over helgens konkurranser i Lillehammer. Det er foreløpig ikke kjent hvor mange renn hun går glipp av, men i pressemeldingen kommer det frem at hun ikke er tilbake før alt er som det skal være.</p>
      <p>Det svenske skiforbundet vil ikke gå ut med nøyaktig hva i helsetesten som ikke ble bestått.</p>
      <p>– Langrenn på elitenivå stiller høye krav til balansen mellom de store mengdene trening og restitusjon. De fleste utøverne på elitenivå går i løpet av karrieren mer eller mindre over grensen og får overbelastninger av ulike slag, sier landslagslege Oscarsson.</p>
      <p>(©NTB)</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/lAmd87/denne-uken-oeker-politiet-kontrollene-paa-veiene"/>
        <a href="https://www.bt.no/btmeninger/debatt/i/2Gwz2x/jeg-var-14-aar-foerste-gang-jeg-ble-slaatt-av-politiet"/>
        <a href="https://www.bt.no/btmeninger/debatt/i/dOzE6o/aa-leve-som-fattig-blant-de-rikeste"/>
        <a href="https://www.bt.no/nyheter/lokalt/i/qL8qzo/meteorologen-melder-liten-storm-og-20-millimeter-nedboer"/>
        <a href="https://www.bt.no/nyheter/lokalt/i/zGwmvO/ni-meter-lang-staalramme-traff-varebilen-paa-stordabrua-vinden-medvir"/>
        <a href="https://www.bt.no/nyheter/direkte/i/8mGLLd/trafikken-direkte"/>
      </related>
      <ol>
        <li>
          <a href="https://www.bt.no/tag/Frida_Karlsson">Frida Karlsson</a>
        </li>
        <li>
          <a href="https://www.bt.no/tag/Langrenn">Langrenn</a>
        </li>
      </ol>
    </article>
  </body>
</html>