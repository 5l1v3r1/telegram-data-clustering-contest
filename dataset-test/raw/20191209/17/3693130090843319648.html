<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/abd-irak-taki-vatandaslarini-uyardi-1219707.html"/>
    <meta property="og:site_name" content="Bursada Bugün"/>
    <meta property="article:published_time" content="2019-12-09T17:40:00+00:00"/>
    <meta property="og:title" content="ABD, Irak'taki vatandaşlarını uyardı"/>
    <meta property="og:description" content="ABD'nin Bağdat Büyükelçiliği, vatandaşlarını Irak'ta yarın düzenlenecek hükümet karşıtı gösterilere karşı uyardı."/>
  </head>
  <body>
    <article>
      <h1>ABD, Irak'taki vatandaşlarını uyardı</h1>
      <h2>ABD'nin Bağdat Büyükelçiliği, vatandaşlarını Irak'ta yarın düzenlenecek hükümet karşıtı gösterilere karşı uyardı.</h2>
      <address>
        <time datetime="2019-12-09T17:40:00+00:00">09 Dec 2019, 17:40</time>
      </address>
      <p><b>Büyükelçiliğin </b>sosyal medya hesabından yapılan açıklamada, başkent Bağdat ve birçok kentte yarın hükümet karşıtı büyük çaplı gösterilerin düzenleneceği belirtildi.</p>
      <p><b>Terör örgütü DEAŞ'ın </b>hezimete uğratılmasının ikinci yıl dönümü dolayısıyla ülkede yarın resmi tatil olduğu hatırlatılan açıklamada, güvenlik noktalarının da kapalı olacağına dikkat çekildi.</p>
      <p><b>ABD Büyükelçiliği,</b> açıklamasında "gösteri alanlarından uzak durulması, yetkililerin talimatlarının dikkate alınması ve güncel bilgiler için yerel medyanın takip edilmesi" çağrısında bulundu.</p>
      <p><b>Irak Yüksek Bağımsız İnsan Hakları Komiserliğinin </b>4 Aralık'ta yaptığı açıklamaya göre, ülkede işsizlik, yolsuzluk ve kamu hizmeti yetersizliğini protesto amacıyla 1 Ekim'de başlayan gösterilerde en az 460 kişi öldü, 19 bin kişi yaralandı.</p>
      <p><b>Başkent Bağdat </b>başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p><b>Irak Başbakanı Adil Abdulmehdi,</b> hükümet karşıtı gösteriler nedeniyle 29 Kasım'da istifa etmek zorunda kalmıştı.</p>
    </article>
  </body>
</html>