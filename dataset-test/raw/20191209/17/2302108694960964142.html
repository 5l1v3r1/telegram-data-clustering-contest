<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/laurentiu-tent-a-fost-numit-noul-presedinte-al-casei-nationale-de-pensii.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T17:05:06+00:00"/>
    <meta property="og:title" content="Laurenţiu Ţenţ a fost numit noul preşedinte al Casei Naţionale de Pensii"/>
    <meta property="og:description" content="Ioan Petru Căprariu a fost revocat din funcţia de preşedinte al Casei Naţionale de Pensii, în locul acestuia fiind numit Laurenţiu Ţenţ, șeful Casei de"/>
  </head>
  <body>
    <article>
      <h1> Laurenţiu Ţenţ a fost numit noul preşedinte al Casei Naţionale de Pensii </h1>
      <address><time datetime="2019-12-09T17:05:06+00:00">09 Dec 2019, 17:05</time> by <a rel="author">Matei Alexandru</a></address>
      <p>Ioan Petru Căprariu a fost revocat din funcţia de preşedinte al Casei Naţionale de Pensii, în locul acestuia fiind numit Laurenţiu Ţenţ, șeful Casei de Pensii Bihor, așa cum <a href="https://www.g4media.ro/surse-laurentiu-tent-38-de-ani-luat-in-calcul-pentru-sefia-casei-nationale-de-pensii-el-este-seful-casei-de-pensii-bihor.html">G4Media.ro a scris încă din 18 noiembrie</a>.</p>
      <p>Potrivit unei decizii a premierului publicate luni în Monitorul Oficial, Ioan Petru Căprariu a fost revocat din funcţia de preşedinte al Casei Naţionale de Pensii Publice, cu rang de secretar de stat, dar şi de preşedinte al Consiliului de Administraţie.</p>
      <p>Căprariu a fost numit de fostul premier Dăncilă, în luna aprilie, la conducerea Casei Naţionale de Pensii.</p>
      <p>Noul preşedinte al CNPP este Laurenţiu Ţenţ, pentru un mandat de cinci ani, potrivit unei alte decizii a premierului Orban, publicate în Monitorul Oficial.</p>
      <p>Mișcarea vine după ce premierul Ludovic Orban a anunţat că îl va înlocui din funcţie pe preşedintele actual al instituției, Ioan Petru Căprariu, şi că vrea modernizarea instituţiei, care este ”complet neadaptată secolului XXI”.</p>
      <p>Ioan-Petru Căprariu a intrat recent în concediu medical, iar Orban a spus că e vorba de o piedică pe care PSD încearcă să o pună plății pensiilor.</p>
      <p>Laurențiu Țenț (38 de ani) este funcționar public de carieră. El a lucrat la Direcția Generală a Finanțelor Publice Bihor, apoi la Casa Județeană de Pensii Bihor. Este licențiat în drept al Facultății de Științe Juridice și Administrative Oradea.</p>
      <p>
        <i>Foto: Laurențiu Țenț</i>
      </p>
    </article>
  </body>
</html>