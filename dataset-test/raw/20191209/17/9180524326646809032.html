<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/kikapcsol_legujabb_13_macbook_pro.html"/>
    <meta property="og:site_name" content="PROHARDVER!"/>
    <meta property="article:published_time" content="2019-12-09T17:49:00+00:00"/>
    <meta property="og:title" content="Véletlenszerűen kikapcsol a legújabb, 13 hüvelykes MacBook Pro"/>
    <meta property="og:description" content="A hivatalosan is elismert hibánál már csak az Apple megoldása megdöbbentőbb."/>
  </head>
  <body>
    <article>
      <h1>Véletlenszerűen kikapcsol a legújabb, 13 hüvelykes MacBook Pro</h1>
      <address><time datetime="2019-12-09T17:49:00+00:00">09 Dec 2019, 17:49</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>Az Apple az <a href="https://prohardver.hu/hir/apple_macbook_pro_kisebb_rancfelvarrast_kapott.html">idei év közepén varrta fel</a> a Macbook Pro termékcsalád ráncait, de a 13 hüvelykes, két Thunderbolt 3 porttal dolgozó modellel gondok vannak, ugyanis a felhasználók panaszai szerint a gép egyszerűen kikapcsol. A gyártó most elismerte a hibát, és egy rendkívül érdekes leírást <a href="https://support.apple.com/en-us/HT210615">tettek közzé</a> az elhárítására, amely alapján a következőket kell tenni:</p>
      <ol>
        <li>Az akkumulátor töltöttségének 90% alá kell csökkennie a javítás elkezdéséhez.</li>
        <li>A fenti állapot elérése után töltőre kell helyezni a notebookot.</li>
        <li>Minden futó alkalmazást be kell zárni.</li>
        <li>Ezután le kell csukni a notebook fedelét, amely alvó módba kapcsolja a gépet.</li>
        <li>Ebben az állapotba legalább 8 óráig kell tölteni az akkumulátort.</li>
        <li>Ha mindez megvan, akkor meg kell kezdeni a legújabb macOS <a href="https://support.apple.com/hu-hu/HT201541">frissítés telepítését</a>.</li>
      </ol>
      <p>Az Apple felhívja a figyelmet arra is, hogy ha a fenti feladatsor végrehajtása nem hárítja el a hibát, akkor <a href="https://support.apple.com/hu-hu/HT201232">fel kell venni a kapcsolatot a terméktámogatással</a>.<br/>A vállalat a probléma okát nem részletezte, a javítás leírása alapján valószínűleg szoftveres eredetű, és a cég véleménye szerint már javították is, de egyelőre ezt nem tudják teljes bizonyossággal állítani.</p>
    </article>
  </body>
</html>