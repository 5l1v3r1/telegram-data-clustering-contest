<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/iran-ready-for-full-prisoner-swap-the-ball-is-in-the-us-court"/>
    <meta property="og:site_name" content="euronews"/>
    <meta property="article:published_time" content="2019-12-09T17:50:55+00:00"/>
    <meta property="og:title" content="پیشنهاد مبادله همه زندانیان؛ ظریف می‌گوید توپ در زمین آمریکاست"/>
    <meta property="og:description" content="« ما به دلایل انسان دوستانه تصمیم گرفتیم که بنابر پیامی که سه ماه پیش از یکی از مقام‌های سابق آمریکا درباره آمادگی برای مبادله آورده بود، در مورد سلیمانی مبادله‌ای را داشته باشیم.»"/>
  </head>
  <body>
    <article>
      <h1>پیشنهاد مبادله همه زندانیان؛ ظریف می‌گوید توپ در زمین آمریکاست</h1>
      <address><time datetime="2019-12-09T17:50:55+00:00">09 Dec 2019, 17:50</time> by <a rel="author">یورونیوز فارسی </a></address>
      <p>محمد جواد ظریف، وزیر خارجه ایران روز دوشنبه با انتشار توئیتی با اشاره به مبادله دو زندانی ایرانی و آمریکایی بین واشنگتن و تهران از آمادگی ایران برای مبادله تمام زندانیان دو طرف خبر داد و درباره ادامه سیاست تبادل زندانیان دو طرف نوشت: «توپ در زمین آمریکاست.»</p>
      <p>ظریف در توئیت خود نوشت: «پس از بازگشت گروگان‌مان در این هفته کاملاً برای تبادل فراگیر زندانیان آمادگی داریم. توپ در زمین ایالات متحده است».</p>
      <p>ایران و آمریکا پس از مذاکراتی که از دید عموم پنهان مانده بود سرانجام روز شنبه دو زندانی را مبادله کردند.</p>
      <p>مسعود سلیمانی، پژوهشگر ایرانی که به اتهام دور زدن تحریم‌های آمریکا بازداشت شده بود پس از یکسال حبس ازاد و تحول مقامات ایرانی در زوریخ شد. در پی ورود سلیمانی به ایران، ظریف به استقبال وی رفت. همچنین طرف ایرانی نیز ژیائو وانگ، شهروند آمریکایی که به اتهام جاسوسی در ایران محبوس بود را آزاد کرد و وی راهی آمریکا شد.</p>
      <figure>
        <iframe data-src="https://twitter.com/euronewses/status/1204020179522531331" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>علی ربیعی، سخنگوی دولت ایران گفته است:« پیشنهاد مبادله زندانیان یکسال پیش از طرف ایران و در جریان برگزاری نشست مجمع عمومی سازمان ملل در نیویورک مطرح شد، از طرف دیگر ما به دلایل انسان دوستانه تصمیم گرفتیم که بنابر پیامی که سه ماه پیش از یکی از مقام‌های سابق آمریکا درباره آمادگی برای مبادله آورده بود، در مورد سلیمانی مبادله‌ای را داشته باشیم.»</p>
      <p>ربیعی همچنین درباره مبادله زندانیان میان ایران و آمریکا گفته است:«ما اصل‌مان همه در مقابل همه بود. هنوز هم بر اصل همه در مقابل همه اصرار داریم.»</p>
      <p>در پی تبادل زندانیان دو طرف در روز شنبه گذشته، دونالد ترامپ، رئیس جمهوری ایالات متحده آمریکا با تشکر از ایران گفت: «دیدید، می‌توانیم با هم به توافق برسیم».</p>
      <p>از زمان خروج آمریکا از برجام، واشنگتن تحریم‌های سختی در چندین نوبت علیه ایران وضع کرده است که حکومت ایران را در وضعیت دشواری از نظر اقتصادی قرار داده است با این حال سخنگوی دولت ایران گفته است که مذاکره با آمریکا بر سر برجام تنها به این شرط قابل انجام است که آمریکا تمامی تحریم‌های وضع شده را لغو کند و به توافق برجام بازگردد.</p>
    </article>
  </body>
</html>