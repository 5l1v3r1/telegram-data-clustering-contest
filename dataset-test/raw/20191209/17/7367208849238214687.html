<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/12/09/leggi-notizia/argomenti/economia-7/articolo/partono-i-due-mesi-per-evitare-452-licenziamenti-alla-mahle-tempo-in-piu-che-auspichiamo-porti.html"/>
    <meta property="og:site_name" content="Targatocn.it"/>
    <meta property="article:published_time" content="2019-12-09T17:06:59+00:00"/>
    <meta property="og:title" content="Partono i due mesi per evitare 452 licenziamenti alla Mahle: “Tempo in più che auspichiamo porti al ritiro della procedura”"/>
    <meta property="og:description" content="L’accordo si era raggiunto al Mise di Roma lo scorso 28 novembre. Oggi la proroga è stata verbalizzata in Regione. Fiom: “Speriamo che la Regione si faccia parte attiva al fine di riuscire ad evitare i licenziamenti”. Prossimi..."/>
  </head>
  <body>
    <article>
      <h1>Partono i due mesi per evitare 452 licenziamenti alla Mahle: “Tempo in più che auspichiamo porti al ritiro della procedura”</h1>
      <h2>L’accordo si era raggiunto al Mise di Roma lo scorso 28 novembre. Oggi la proroga è stata verbalizzata in Regione. Fiom: “Speriamo che la Regione si faccia parte attiva al fine di riuscire ad evitare i licenziamenti”. Prossimi incontri non ancora calendarizzati</h2>
      <address><time datetime="2019-12-09T17:06:59+00:00">09 Dec 2019, 17:06</time> by <a rel="author">Daniele Caponnetto</a></address>
      <p>Siglato questo pomeriggio, lunedì 9 dicembre, presso gli uffici dell’assessorato regionale del Lavoro di via Magenta a Torino il verbale che ufficializza la proroga la procedura di licenziamento collettivo al 7 febbraio 2020 per i 452 lavoratori della Mahle di Saluzzo e La Loggia.<br/><br/>L’accordo si era raggiunto al Mise di Roma lo scorso 28 novembre: al tavolo era presenta l’azienda, le segreterie nazionali di Fiom, Fismic e Fim con il vice capo di Gabinetto Giorgio Sorial con il sottosegretario Alessandra Todde. Presente la deputata cuneese del Pd Chiara Gribaudo e il vicesindaco di Saluzzo Franco Demaria. A manifestare a Roma oltre a quasi 200 lavoratori dei due stabilimenti. In quell’occasione si era ottenuto il risultato di sospendere per 30 giorni la procedura di mobilità dando alla trattativa maggior respiro. <br/><br/>Il verbale siglato oggi a Torino è stato firmato alla presenza delle segreterie provinciali, le rappresentanze di stabilimento, di Mahle e dell’assessore alla Regione Elena Chiorino con il funzionario Alberto Anselmo. Al momento non sono stati calendarizzati i prossimi incontri per affrontare la crisi che ha visto, lo scorso 23 ottobre, il colosso tedesco specializzato nella produzione di componentistica per automobili, esprimere la volontà di chiudere i due stabilimenti piemontesi Mahle.<br/><i><br/>“Abbiamo due mesi per trovare una soluzione”</i> – dichiara <b>Pierandrea Cavallero</b> segretario provinciale della Fiom Cgil –<i> “Speriamo che la Regione si faccia parte attiva al fine di riuscire ad evitare i licenziamenti collettivi (209 a Saluzzo, 243 a La Loggia ndr). Ci auguriamo che questo tempo in più serva per salvare tutti i posti di lavoro. La nostra rimane e rimarrà la stessa: ritiro immediato della procedura.”</i></p>
    </article>
  </body>
</html>