<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/"/>
    <meta property="og:site_name" content="Cnews.cz"/>
    <meta property="article:published_time" content="2019-12-09T17:22:59+00:00"/>
    <meta property="og:title" content="Intelu se asi nepovede dohnat zpoždění na TSMC. 5nm čipy bude mít až v roce 2024"/>
    <meta property="og:description" content="Intel konečně sdělil odpověď na otázku, kdy přejde na 5nm proces. Bude to až v druhé polovině roku 2024, možná i dva roky po té, co TSMC uvede 3nm proces."/>
  </head>
  <body>
    <article>
      <h1>Intelu se asi nepovede dohnat zpoždění na TSMC. 5nm čipy bude mít až v roce 2024</h1>
      <address><time datetime="2019-12-09T17:22:59+00:00">09 Dec 2019, 17:22</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-1">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-01.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-2">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-02.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-3">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-03.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-4">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-1">VŠECHNY FOTOGRAFIE</a>
      </p>
      <p>O víkendu jsme informovali o tom, že TSMC <a href="https://www.cnews.cz/tsmc-3nm-vyrobni-proces-v-roce-2022-seriova-vyroba">hodlá vypustit 5nm čipy příští rok a 3nm pak v roce 2022</a>. V souvislosti s tímto rychlým postupem vás možná napadlo, co to bude znamenat na trhu procesorů či GPU. Tam proti AMD a Nvidia používajícím tyto procesy stojí nebo bude stát Intel a jeho vlastní výrobní technologie, které v této dekádě byly výrazně napřed, ale po 14nm generaci Intel náskok ztratil <a href="https://www.cnews.cz/intel-financni-vysledky-q1-2018-problemy-10nm-procesu">neschopností přejít na 10nm proces</a>. Intel nyní předběžné termíny pro své vlastní budoucí procesy sdělil. Z nich to však vypadá, že na 5nm a 3nm proces TSMC nebude mít procesorový gigant odpověď včas a zpoždění nedožene.</p>
      <p>Ohledně budoucích procesů jsme zatím měli jen informaci, že první 7nm čipy – což mají být GPU pro datacentra – Intel chce mít již v roce 2021. Na technologické konferenci pořádané Credit Suisse nyní ale CEO Robert Swan přednesl o něco detailnější data, která nám konečně dávají lepší obrázek o tom, jestli se po přežití 10nm krize Intel zase vrátí na špičku, nebo už mezitím utrpěné zpoždění zůstane.</p>
      <h3>7nm proces až koncem roku 2021</h3>
      <p>Swan nyní prozradil, že ona první 7nm GPU sice budou v roce 2021, ale jak asi mnozí čekali, bude to až v závěru roku, v čtvrtém kvartále, takže může jít o poněkud symbolické uvedení. Pokud se splní očekávání, že tato GPU (mohlo by jít o pozoruhodné HPC akcelerátory Ponte Vecchio, nedávno představené) budou do značné míry pilotní produkt, pak to může znamenat, že žádné další 7nm věci už v roce 2021 vyjít nestihnou a větší nasazení této technologie bude až po překlopení letopočtu na rok 2022. A doufejme tentokrát půjde o masivnější přechod, než je nyní s 10nm procesory, které sice existují, ale jen jako minoritní část sortimentu pro notebooky.</p>
      <p>
        <b>Tip: <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni">Intel odhalil extrémní GPU Ponte Vecchio: 7nm, CXL, čiplety a Foveros pro superpočítače</a></b>
      </p>
      <figure>
        <img src="https://www.cnews.cz/wp-content/uploads/2019/11/GPU-Intel-Ponte-Vecchio.png"/>
        <figcaption>GPU Intel Ponte Vecchio</figcaption>
      </figure>
      <h3>5nm proces až v roce 2024</h3>
      <p>Zatímco toto se víceméně dalo čekat, zatím jsme v podstatě vůbec netušili, jak to bude s 5nm procesem. U toho to vypadá, že se Intelu nepodaří vrátit se k dvouletému kroku mezi jednotlivými generacemi, který držel v období největší slávy tzv. modelu „tick-tock“. 5nm proces totiž nebude v Q4 2023, Intel ho bude mít až v roce 2024. A jako předběžný cíl je uváděna druhá polovina roku, což v případě většího štěstí může znamenat léto (Q3), ale také i poslední kvartál a konec roku.</p>
      <p>Intel slovy svého CEO také potvrdil, že tyto procesy považuje za konkurenci technologií, které v té době už TSMC bude mít venku. 7nm technologie Intelu má být srovnatelná s 5nm procesem TSMC (a potažmo asi i Samsungu, který zmíněn nebyl) a 5nm proces Intelu zase má být na úrovni 3nm procesu TSMC.</p>
      <p>Nicméně význam toho, že Intel bude nominálně o krok vpředu, bude omezený kvůli onomu zpoždění, protože proti 5nm procesu TSMC (H2 2020) Intel bude se 7nm procesem zpožděn minimálně o rok a něco. A 3nm čipy od TSMC dorazí dokonce možná až o dva roky dřív – mají být v roce 2022, kdežto Intel uvádí pro svých 5 nm rok 2024 a jeho druhou polovinu (to u TSMC asi bude také).</p>
      <figure>
        <img src="https://www.cnews.cz/wp-content/uploads/2019/12/Historicka-roadmapa-Intelu-pro-vyrobni-procesy.jpg"/>
        <figcaption>Historická roadmapa Intelu pro výrobní procesy z roku 2012. Kdo tehdy optimisticky čekal, že nová technologie bude každé dva roky, si mohl myslet, že 7nm CPU vydá Intel v roce 2018 a 5nm v roce 2020</figcaption>
      </figure>
      <h3>5nm proces Intelu by už reálně mohl stát proti 2nm technologii TSMC</h3>
      <p>V této době tedy TSMC zřejmě svůj náskok zase prodlouží, pokud se mu podaří dvouletý interval dodržet. Pokud by TSMC navíc zvládlo přinést následující krok opět do dvou let, tak by dokonce už mohlo nasadit onen post-3nm proces skoro ve stejnou dobu jako Intel 5nm čipy a trumfnout ho o celou generaci. Předběžně se zde mluví o 2nm procesu a TSMC uvádělo, <a href="https://www.cnews.cz/2nm-vyrobni-proces-tsmc-potvrzen-masova-vyroba-2024">že by možná mohl být v roce 2024 dostupný</a>, tak uvidíme. Zatím je to ale ještě doba hodně vzdálená a komplikace opět bude větší než u předchozích generací, takže opoždění by nebylo překvapením (a asi ani žádným zklamáním).</p>
      <p>Zde je třeba říct, že toto zpoždění Intelu nakonec v reálu může být trochu otupeno. Intel má totiž to štěstí, že ve svých hlavních lovištích soutěží s firmami, které nejsou v první vlně přechodu na nové procesy TSMC. Zatímco loni v prvním roce měly 7nm čipy výrobci mobilních SoC, procesory AMD pro PC a servery přišly až v druhém roce (letos), totéž pak GPU (do nichž chce Intel vstoupit). A podobně to asi bude i na 5nm a 3nm procesu. Ovšem už ono jednoleté zpoždění znamená, že Intel přijde o možnou dočasnou výhodu, kterou by jinak mohl mít, a nebude na lepším křemíku první.</p>
      <p>Na druhou stranu je však otázka, zda něco podobného nenastane teď i u Intelu. Již víme, že nástup 7nm čipů bude nejdříve v poměrně okrajové oblasti GPU pro datacentra a procesory přijdou asi až v roce 2022. Toto může ale nastat i na onom 5nm procesu v roce 2024, takže je dokonce teoreticky možné, že 5nm CPU vyjdou Intelu až v roce 2025, zatímco pokud by AMD postupovalo bez nějakých zádrhelů a agresivně, mohlo by mít 3nm Ryzeny ještě v roce 2023. Nicméně jak už bylo řečeno, jde o ještě hodně vzdálenou dobu, takže realita se může od těchto prognóz hodně odchýlit (stačí se ostatně podívat na to, jaké byly plány a odhady nasazení 10nm čipů Intelu).</p>
      <h4>Galerie: Prezentace k výrobním procesům Intelu, roadmapa 10nm a 7nm technologie (květen 2019)</h4>
      <slideshow>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-1">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-01.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-2">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-02.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-3">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-03.jpg"/>
          </a>
        </figure>
        <figure>
          <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-4">
            <img src="https://www.cnews.cz/wp-content/uploads/2019/05/Intel-vyrobni-procesy-10nm-7nm-slajdy-kveten-2019-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-vyrobni-procesy-5nm-cipy-az-v-roce-2024-7nm-vyroba-q4-2021/galerie-180931-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/google-nejvice-vyhledavane-dotazy-2019"/>
        <a href="https://www.cnews.cz/apple-mac-pro-2019-ceska-cena"/>
        <a href="https://www.cnews.cz/amd-vanocni-superovladac-adrenalin-2020-edition-19-12-2-spousta-novinek-radeon-boost-streamovani-kdekoli/"/>
        <a href="https://www.cnews.cz/xiaomi-redmi-k30-5g-parametry-cena"/>
        <a href="https://www.cnews.cz/procesory-intel-comet-lake-s-desky-lga-1200-vydani-duben-2020"/>
      </related>
    </article>
  </body>
</html>