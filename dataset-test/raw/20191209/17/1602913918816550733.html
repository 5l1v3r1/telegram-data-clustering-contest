<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/firmele-americane-domina-piata-armelor-cheltuielile-globale-din-2018-au-depasit-420-de-miliarde-de-dolari-18660725"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T17:22:56+00:00"/>
    <meta property="og:title" content="Firmele americane domină piaţa armelor. Cheltuielile globale din 2018 au depăşit 420 de miliarde de dolari"/>
    <meta property="og:description" content="Institutul Internaţional de Cercetare pentru Pace din Stockholm (SIPRI) a publicat luni o serie de date statistice din care reiese faptul că SUA conduc detaşat piaţa globală a serviciilor miliatare, de vreme ce Statele Unite reprezintă mai mult de jumătate din totalul cheltuielilor la nivel global. Cele mai mari 100 de firme de apărare din lume au înregistrat vânzări de circa 420 de miliarde de dolari în 2018, conform CNBC."/>
  </head>
  <body>
    <article>
      <h1>Firmele americane domină piaţa armelor. Cheltuielile globale din 2018 au depăşit 420 de miliarde de dolari</h1>
      <address><time datetime="2019-12-09T17:22:56+00:00">09 Dec 2019, 17:22</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Institutul Internaţional de Cercetare pentru Pace din Stockholm (SIPRI) a publicat luni o serie de date statistice din care reiese faptul că SUA conduc detaşat piaţa globală a serviciilor miliatare, de vreme ce Statele Unite reprezintă mai mult de jumătate din totalul cheltuielilor la nivel global. Cele mai mari 100 de firme de apărare din lume au înregistrat vânzări de circa 420 de miliarde de dolari în 2018, conform CNBC.</p>
      <p>Cifrele sunt cu 4,6% mai mari decât estimările din 2017 şi nu includ vânzările firmelor chineze, de vreme ce institutul nu consideră demne de încredere datele furnizate de acestea.</p>
      <p>Pentru prima dată din 2002 până în prezent, companiile americane ocupă primele cinci locuri din clasament. Lockheed Martin şi-a menţinut titlul de lider în domeniu, reprezentând 11% din vânzările globale.</p>
      <p>Datele SIPRI spun că vânzările de arme ale Lockheed Martin au depăşit 47 de miliarde de dolari, cifre intensificate de livrările noului avion de luptă F – 35.</p>
      <p>Următoarele patru locuri au fost ocupate de Boeing, Northrop Grumman, Raytheon şi General Dynamics. Împreună, cele cinci companii americane sunt responsabile pentru o treime din cheltuielile miliatare la nivel global din 2018, cu o valoare estimată la 148 de miliarde de dolari.</p>
      <p>Veniturile celor 43 de firme americane prezente în listă sunt de aproximativ 246 de miliarde de dolari, sau 59% din totalul vânzărilor de arme ale primelor 100 de firme.</p>
      <p>10 companii de apărare din Rusia au reuşit să îşi menţină cifrele din 2017, vânzând echipamente şi servicii militare în valoare de 36 de miliarde de dolari. Almaz – Antey a fost singura firmă rusească ce a reuşit să intre în top 10, compania deţinută de stat concentrându-se în mod special asupra sistemelor de apărare antiaeriene.</p>
      <p>Cel mai mare vânzător european de armament a fost Marea Britanie, firmele britanice înregistrând vânzări de 35 de miliarde de dolari în 2018. Compania britanică de apărare BAE Systems este cel mai mare dealer de arme din afara Statelor Unite.</p>
      <p>Optzeci din primii 100 de producători de arme sunt din SUA, Europa şi Rusia. Din cei 20 rămaşi, şase se află în Japonia, câte trei în Israel, India şi Coreea de Sud, doi în Turcia şi câte unul în Australia, Canada şi Singapore.</p>
    </article>
  </body>
</html>