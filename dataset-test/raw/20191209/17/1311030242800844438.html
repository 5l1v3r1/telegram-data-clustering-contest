<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628522/%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%87%E0%A6%B8%E0%A7%8D%E0%A6%AF%E0%A7%81%E0%A6%A4%E0%A7%87-%E0%A6%97%E0%A6%BE%E0%A6%AE%E0%A7%8D%E0%A6%AC%E0%A6%BF%E0%A7%9F%E0%A6%BE%E0%A6%95%E0%A7%87-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A6%BF%E0%A6%A4%E0%A6%BE%E0%A6%B0-%E0%A6%98%E0%A7%8B%E0%A6%B7%E0%A6%A3%E0%A6%BE-%E0%A6%95%E0%A6%BE%E0%A6%A8%E0%A6%BE%E0%A6%A1%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T17:42:00+00:00"/>
    <meta property="og:title" content="গাম্বিয়াকে সহযোগিতার ঘোষণা কানাডা ও নেদারল্যান্ডসের"/>
    <meta property="og:description" content="আন্তর্জাতিক বিচার আদালতে (আইসিজে) রোহিঙ্গা গণহত্যার অভিযোগে মিয়ানমারের বিরুদ্ধে বিচারে গাম্বিয়াকে সব ধরনের সহযোগিতা ও সমর্থন দেবে কানাডা ও নেদারল্যান্ডস। মঙ্গলবার থেকে আইসিজেতে বিচারের শুনানি শুরুর আগে দুই দেশ এক যৌথ বিবৃতিতে এ ঘোষণা দেয়"/>
  </head>
  <body>
    <article>
      <h1>গাম্বিয়াকে সহযোগিতার ঘোষণা কানাডা ও নেদারল্যান্ডসের</h1>
      <address><time datetime="2019-12-09T17:42:00+00:00">09 Dec 2019, 17:42</time> by <a rel="author">কূটনৈতিক প্রতিবেদক, ঢাকা</a></address>
      <p>আন্তর্জাতিক বিচার আদালতে (আইসিজে) রোহিঙ্গা গণহত্যার অভিযোগে মিয়ানমারের বিরুদ্ধে বিচারে গাম্বিয়াকে সব ধরনের সহযোগিতা ও সমর্থন দেবে কানাডা ও নেদারল্যান্ডস। মঙ্গলবার থেকে আইসিজেতে বিচারের শুনানি শুরুর আগে দুই দেশ এক যৌথ বিবৃতিতে এ ঘোষণা দেয়। দুই দেশের পক্ষে অটোয়া থেকে কানাডার পররাষ্ট্র মন্ত্রণালয় সোমবার বিবৃতিটি প্রচার করেছে।</p>
      <p>রাখাইনে রোহিঙ্গাদের ওপর নিপীড়নের মাধ্যমে যে গণহত্যাবিষয়ক আন্তর্জাতিক সনদ লঙ্ঘন করা হয়েছে, সেটা দৃষ্টি আকর্ষণ করে এ বছরের ১১ অক্টোবর মিয়ানমারকে চিঠি দেয় গাম্বিয়া। মিয়ানমার ওই চিঠির জবাব না দেওয়ায় গাম্বিয়া ক্ষুব্ধ হয়ে ওআইসির পক্ষে নভেম্বরের ১১ তারিখ গাম্বিয়ার বিরুদ্ধে আইসিজেতে রোহিঙ্গা গণহত্যার অভিযোগে মামলা করে।<br/><br/>কানাডা ও নেদারল্যান্ডসের যৌথ বিবৃতিতে বলা হয়েছে, আইসিজেতে মিয়ানমারের বিরুদ্ধে গণহত্যার অভিযোগ নিয়ে গাম্বিয়ার বিচার প্রার্থনার আবেদনকে স্বাগত জানায়। আন্তর্জাতিক জবাবদিহি সমুন্নত রাখা এবং দায়মুক্তির সংস্কৃতি রোধ করতে দুই দেশ যৌথভাবে গাম্বিয়ার উদ্যোগে অব্যাহতভাবে সমর্থন ও সহায়তা দিতে সম্ভাব্য সব উপায় খুঁজে দেখবে।</p>
      <p>কানাডা ও নেদারল্যান্ডস তাদের যৌথ বিবৃতিতে গণহত্যা সনদে স্বাক্ষরকারী সব রাষ্ট্রকে গাম্বিয়ার উদ্যোগে সমর্থনের আহ্বান জানিয়েছে।</p>
    </article>
  </body>
</html>