<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018209/%D9%82%D9%84%D8%B9%D9%87-%D9%86%D9%88%DB%8C%DB%8C-%D9%82%D8%B5%D8%AF-%D9%86%D8%AF%D8%A7%D8%B1%D9%85-%D8%A2%D8%AF%D9%85-%D8%A8%D9%87%D8%AA%D8%B1%DB%8C-%D8%B4%D9%88%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T17:21:02+00:00"/>
    <meta property="og:title" content="قلعه‌نویی: قصد ندارم آدم بهتری شوم!"/>
    <meta property="og:description" content="نشست خبری بعد از بازی تیم‌های شهر خودرو و سپاهان با اتفاقات جالبی همراه شد و قلعه‌نویی و خبرنگاران حاضر در نشست با طعنه و کنایه با یکدیگر صحبت کردند."/>
  </head>
  <body>
    <article>
      <h1>قلعه‌نویی: قصد ندارم آدم بهتری شوم!</h1>
      <h2>جزییات بیشتر از نشست خبری شهر خودرو- سپاهان</h2>
      <address>
        <time datetime="2019-12-09T17:21:02+00:00">09 Dec 2019, 17:21</time>
      </address>
      <p>
        <i>نشست خبری بعد از بازی تیم‌های شهر خودرو و سپاهان با اتفاقات جالبی همراه شد و قلعه‌نویی و خبرنگاران حاضر در نشست با طعنه و کنایه با یکدیگر صحبت کردند.</i>
      </p>
      <p><b>به گزارش مشرق،</b> در نشست خبری بعد از بازی امروز(دوشنبه) تیم‌های <b>شهر خودرو </b>و <b>سپاهان </b>اتفاقات جالب توجهی افتاد. این نشست در حالی برگزار شد که در مسابقه چند صحنه مشکوک داوری رخ داد و اعضای تیم شهر خودرو شدیدا به تصمیمات داوری معترض بودند. زمانی که نشست شروع شد دو نفر از نزدیکان قلعه‌نویی، سرمربی سپاهان همراه او به سالن کنفرانس رفتند که این موضوع باعث اعتراض خبرنگاران و روابط عمومی هیات فوتبال مشهد شد.</p>
      <p>در این بین نزدیک بود بین همراهان قلعه‌نویی و خبرنگاران درگیری شدیدی رخ دهد که بعضی افراد حاضر در سالن مانع از این کار شدند. وقتی یکی از همراهان قلعه‌نویی پرسیده شد که سمتش چیست؟ او پاسخ داد: من بادیگارد قلعه‌نویی هستم. سرمربی سپاهان در واکنش به این اعتراضات سالن کنفرانس را ترک کرد اما لحظاتی بعد دوباره به سالن برگشت تا پاسخگوی سوالات خبرنگاران باشد. با این حال قلعه‌نویی که به وضوح از اتفاقات رخ داده عصبانی بود سوالات خبرنگاران را جدی نمی‌گرفت و با حالتی سرسری به آن‌ها پاسخ می‌داد.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1018143/%D8%AF%D8%B1%DA%AF%DB%8C%D8%B1%DB%8C-%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D8%A7-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D9%BE%D8%A7%D8%B3%D8%AE-%D9%87%D8%A7%DB%8C-%D8%B3%D8%B1%D8%A8%D8%A7%D9%84%D8%A7%DB%8C-%D8%B3%D8%B1%D9%85%D8%B1%D8%A8%DB%8C-%D8%B3%D9%BE%D8%A7%D9%87%D8%A7%D9%86">درگیری قلعه‌نویی با خبرنگاران/ پاسخ‌های سربالای سرمربی سپاهان</a>
        </b>
      </blockquote>
      <p>یکی از خبرنگاران درباره اشتباهات داوری که در این بازی و چند بازی گذشته رخ داد صحبت کرد و گفت که این مسائل شائبه‌هایی را به وجود می‌آورد. قلعه‌نویی در پاسخ به او فقط گفت: همه حرف‌های شما درست است.</p>
      <p>خبرنگار دیگری درباره مسائل فنی صحبت و به صحبت‌های قلعه‌نویی درباره اختلاف هزینه بین تیم‌های لیگ اشاره کرد ولی قلعه‌نویی صحبت‌های او را قطع کرد و گفت: تیم شما خیلی بهتر بود و ما حرفی برای گفتن نداشتیم.</p>
      <p>در ادامه یکی از خبرنگاران به سرمربی سپاهان گفت شما در هر ورزشگاهی می‌روید شعار "رییس مافیا کیه" را سر می‌دهند. فکر می‌کنید دلیل انزجار هواداران از تیم‌هایی که امیر قله‌نویی سرمربی‌اش است چیست که قلعه‌نویی پاسخ داد: این انزجار نسبت به تیم‌های من نیست بلکه نسبت به من است. نمی‌دانم شاید من آدم بدی هستم. خبرنگار دوباره از او پرسید آیا بنایی برای بهتر شدن ندارید که سرمربی سپاهان اظهار کرد: نه من آدم بدی هستم.</p>
      <p>منبع: ایسنا</p>
    </article>
  </body>
</html>