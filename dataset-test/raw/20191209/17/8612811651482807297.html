<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/delhi/news/woman-attempted-suicide-by-jumping-in-front-of-delhi-metro-train-265209"/>
    <meta property="og:site_name" content="Dainik Savera Times"/>
    <meta property="article:published_time" content="2019-12-09T17:42:28+00:00"/>
    <meta property="og:title" content="दिल्ली मेट्रो ट्रेन के आगे कूद कर महिला ने की आत्महत्या की कोशिश"/>
    <meta property="og:description" content="नई दिल्लीः रोहिणी पश्चिम मेट्रो स्टेशन पर सोमवार की सुबह में 26 साल की एक महिला ने मेट्रो ट्रेन के आगे कूद कर कथित रूप से आत्महत्या करने का प्रयास किया। पुलिस ने बताया कि घटना सुबह करीब साढ़े नौ बजे की है।"/>
  </head>
  <body>
    <article>
      <h1>दिल्ली मेट्रो ट्रेन के आगे कूद कर महिला ने की आत्महत्या की कोशिश</h1>
      <address><time datetime="2019-12-09T17:42:28+00:00">09 Dec 2019, 17:42</time> by <a rel="author">Ankit</a></address>
      <p>नई दिल्लीः रोहिणी पश्चिम मेट्रो स्टेशन पर सोमवार की सुबह में 26 साल की एक महिला ने मेट्रो ट्रेन के आगे कूद कर कथित रूप से आत्महत्या करने का प्रयास किया। पुलिस ने बताया कि घटना सुबह करीब साढ़े नौ बजे की है।</p>
      <p>उन्होंने बताया कि महिला रोहिणी के एक विद्यालय में शिक्षिका है। उसने रिठाला से कश्मीरी गेट की ओर जाने वाली ट्रेन के आगे कूद कर आत्महत्या करने का प्रयास किया। इस घटना से दिल्ली में रिठाला को गाजियाबाद में न्यू बस अड्डा (शहीद स्थल) से जोड़ने वाली दिल्ली मेट्रो की रेड लाइन पर ट्रेन सेवा कुछ समय के लिए प्रभावित रही।</p>
      <p>दिल्ली मेट्रो रेल कॉर्पोरेशन के एक वरिष्ठ अधिकारी ने बताया, ‘‘सुबह नौ बजकर 26 मिनट पर एक महिला यात्री कथित तौर पर रोहिणी पश्चिम मेट्रो स्टेशन की पटरी पर कूद गई। ट्रेन शहीद स्थल-न्यू बस अड्डा की ओर जा रही थी। उसे तुरंत स्टेशन कर्मचारियों द्वारा बचाकर नजदीकी अस्पताल ले जाया गया।’’ उन्होंने बताया कि सुबह नौ बजकर 35 मिनट पर मेट्रो सुविधाएं सामान्य रुप से बहाल कर दी गईं।</p>
      <p>एक पुलिस अधिकारी ने बताया कि घटनास्थल के सीसीटीवी फुटेज में महिला को प्लेटफार्म पर बैग रखने के बाद आती हुई मेट्रो ट्रेन के सामने कूदते हुए देखा जा सकता है।</p>
      <p>उन्होंने बताया कि ट्रेन चालक ने पटरी पर महिला को देखते ही ब्रेक लगा दिए। धीमी गति से जा रही ट्रेन तुरंत रुक गई। बहरहाल, ट्रेन से महिला को कुछ खरोंचे और सर पर मामूली चोट आयी हैं।</p>
      <p>पुलिस उपाधीक्षक (मेट्रो) विक्रम पोरवाल ने बताया कि महिला को बी आर आंबेडकर अस्पताल में भर्ती कराया गया। वहां उसकी हालत खतरे से बाहर बतायी जा रही है। डीसीपी ने बताया कि महिला का अपने बेरोजगार पति से मनमुटाव चल रहा था जिसके कारण उसने आत्महत्या की कोशिश की।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Woman attempted suicide by jumping in front of Delhi Metro train</p>
    </article>
  </body>
</html>