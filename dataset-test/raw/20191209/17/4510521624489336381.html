<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/buzau/fostii-presedinti-romaniei-pericol-piarda-indemnizatiile-speciale-contine-amendamentul-unui-deputat-psd-1_5dee7d225163ec4271dad671/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T17:09:51+00:00"/>
    <meta property="og:title" content="Foştii preşedinţi ai României, în pericol să piardă indemnizaţiile speciale. Ce conţine amendamentul unui deputat PSD"/>
    <meta property="og:description" content="Deputatul PSD Sebastian Radu a depus un amendament la propunerea legislativă pentru abrogarea pensiilor speciale care se află în dezbatere în Camera Deputaţilor. Parlamentarul de Buzău a anunţat că a început demersurile pentru ca indemnizaţia celor care au avut calitatea de şef de stat să fie eliminată."/>
  </head>
  <body>
    <article>
      <h1>Foştii preşedinţi ai României, în pericol să piardă indemnizaţiile speciale. Ce conţine amendamentul unui deputat PSD</h1>
      <address><time datetime="2019-12-09T17:09:51+00:00">09 Dec 2019, 17:09</time> by <a rel="author">Iulian Bunila</a></address>
      <h4>Deputatul PSD Sebastian Radu a depus un amendament la propunerea legislativă pentru abrogarea pensiilor speciale care se află în dezbatere în Camera Deputaţilor. Parlamentarul de Buzău a anunţat că a început demersurile pentru ca indemnizaţia celor care au avut calitatea de şef de stat să fie eliminată.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/turcan-venim-noua-lege-pensiilor-bazate-numai-contributivitate-pensii-speciale-doar-militari-1_5dee21f15163ec4271d72add/index.html"/>
        <a href="https://adevarul.ro/locale/buzau/judetul-buzau-avea-oficial-steag-modelul-fost-aprobat-ultima-sedinta-guvern-1_5dea6bf95163ec4271c06059/index.html"/>
      </related>
      <p>Amendamentul propune abrogarea literei ”b” a articolului 2 din Legea 406/2001 ce prevede că persoanele care au avut calitatea de şef al statului român beneficiază pe durata vieţii de o indemnizaţie lunară în cuantum egal cu 75% din indemnizaţia acordată Preşedintelui României în exerciţiu.</p>
      <p>„Având în vedere faptul că de foarte multe ori în spaţiul public iniţiatorii propunerii legislative au susţinut şi susţin în continuare dorinţa de a elimina toate pensiile speciale, mai puţin cele pentru două categorii, ale militarilor, conform cutumei din celelalte ţări membre NATO, şi cele acordate magistraţilor, aşa cum recomandă Comisia Europeană pentru Democraţie prin Drept (Comisia de la Veneţia), consider corect ca şi indemnizaţia celor care au avut calitatea de şef de stat să fie eliminată. Menţinerea acesteia ar fi o dovadă de ipocrizie şi ar pune la îndoială veridicitatea afirmaţiilor conform cărora se elimină toate indemnizaţiile (pensiile) speciale cu cele două excepţii menţionate anterior”, a transmis deputatul Sebastian Radu.</p>
      <p>Deputatul PSD s-a adresat şi fiecărui lider de grup parlamentar din Camera Deputaţilor pentru a le expune motivele care au stat la baza amendamentului propus şi pentru a le cere să îl susţină.</p>
      <p>„Sper ca fiecare lider de grup să îşi anunţe colegii despre acest amendament, să îl discute şi să îl susţină. Bineînţeles, în cazul în care doresc, în special iniţiatorii, să fie complet corecţi şi să îşi asume propunerea de a elimina toate pensiile speciale şi pentru a asigura promovarea principiului echităţii, corectitudinii şi tratamentului egal al cetăţenilor României”, a transmis Sebastian Radu.</p>
      <p>PNL va susţine anularea pensiilor speciale, cu excepţia pensiilor militarilor şi ale magistraţilor care au deja o decizie a Curţii Constituţionale, a declarat luni, 9 decembrie, vicepremierul Raluca Turcan. „Se va elimina astfel o inechitate crasă în sistem“, a adăugat Turcan.</p>
      <p>"Sunt aproape 9 miliarde de euro pe an cheltuiţi de statul român cu pensiile speciale. În paralel cu anularea unor privilegii date pe criterii discriminatorii, venim cu o lege a pensiilor care să elimine inechităţile din sistem. O ţară întreagă aşteaptă ca pensiile în România să fie calculate pe principiul contributivităţii, iar privilegiul aflat la discreţia politicienilor să fie eliminat", a explicat vicepremierul.</p>
      <hr/>
    </article>
  </body>
</html>