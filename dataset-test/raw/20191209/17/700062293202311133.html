<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/717126-synedriazei-to-symvoylio-exoterikon-petsas-an-chreiastei-tha-sygklhthei-symvoylio-archhgon.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T17:08:00+00:00"/>
    <meta property="og:title" content="Συνεδριάζει το Συμβούλιο Εξωτερικών - Πέτσας: Αν χρειαστεί θα συγκληθεί Συμβούλιο Αρχηγών"/>
    <meta property="og:description" content="Με αντικείμενο την ασφάλεια και σταθερότητα στη Μεσόγειο, υπό το φως των τελευταίων εξελίξεων, συγκαλείται την τρίτη, στις 13:30, υπό την προεδρία του υπουργού Εξωτερικών,"/>
  </head>
  <body>
    <article>
      <h1>Συνεδριάζει το Συμβούλιο Εξωτερικών - Πέτσας: Αν χρειαστεί θα συγκληθεί Συμβούλιο Αρχηγών</h1>
      <address>
        <time datetime="2019-12-09T17:08:00+00:00">09 Dec 2019, 17:08</time>
      </address>
      <p>Με αντικείμενο την ασφάλεια και σταθερότητα στη Μεσόγειο, υπό το φως των τελευταίων εξελίξεων, συγκαλείται την τρίτη, στις 13:30, υπό την προεδρία του υπουργού Εξωτερικών, Νίκου Δένδια, το Εθνικό Συμβούλιο Εξωτερικής Πολιτικής (ΕΣΕΠ).</p>
      <p>Με αντικείμενο την ασφάλεια και σταθερότητα στη Μεσόγειο, υπό το φως των τελευταίων εξελίξεων, συγκαλείται την τρίτη, στις 13:30, υπό την προεδρία του υπουργού Εξωτερικών, Νίκου Δένδια, το Εθνικό Συμβούλιο Εξωτερικής Πολιτικής (ΕΣΕΠ), προκειμένου να ενημερωθούν όλα τα κόμματα από τον κ. Δένδια για τις εξελίξεις.</p>
      <p>Εντολή για την σύγκλιση του Συμβουλίου είχε δώσει ο ίδιος ο πρωθυπουργός  προκειμένου να ενημερωθούν τα κόμματα για τις προκλητικές ενέργειες της Τουρκίας.</p>
      <p>«Εμείς, πάντα, ως κυβέρνηση, κρατούμε την πρωτοβουλία να ενημερώσουμε σε οποιοδήποτε επίπεδο κρίνεται σκόπιμο. Την προηγούμενη εβδομάδα υπήρξε απευθείας επικοινωνία του κ. Δένδια με τους εκπροσώπους των πολιτικών κομμάτων. Τώρα, θα συνεδριάσει το ΕΣΕΠ. Αν χρειαστεί, κάποια στιγμή στο μέλλον, Συμβούλιο Αρχηγών, θα γίνει. Αλλά σε αυτή τη φάση, δεν έχει κριθεί σκόπιμο», υπογράμμισε ο κυβερνητικός εκπρόσωπος Στέλιος Πέτσας, σε συνέντευξή του, προσθέτοντας πως είναι ξεκάθαρη η καταδίκη, από αμερικανικής πλευράς, της τουρκικής προκλητικότητας σε όλη την Ανατολική Μεσόγειο.</p>
      <p>
        <b>Πέτσας: Ξέρουμε να προστατεύουμε τα εθνικά μας συμφέροντα</b>
      </p>
      <p>Ο κυβερνητικός εκπρόσωπος επανέλαβε ότι η συμφωνία των Πρεσπών ήταν μια κακή συμφωνία. «Κάναμε ό,τι μπορούσαμε για να μην υπογραφεί και να μην κυρωθεί. Από τη στιγμή όμως που κυρώθηκε παράγει αποτελέσματα για το Διεθνές Δίκαιο. Και το Διεθνές Δίκαιο είναι η πυξίδα, η οποία κατευθύνει όλη μας την εξωτερική πολιτική, όπως και στις πρόσφατες εξελίξεις με τη γείτονα Τουρκία», συμπλήρωσε.</p>
      <p>Επίσης ανέφερε ότι στα δύο προηγούμενα Συμβούλια Κορυφής έχει τεθεί το πλαίσιο απάντησης της ΕΕ απέναντι στην τουρκική προκλητικότητα στην Ανατολική Μεσόγειο και ειδικότερα στην Κύπρο και πως αυτό το πλαίσιο θα ενισχύεται συνεχώς, αν οι γείτονές μας συνεχίσουν αυτή τη πρακτική.</p>
      <p>«Όπως έχει πει ο πρωθυπουργός, εμείς θέλουμε πάντα τον σεβασμό του Διεθνούς Δικαίου και των κανόνων καλής γειτονίας. Εναπόκειται στην άλλη πλευρά να δείξει ότι τα σέβεται έμπρακτα και να μην προχωρά συνεχώς σε εμπρηστικές -θα έλεγα- δηλώσεις. Εκπέμπουμε παντού μήνυμα ψύχραιμης αυτοπεποίθησης. Ξέρουμε να προστατεύουμε τα εθνικά μας συμφέροντα και αυτό θα κάνουμε με την ενότητα που διακρίνει τον ελληνικό λαό. Ο επιχειρησιακός και διπλωματικός σχεδιασμός υπάρχει. Περιμένουμε, όμως, να υπάρξει αποκλιμάκωση», σημείωσε.</p>
      <p>Επιπλέον, είπε πως οι κινήσεις της Τουρκίας σε σχέση με τη Λιβύη, ήταν σε γνώση και του υπουργείου Εξωτερικών και όλων των αρχών και όχι μόνο των ελληνικών, αλλά και των διεθνών, όλο το προηγούμενο χρονικό διάστημα. Επισήμανε δε, ότι Ευρωπαίοι αξιωματούχοι, αλλά και άλλοι παράγοντες -όπως της αμερικανικής και της ρωσικής διπλωματίας- καταδικάζουν τέτοιου είδους ενέργειες, ενώ πρόσθεσε χαρακτηριστικά ότι δεν σχολιάζει τα εσωτερικά προβλήματα που ενδεχομένως υπάρχουν στη Λιβύη ή στην Τουρκία.</p>
      <p>«Υπάρχουν και διμερείς επικοινωνίες, υπάρχει και πολυμερής προσπάθεια από την πλευρά μας. Θα υπάρξει και σχετική επιστολή από το υπουργείο Εξωτερικών προς τα Ηνωμένα Έθνη, σε σχέση με την εξέλιξη των τελευταίων ημερών, γι΄ αυτό το "άκυρο", μνημόνιο μεταξύ Τουρκίας και Λιβύης. Για την κατάθεση του "μνημονίου" (από πλευράς Τουρκίας) στα Ηνωμένα Έθνη, εμείς λαμβάνουμε τα μέτρα μας, ώστε να υπάρχει άμεση απάντηση από τη δική μας πλευρά, νομικά τεκμηριωμένη και με όλα τα επιχειρήματα που έχουμε αναπτύξει το προηγούμενο διάστημα, στο πλαίσιο των Ηνωμένων Εθνών», συνέχισε.</p>
      <p> «Περιμένουμε να έχουμε ένα μεγαλύτερο εύρος χρονικού διαστήματος, προκειμένου να κρίνουμε» συμπλήρωσε, υπενθυμίζοντας ότι ήταν ένα από τα βασικά ζητήματα στη συνάντηση του Κυριάκου Μητσοτάκη με τον Ταγίπ Ερντογάν στο περιθώριο της Συνόδου Κορυφής του ΝΑΤΟ.</p>
      <p>«Τέθηκε ξεκάθαρα από πλευράς μας, αν επρόκειτο για γεωπολιτικό λόγο που υποκινεί αυτές τις αυξημένες ροές ή για οικονομικό. Και αν είναι ο δεύτερος, φυσικά η ΕΕ -γιατί δεν είναι ένα θέμα διμερές, αλλά ευρωπαϊκό- είναι έτοιμη να συνδράμει και εμείς φυσικά να στηρίξουμε. Αν είναι γεωπολιτικό, φυσικά μιλάμε για μια τελείως αλλαγή στάσης, για ένα θέμα που πλέον θα κρίνεται όχι ως μια βοήθεια προς κατατρεγμένους ανθρώπους που προσπαθούν να ξεφύγουν από το φάσμα της προσφυγιάς, αλλά ως ένα γεωπολιτικό όπλο», δήλωσε.</p>
    </article>
  </body>
</html>