<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/-aan-de-man-die-mij-op-het-achterwerk-sloeg-terwijl-ik-live-verslag-aan-het-uitbrengen-was-je-hebt-me-geschoffeerd~a4d0221f/"/>
    <meta property="og:site_name" content="HLN"/>
    <meta property="article:published_time" content="2019-12-09T17:11:27+00:00"/>
    <meta property="og:title" content="“Aan de man die mij op het achterwerk sloeg terwijl ik live verslag aan het uitbrengen was... Je hebt me geschoffeerd”"/>
    <meta property="og:description" content="Geen fijn moment voor Alex Bozarjian: de tv-reporter was live verslag aan het uitbrengen van een loopwedstrijd in de Amerikaanse staat Georgia toen een van de passerende deelnemers haar plots op he..."/>
  </head>
  <body>
    <article>
      <h1>“Aan de man die mij op het achterwerk sloeg terwijl ik live verslag aan het uitbrengen was... Je hebt me geschoffeerd”</h1>
      <address><time datetime="2019-12-09T17:11:27+00:00">09 Dec 2019, 17:11</time> by <a rel="author">Sven Van Malderen</a></address>
      <p>
        <b>Geen fijn moment voor Alex Bozarjian: de tv-reporter was live verslag aan het uitbrengen van een loopwedstrijd in de Amerikaanse staat Georgia toen een van de passerende deelnemers haar plots op het achterwerk tikte. De vrouw was even uit het lood geslagen, maar pikte snel de draad weer op.</b>
      </p>
      <p>Het incident vond vorige zaterdag plaats tijdens de Enmarket Savannah Bridge Run. Bozarjian plaatste de beelden op haar Twitterprofiel, daar zijn ze inmiddels al meer dan tien miljoen keer bekeken.</p>
      <p>“Aan de man die deze ochtend op mijn kont geslagen heeft: je hebt mij geschoffeerd en me voor schut gezet. Je hebt me behandeld als een object. Geen enkele vrouw zou hier ooit te maken mee moeten krijgen. Niet op het werk, niet ergens anders. Doe beter je best in het vervolg.”</p>
      <p>Internetspeurneuzen hebben de identiteit van de dader inmiddels te grabbel gegooid. Het zou gaan om een jeugdleider uit Statesboro die voor een tabaksbedrijf werkt.</p>
      <figure>
        <iframe data-src="https://twitter.com/CaitlynWLOS/status/1203379729174351874" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>“Dien klacht in”</b><br/>“Haar geschrokken blik en de veranderde toon in haar stem zeggen alles. Vreselijk wat die kerel gedaan heeft”, klinkt het onder meer op Twitter. Of nog: “Wat een ziekelijke eikel, ik raad je aan om klacht tegen hem in te dienen.”</p>
      <p>Anderen vinden dan weer dat de heisa te ver gaat. “Ja, het is ongepast wat hij gedaan heeft. Maar daarvoor hoeft hij nog niet gestenigd te worden. Zijn naam overal in het rond strooien, hoort niet. De reporter is zelf perfect in staat om de zaak verder af te handelen.”</p>
      <figure>
        <iframe data-src="https://twitter.com/TheLukewarmMess/status/1203570653347139584" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De politie roept Bozarjian alvast op om verdere stappen te ondernemen. De man mag ook niet meer deelnemen aan loopwedstrijden van de organisator in kwestie.</p>
    </article>
  </body>
</html>