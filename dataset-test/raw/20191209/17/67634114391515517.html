<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/153643/"/>
    <meta property="og:site_name" content="AgroNews"/>
    <meta property="article:published_time" content="2019-12-09T17:25:00+00:00"/>
    <meta property="og:title" content="Названі претенденти на концесію порту Херсон"/>
    <meta property="og:description" content="Названі претенденти на концесію порту Херсон Чотири компанії, дві з яких міжнародні (Туреччина, Грузія — Швейцарія), змагатимуться за перемогу у концесійному конкурсі у порту Херсон. Про це заявив Міністр інфраструктури Владислав Криклій під час брифінгу, який відбувся у понеділок, 9 грудня 2019..."/>
  </head>
  <body>
    <article>
      <h1>Названі претенденти на концесію порту Херсон</h1>
      <address><time datetime="2019-12-09T17:25:00+00:00">09 Dec 2019, 17:25</time> by <a rel="author">agronews.uaode/author</a></address>
      <p>Названі претенденти на концесію порту Херсон<br/>Чотири компанії, дві з яких міжнародні (Туреччина, Грузія — Швейцарія), змагатимуться за перемогу у концесійному конкурсі у порту Херсон. Про це заявив Міністр інфраструктури Владислав Криклій під час брифінгу, який відбувся у понеділок, 9 грудня 2019 року, повідомляє прес-служба Мінінфраструктури.</p>
      <p>«Ми зацікавлені в тому, щоб концесійні конкурси були прозорими та забезпечили вигідні умови для держави. За світовою практикою, кількість учасників у концесійних конкурсах коливається від трьох до шести. Ми маємо чотири учасники для порту Херсон. Серед учасників конкурсу є дві успішні міжнародні компанії, які мають досвід роботи в портовій галузі. Такі результати свідчать про конкурентність, рівність та прозорість конкурсу, що є підґрунтям для успішної реалізації концесійного проєкту. Ми плануємо оголосити переможця конкурсу у середині січня 2020 року», – заявив Криклій.</p>
      <p>Він також наголосив, що наразі триває підготовка концесійних проєктів, які плануються до реалізації у 2020 році.</p>
      <p>«Ми спільно з нашими міжнародними партнерами готуємо нові концесійні проєкти у портах Чорноморськ, Одеса, Ізмаїл, Бердянськ, Маріуполь. Залізничні станції – Дніпро, Харків, Вінниця, Хмельницькій, Миколаїв, Чоп. Вивчаємо оптимальний варіант щодо концесії регіональних аеропортів. Хочу запевнити, що рішення буде зваженим і в інтересах держави», – заявив Міністр інфраструктури.</p>
      <p>За результатами 60-денного строку прийому заявок на участь у концесійному конкурсі у порту Херсон братимуть:</p>
      <p>
        <b>1.Компанія Busserk Liman İşletme Loj. Hizm. LTD.ŞTİ (Туреччина)</b>
      </p>
      <p>Турецька стивідорна компанія, що заснована у 2013 році. 50 % належить Erkport Lojistik — турецькій логістичній компанії з 15-річним досвідом, а інші 50% — Емраху Гезгіну. Компанія є оператором 3 портів в Туреччині: порту Губретас (з 2016 року) — 1,5 млн тонн, порту Ісденір (з 2017 року) — 15 млн тонн, і порту Гіресун (з 2019 року) — 1,235 млн тонн. Busserk обробляє загальні, сипучі та контейнерні вантажі. Складська потужність компанії складає понад 500 тис. тонн/</p>
      <p><b>2. ТОВ «Спеціальна компанія Морський порт Херсон»</b> (консорціум у складі українського портового оператора ТОВ «Аскет Шиппінг» — 40%- та українського зернотрейдера ТОВ «Глобал Грейн» — 60%).</p>
      <p><b>3. ТОВ «Рісоіл-Херсон»</b> (консорціум у складі ТОВ «ПЕТРО ОЙЛ ЕНД КЕМІКАЛС»- 60%, що входить до групи компаній Georgian industrial Group та українського портового оператора АТ RISOIL S.A. (Швейцарія) — 40%.</p>
      <p><b>4. ТОВ «УКРМОРПОРТ» </b>(консорціум у складі ПАТ «КРЕМЕНЧУЦЬКИЙ РІЧКОВИЙ ПОРТ» — 10%, ДОЧІРНЄ ПІДПРИЄМСТВО «ЮРАН» ТОВ «ДП ЮРОЛ» – 40%, що пов’язана з українським портовим оператором Одеського порту Бруклін-Київ та ТОВ «ЮРИДИЧНА КОМПАНІЯ «ДЖАСТІС ЕНД ЛО» – 50%)</p>
      <p>ПАТ «КРЕМЕНЧУЦЬКИЙ РІЧКОВИЙ ПОРТ» спеціалізоване транспортне підприємство. Порт відкритий для судів типу “ріка — море” і має можливість отримувати різноманітні вантажі із портів Дніпра, Чорного та Середземного морів, а також представляти продукцію українських виробників на Європейський ринок.</p>
      <p>ДОЧІРНЄ ПІДПРИЄМСТВО «ЮРАН» ТОВ «ДП ЮРОЛ», що пов’язане з українським портовим оператором Одеського порту Бруклін-Київ. Компанія ТОВ Бруклін-Київ має 25 років успішної роботи на ринку стивідорних послуг України та є членом Американської торговельної палати і Торгово-промислової палати Великої Британії. Стивідорна компанія «Бруклін-Київ» забезпечує перевантаження всіх видів вантажів і надає такі види послуг: cтивідорні послуги, обробка контейнерів, зберігання вантажів, швартові операції, агентування суден та внутрішньопортове експедирування вантажів.</p>
    </article>
  </body>
</html>