<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122980/zapowiadaja-sie-rekordowo-drogie-swieta-porownano-tegoroczne-ceny-z-zeszlorocznymi.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T17:02:00+00:00"/>
    <meta property="og:title" content="Zapowiadają się rekordowo drogie Święta. Porównano tegoroczne ceny z zeszłorocznymi"/>
    <meta property="og:description" content="&quot;Nie mamy dobrych wiadomości! Tegoroczne święta Bożego Narodzenia będą rekordowo drogie&quot; – informuje dzisiejszy &quot;Fakt&quot;. Dziennik porównał ceny podstawowych produktów z tym ile kosztowały w zeszłym roku. Okazuje się że w wielu przypadkach ceny drastycznie poszły w górę."/>
  </head>
  <body>
    <article>
      <h1>Zapowiadają się rekordowo drogie Święta. Porównano tegoroczne ceny z zeszłorocznymi</h1>
      <address>
        <time datetime="2019-12-09T17:02:00+00:00">09 Dec 2019, 17:02</time>
      </address>
      <h4>"Nie mamy dobrych wiadomości! Tegoroczne święta Bożego Narodzenia będą rekordowo drogie" – informuje dzisiejszy "Fakt". Dziennik porównał ceny podstawowych produktów z tym ile kosztowały w zeszłym roku. Okazuje się że w wielu przypadkach ceny drastycznie poszły w górę.</h4>
      <p>W porównaniu z zeszłym rokiem ceny podstawowych produktów w marketach i dyskontach poszły w górę nawet o 30 proc. "Podrożało wszystko" – podsumowuje "Fakt".</p>
      <p>Za portalem dlahandlu.pl "Fakt' podał listę 20 podstawowych produktów takich jak mleko, pieczywo czy cukier – ceny wszystkich wyraźnie skoczyły w górę. Co więcej, nie są to drobne wahnięcia o kilka groszy. Skoki w cenach sięgają po kilkadziesiąt groszy, czasami nawet ponad złotówkę.</p>
      <p>"Śledzie w oleju, produkt obowiązkowy na świątecznym stole, niemal o 50 procent! Najmniejsze wzrosty są na kurczaku i maśle, którego 200 gram kosztuje prawie 6 zł" – czytamy w dzienniku.</p>
      <p>Gazeta podaje choćby, że za chleb trzeba będzie w tym roku zapłacić o ponad 1,30 zł więcej niż rok temu; bułka kajzerka o niemal 20 gr; śmietana (18 proc.) prawie o 50 gr, paczka 10 jaj zdrożała o ponad 50 gr. Mleko (3,2 proc.) zdrożało o niemal 60 gr; makaron o ponad 1 zł. Cena śledzia w oleju (650 g) skoczyła w górę o 5 zł, kilogram schabu podrożał o ok. 3 zł, czekolada mleczna (100 gr) zdrożała prawie o złotówkę, a cytryny o niemal 2 zł i 50 gr.</p>
      <p>Z informacji podanych przez "Fakt" wynika, że za typowy "świąteczny koszyk" trzeba w sklepie zapłacić ok. 107 zł. Dla porównania w zeszłym roku było to jedynie ok. 82 zł.</p>
      <p>Z kolei serwis dlahandlu.pl porównał ceny w największych sieciach sklepowych takich jak Lewiatan, Dino czy Żabka. Z danych portalu wynika, że w porównaniu z zeszłym rokiem wszystkie sieci podniosły ceny.</p>
      <p>"Jak wynika z monitoringu Koszyka cen dlahandlu.pl podstawowe produkty w supermarketach podrożały na przestrzeni roku o 10-20 zł. W przypadku sklepów convenience, takich jak Żabka i Carrefour podwyżki te sięgają nawet 50-60 zł. Droższe są obecnie banany, jabłka, cytryny, ziemniaki, pomidory, ale także wędliny, nabiał, makarony, sól, cukier, słodycze, herbata" – informuje serwis.</p>
      <footer>/ Źródło: Fakt, dlahndlu.pl <br/>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/swiat/122976/francja-radykalni-weganie-atakuja-sklepy-miesne.html"/>
        <a href="https://www.dorzeczy.pl/kraj/122854/jachira-nie-obchodze-swiat-katolickich-internauci-no-i.html"/>
      </related>
    </article>
  </body>
</html>