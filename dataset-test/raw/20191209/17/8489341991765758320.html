<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811127/%D8%A8%D9%88%D8%AF%D8%AC%D9%87-%D8%AE%D8%A7%D8%B5%DB%8C-%D8%A8%D8%B1%D8%A7%DB%8C-%D9%87%D9%81%D8%AA%D9%87-%D9%BE%DA%98%D9%88%D9%87%D8%B4-%D9%87%D8%B2%DB%8C%D9%86%D9%87-%D9%86%D9%85%DB%8C%E2%80%8C%D8%B4%D9%88%D8%AF-%DB%B1%DB%B0%DB%B7-%D9%82%D8%B7%D8%A8-%D8%B9%D9%84%D9%85%DB%8C-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%DB%B9%DB%B7-%D8%A7%DB%8C%D8%AC%D8%A7%D8%AF-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T17:51:00+00:00"/>
    <meta property="og:title" content="برومند در نشست خبری: بودجه خاصی برای هفته پژوهش هزینه نمی‌شود / ۱۰۷ قطب علمی تا پایان سال ۹۷ ایجاد شد"/>
    <meta property="og:description" content="معاون پژوهش و فناوری وزارت علوم با بیان اینکه هفته پژوهش بیشتر به بحث فرهنگ‌سازی توجه دارد و بودجه خاصی برای آن هزینه نمی‌شود، گفت: تا پایان سال ۹۷ تعداد ۱۰۷ قطب علمی در کمیته‌های دبیرخانه تشکیل شد."/>
  </head>
  <body>
    <article>
      <h1>برومند در نشست خبری: بودجه خاصی برای هفته پژوهش هزینه نمی‌شود / ۱۰۷ قطب علمی تا پایان سال ۹۷ ایجاد شد</h1>
      <h2>معاون پژوهش و فناوری وزارت علوم با بیان اینکه هفته پژوهش بیشتر به بحث فرهنگ‌سازی توجه دارد و بودجه خاصی برای آن هزینه نمی‌شود، گفت: تا پایان سال ۹۷ تعداد ۱۰۷ قطب علمی در کمیته‌های دبیرخانه تشکیل شد.</h2>
      <address>
        <time datetime="2019-12-09T17:51:00+00:00">09 Dec 2019, 17:51</time>
      </address>
      <p>به گزارش خبرنگار دانشگاه خبرگزاری دانشجو، مسعود برومند، معاون پژوهش و فناوری وزارت علوم در نشست اعلام برنامه‌های هفته پژوهش به ارائه عملکرد پژوهش و فناوری کشور در سال گذشته پرداخت و مطرح کرد: وضعیت اشتغال در پارک‌های علم و فناوری و مراکز رشد واحد‌های فناور به بیش از ۵۶ هزار نفر در پایان سال ۹۷ رسیده است. قریب به ۵۰ درصد شاغلین مدرک کارشناسی و ۲۷ درصد مدرک کارشناسی ارشد و دکتری دارند.<br/><br/>معاون پژوهش و فناوری وزارت علوم عنوان کرد: سه استراتژی وزارت عتف برای توسعه فعالیت‌ها و زیرساخت‌های پارک‌های علم و فناوری و مراکز رشد شامل توسعه منابع پارک‌های علم و فناوری، مشارکت و همکاری بیشتر دانشگاه‌ها و پارک‌های علم و فناوری،  ایجاد ساختار‌های منعطف برای استفاده نوآوران و فناوری است.<br/><br/>برومند در مورد توسعه اراضی، زیرساخت و منابع پارک‌های علم و ف‍ن‍اوری گفت: سه پارک علم و فناوری دانشگاه شهید بهشتی، فناوری‌های نرم و صنایع خلاق جهاد دانشگاهی و پارک فناوری اطلاعات و ارتباطات موفق به اخذ ردیف بودجه جدید شده‌اند، همچنین بودجه مصوب پارک‌های علم و فناوری از ۱۹۹ میلیارد تومان در سال ۹۴ به ۲۷۱ میلیارد تومان در سال ۹۶ و ۳۱۹ میلیارد تومان در سال ۹۷ افزایش داشته است.<br/><br/>وی عنوان کرد: در جهت همگرایی و همکاری دانشگاه‌ها و پارک‌های علم و فناوری، در حوزه کارآفرینی و اشتغال، دو برنامه مشترک «مدرسه اشتغال» (در چهار دانشگاه) و «طرح کیمیا» (برای مراکز رشد دانشگاهی) اجرا شده است.<br/><br/>برومند افزود: تعداد ایده‌های تجاری‌شده در پارک‌های علم و فناوری بیش از دوبرابر شده و به ۷۷۰۰ ایده رسیده است و فروش این شرکت‌ها تا پایان سال ۹۷ حدود ۹۷۰۰ میلیارد تومان محاسبه شده است. در برنامه ریزی‌ها تلاش شده به جای انطباق‌دادن فناوران و نوآوران با آیین‌نامه‌های ما، ما با نیاز‌های آن‌ها منطبق شویم و انعطاف داشته باشیم.<br/><br/>وی گفت: تعداد قرارداد‌های ارتباط با صنعت و جامعه افزایش پیدا کرده است. قرارداد‌های در حال اجرا از ۴۷۲۳ قرارداد در سال ۹۶ به ۷۰۲۴ قرارداد در سال ۹۷ رسیده است. همچنین متوسط اشتغال دانش‌آموختگان بر اساس نتایج پایش انجام شده توسط دانشگاه‌ها از حدود ۶۱ درصد به حدود ۶۴.۵ درصد در سال ۹۸ رسیده است که رشد ۳.۵ درصدی دارد.<br/><br/>برومند با بیان اینکه دوره‌های مهارت افزایی در دانشگاه‌ها نسبت به پارسال تقریبا دوبرابر شده است،  گفت: رتبه جهانی کمیت علم ایران طبق معیار‌های آی‌اِس‌آی و اسکوپوس در جهان ۱۶ و در بین کشور‌های اسلامی اول است. همچنین در معیار استناد (که گویای کیفیت مقالات است) همان رتبه ۱۶ و ۱۷ را کسب کرده‌ایم. همچنین سهم ما از مقالات جهان ۱/۸ درصد است که دوبرابر سهم جمعیت ماست.<br/><br/>معاون پژوهش و فناوری وزارت علوم در پاسخ به سوال خبرنگار خبرگزاری دانشجو درباره تأثیر برنامه‌های شبیه به‌هم هفته‌های پژوهش سال‌های متوالی بر جامعه دانشگاهی و انگیزه اساتید و دانشجویان و همچنین بودجه‌های مصرفی برای این هفته گفت: هفته پژوهش بیشتر بحث فرهنگ‌سازی است و بودجه خاصی برای آن هزینه نمی‌شود. درمورد تاثیرگذاری باید به شاخصه‌ها مراجعه کرد. تعداد کارفرمایانی که حال حاضر با دانشگاه‌ها کار می‌کنند افزایش پیدا کرده است. فعالیت‌های مراکز‌های پژوهشی که زمانی تنها در زمینه توسعه علمی بودند باید از حوزه پژوهشی وارد حوزه فناوری و تجاری‌سازی بشود.<br/><br/>وی افزود: آمار‌ها نشان می‌دهد تعداد اعضای هیئت علمی که وارد این حوزه شدند هم افزایش خوبی داشته است. درمورد پژوهشگران جوان هم طرح «فرصت مطالعاتی اعضای هیئت علمی در جامعه و صنعت» الزامی شده است تا با نیاز‌ها آشنا بشوند و قرارداد‌های تحقیقاتی را منطبق با نیاز‌ها ببندند؛ بنابراین بخشی از فعالیت‌ها به سمت پژوهشگران جوان، که ریسک‌پذیری بیشتری هم دارند، می‌رود.<br/><br/>برومند درباره اثرگذاری نمایشگاه‌ها اظهار داشت: علاوه بر عرضه فناوری، تقاضای فناوری هم باید ایجاد کنیم؛ یعنی نیاز باید ایجاد شود. در نمایشگاه هفته پژوهش امسال امیدواریم نیاز‌های نهاد‌های مختلف را در حوزه پژوهش و فناوری ببینیم که در نشست هفته آینده نتیجه مراودات مشخص خواهد شد. همچنین در سامانه ساتع (سامانه اجرایی تقاضا و عرضه پژوهش و فناوری) که فراخوان‌های شرکت‌های دولتی در آن‌جا صورت می‌گیرد این تأثیر را می‌بینید. تعداد اولویت‌های ثبت‌شده توسط شرکت‌ها در این سامانه در سال ۹۸، ۶۸۹ عدد بوده است و دانشگاه‌ها هم ۱۱۷۸ پاسخ به آن‌ها داده‌اند که منجر به انعقاد قرارداد شده است.<br/><br/>در ادامه این نشست، کشمیری، مدیرکل دفتر برنامه‌ریزی امور فناوری وزارت علوم گفت: در واحد‌های فناوری پارک‌ها حدود ۵۶ هزار نفر شاغل هستند که طبق برآورد ما حدود ۷ درصد این شاغلین مدرک دکتری دارند و از این افراد ۲۵% عضو هیئت علمی هستند که غالباً جوانند.<br/><br/>همچنین در این نشست شریفی، مدیر کل دفتر برنامه‌ریزی و سیاست‌گذاری امور پژوهشی، در پاسخ به سوال دیگری از خبرنگار خبرگزاری دانشجو درباره قطب‌های علمی عنوان کرد: حال حاضر در دوره چهارم فعالیت قطب‌های علمی هستیم و سه دوره پنج ساله را پشت سر گذاشته‌ایم. دوره چهارم از سال ۹۷ شروع شده و پیش از پایان دوره سوم فراخوان ثبت‌نام قطب‌های علمی در سطح دانشگاه‌ها و مراکز پژوهشی انجام شد. در پایان سال ۹۷ کمیته‌های دبیرخانه قطب‌های علمی کار بررسی پرونده‌ها را هم انجام دادند و در پایان سال ۹۷ تعداد ۱۰۷ قطب علمی در آن‌جا تشکیل شد و ابلاغ‌هایش به دانشگاه‌ها و مراکز پژوهشی صادر شد. پس عملاً از ابتدای سال ۹۸ قطب‌های علمی ما در حال فعالیتند و پرونده درخواست جدیدی نداریم.</p>
    </article>
  </body>
</html>