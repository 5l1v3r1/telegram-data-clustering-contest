<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/nuncjusz-kosciol-nie-jest-sklepem-czy-instytucja-humanitarna/"/>
    <meta property="og:site_name" content="eKAI"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Nuncjusz: Kościół nie jest sklepem czy instytucją humanitarną"/>
    <meta property="og:description" content="Kościół nie jest sklepem czy instytucją humanitarną, ale jest posłany, by nieść wszystkim Jezusa i Jego Ewangelię- podkreślił abp Salvatore Pennacchio. W uroczystość Niepokalanego Poczęcia Najświętsze"/>
  </head>
  <body>
    <article>
      <h1>Nuncjusz: Kościół nie jest sklepem czy instytucją humanitarną</h1>
      <address><time datetime="2019-12-09T17:20:00+00:00">09 Dec 2019, 17:20</time> by <a rel="author">mag / hsz</a></address>
      <p>
        <b>Kościół nie jest sklepem czy instytucją humanitarną, ale jest posłany, by nieść wszystkim Jezusa i Jego Ewangelię- podkreślił abp Salvatore Pennacchio. W uroczystość Niepokalanego Poczęcia Najświętszej Maryi Panny, Nuncjusz Apostolski w Polsce przewodniczył Mszy św. w warszawskim sanktuarium Świętego Ojca Pio. Podczas liturgii polecano Bogu pilotów, lotników, stewardessy i technicznych pracowników lotnisk prosząc dla nich o potrzebne łaski. Uroczystość wpisywała się w otwarty przez Ojca Świętego Franciszka Loretański Roku Jubileuszowy ogłoszony z okazji 100-lecia uznania Matki Boskiej Loretańskiej patronką podróżujących samolotami.</b>
      </p>
      <p>W homilii <a href="https://ekai.pl/search/abp+Salvatore+Pennacchio/">abp Salvatore Pennacchio</a> podkreślił, że poprzez całkowite zawierzenie Bogu i miłość do Niego Maryja w sposób szczególny uczestniczy w dziele Odkupienia. Zwrócił uwagę, że Ona najpełniej poznała i doświadczyła Bożego Miłosierdzia, ponieważ wszystko w Jej życiu zostało ukształtowane przez obecność tego Miłosierdzia.</p>
      <p>Podkreślił, że nosząc w swoim łonie Jezusa Chrystusa Matka Boża chce również i nam przynieść ten wielki dar jakim jest sam <a href="https://ekai.pl/search/Zbawiciel/">Zbawiciel</a>. – Wraz z Nim chce Ona nam dać Jego miłość, Jego pokój i Jego radość – mówił Nuncjusz Apostolski w Polsce.</p>
      <p>– <a href="https://ekai.pl/search/Maryja/">Maryja</a> nie zamyka się ze swoją radością w czterech ścianach, ale idzie dzielić się nią z innymi. Jest dla nas i dla całego Kościoła modelem postępowania. Kościół nie jest bowiem sklepem, instytucją humanitarną, czy organizacją pozarządową, ale jest posłany, by jak Maryja nieść wszystkim Jezusa i Jego Ewangelię – podkreślił arcybiskup.</p>
      <p>Zachęcał jednocześnie do osobistej refleksji nad wiarygodnością chrześcijańskiego świadectwa wiary. – Jaka jest nasza miłość? Co niesiemy innym? Na czym albo raczej na kim budujemy naszą codzienną aktywność? Czy jest to miłość Jezusa która się dzieli, przebacza i biegnie z pomocą, czy raczej jest to miłość rozwodniona? – pytał duchowny apelując, by odpowiedzi nie zostały zawieszone w próżni, ale stały się przede wszystkim wysiłkiem codzienności. – Niech każdy stara się żyć miłością do Boga i bliźniego na wzór Jezusa i Maryi – zaapelował abp Pennacchio.</p>
      <p>Zgodnie z tradycją po liturgii odbyło się spotkanie opłatkowe.</p>
      <footer>Warszawa Ⓒ Ⓟ</footer>
      <related>
        <a href="https://ekai.pl/rozpoczela-sie-droga-synodalna-w-niemczech/"/>
      </related>
    </article>
  </body>
</html>