<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/120410-rse-tuzilastvo-u-beogradu-ne-vodi-postupak-za-spijunsku-aferu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T17:50:07+00:00"/>
    <meta property="og:title" content="RSE: Tužilaštvo u Beogradu ne vodi postupak za špijunsku aferu"/>
    <meta property="og:description" content="Aktivnosti ruskog diplomate Georgija Klebana koji je prikupljao obaveštajne podatke u Srbiji nisu predmet istrage Višeg javnog tužilaštva u Beogradu, javio je Radio Slobodna Evropa.&quot;U Višem javnom tužilaštvu u Beogradu ne postoji predmet koji se odnosi na dogadjaj koji je predmet vašeg interesovanja, niti nam je povodom istog podneta krivična prijava&quot;, navodi se u odgovoru tužilaštva dostavljenom RSE.Na društvenoj mreži Jutjub 17. novembra objavljen video koji prikazuje ruskog diplomatu Georgija Klebana koji, kako je kasnije utvrdjeno, daje novac penzionisanom pripadniku Vojske Srbije potpukovniku Z.K. u Beogradu.Istragu o ovom slučaju otvorio je predsednik Srbije Aleksandar Vučić koji je tim povodom zakazao hitnu sednicu Saveta za nacionalnu bezbednost 21. novembra, a istog dana se sastao i sa ambasadorom Rusije u Srbiji Aleksandrom Bocan-Harčenkom.Vučić je na konferenciji za novinare, nakon sednice, potvrdio da je video snimak autentičan, kao i da snimak nije načinila srpska obaveštajna služba, ali da je Srbija…"/>
  </head>
  <body>
    <article>
      <h1>RSE: Tužilaštvo u Beogradu ne vodi postupak za špijunsku aferu</h1>
      <address>
        <time datetime="2019-12-09T17:50:07+00:00">09 Dec 2019, 17:50</time>
      </address>
      <p><b>Aktivnosti ruskog diplomate Georgija Klebana koji je prikupljao obaveštajne podatke u Srbiji nisu predmet istrage Višeg javnog tužilaštva u Beogradu, javio je Radio Slobodna Evropa.</b><br/><br/>"U Višem javnom tužilaštvu u Beogradu ne postoji predmet koji se odnosi na dogadjaj koji je predmet vašeg interesovanja, niti nam je povodom istog podneta krivična prijava", navodi se u odgovoru tužilaštva dostavljenom RSE.<br/><br/>Na društvenoj mreži Jutjub 17. novembra objavljen video koji prikazuje ruskog diplomatu Georgija Klebana koji, kako je kasnije utvrdjeno, daje novac penzionisanom pripadniku Vojske Srbije potpukovniku Z.K. u Beogradu.<br/><br/>Istragu o ovom slučaju otvorio je predsednik Srbije Aleksandar Vučić koji je tim povodom zakazao hitnu sednicu Saveta za nacionalnu bezbednost 21. novembra, a istog dana se sastao i sa ambasadorom Rusije u Srbiji Aleksandrom Bocan-Harčenkom.<br/><br/>Vučić je na konferenciji za novinare, nakon sednice, potvrdio da je video snimak autentičan, kao i da snimak nije načinila srpska obaveštajna služba, ali da je Srbija bila upoznata sa aktivnostima ruskog diplomate.<br/><br/>"Želim da vam kažem da ćete u narednom periodu videti više akcija protiv pripadnika različitih obaveštajnih agencija, čije je delovanje protiv Republike Srbije dokazano. Predstavnici tužilaštva su uvek na sastancima Saveta za nacionalnu bezbednost", izjavio je tada Vučić.<br/><br/>Na istoj konferenciji je rekao da Srbija Rusiju doživljava kao bratsku zemlju i da je ruskog ambasadora upitao samo "zašto"?<br/><br/>Uoči odlaska u Soči gde se sastao sa predsednikom Rusije Vladimirom Putinom, Vučić je izjavio da je, što se njega tiče, afera s ruskim obaveštajcem u Srbiji zatvorena posle njegovog razgovora sa ruskim ambasadorom u Beogradu.<br/><br/>U izjavi novinarima nakon sastanka sa Putinom 4. decembra u Sočiju, Vučić nije dao konkretan odgovor na pitanje da li je špijunska afera bila jedna od tema razgovora.<br/><br/>"Mi smo razgovarali o svim temama. Imamo dobre odnose i trudićemo se da dalje čuvamo ne samo prijateljske, već da nadogradjujemo te prijateljske odnose", rekao je tada Vučić.</p>
    </article>
  </body>
</html>