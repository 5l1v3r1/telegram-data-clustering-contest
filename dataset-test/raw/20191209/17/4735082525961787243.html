<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Teatr/312099922-Nowi-marszalkowie-kontra-dyrektorzy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Nowi marszałkowie kontra dyrektorzy"/>
    <meta property="og:description" content="Kadencje dyrekcji w krakowskiej operze i filharmonii mają być przerwane. Odbędą się konkursy."/>
  </head>
  <body>
    <article>
      <h1>Nowi marszałkowie kontra dyrektorzy</h1>
      <address><time datetime="2019-12-09T17:03:00+00:00">09 Dec 2019, 17:03</time> by <a rel="author">Jacek Cieślak</a></address>
      <p>
        <b>Kadencje dyrekcji w krakowskiej operze i filharmonii mają być przerwane. Odbędą się konkursy.</b>
      </p>
      <p>Krakowskie wydanie „Gazety Wyborczej" poinformowało, że po protestach radnych PiS dotyczących dyrektor Agnieszki Kawy z Centrum Sztuki Mościce ma być odwołana. Na tym nie koniec. Spotka to również innych dyrektorów instytucji kultury podlegających marszałkowi samorządu małopolskiego Witoldowi Kozłowskiemu.</p>
      <p>Sytuacja ma kontekst polityczny, również dlatego, że od ostatnich wyborów samorządowych w Małopolsce władzę sprawuje w miejsce Platformy Obywatelskiej i PSL – partia Jarosława Kaczyńskiego.</p>
      <p>– Marszałek zdecydował się w Małopolsce na konkursy, ponieważ obecni dyrektorzy zostali powołani bez konkursów, za zamkniętymi drzwiami – powiedział nam rzecznik Michał Drewnicki. – Bogdana Toszę w filharmonii, który nie spełnił warunków formalnych konkursu w 2012 roku – z tego konkursu zwolniono, a potem przedłużano mu kontrakt. Z kolei dyrektor Bogusław Nowak w Operze Krakowskiej został powołany w drodze konkursu w 2007 roku, a ostatni kontrakt otrzymał na rok przed jego wygaśnięciem od poprzedniego zarządu. Zależy nam na tym, by dyrektorzy małopolskich instytucji kultury byli wyłaniani w przejrzysty sposób.</p>
      <p>Nie ma na razie żadnej informacji na temat konkursu w Teatrze im. Słowackiego, gdzie umowę na drugą kadencję Krzysztofowi Głuchowskiemu przedłużył obecny marszałek.</p>
      <p>Zmiany w instytucjach kultury miały już miejsce po zwycięstwie PiS w samorządach podlaskim oraz lubelskim. W Operze i Filharmonii Podlaskiej w Białymstoku nie przedłużono kontraktu Damianowi Tanajewskiemu i rozpisano konkurs, który wygrała Ewa Iżykowska-Lipińska.</p>
      <p>W Lublinie odwołano Piotra Franaszka, który został wybrany również głosem Krzysztofa Cugowskiego (PiS) na szefa Centrum Spotkania Kultur. Dokończył ciągnącą się kilka dekad inwestycję i wprowadził instytucję do europejskiej ligi, współpracując m.in. z Operą Narodową i operą La Monnaike w Brukseli. Jednak dyrektorką została dziennikarka Katarzyna Sienkiewicz.</p>
      <p>Konkurs ma się odbyć w lubelskim Teatrze im. Osterwy kierowanym przez cenioną Dorotę Ignatjew.</p>
    </article>
  </body>
</html>