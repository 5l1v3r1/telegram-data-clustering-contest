<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/pogljad/suspilstvo/minus-50-taryfu-teplo.-naskilky-realna-propozycziya-zelenskoho"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T17:36:30+00:00"/>
    <meta property="og:title" content="«Мінус 50% тарифу на тепло». Наскільки реальна пропозиція Зеленського?"/>
    <meta property="og:description" content="Президент України Володимир Зеленський анонсував зниження тарифів для українців на тепло майже на 50 відсотків."/>
  </head>
  <body>
    <article>
      <h1>«Мінус 50% тарифу на тепло». Наскільки реальна пропозиція Зеленського?</h1>
      <address><time datetime="2019-12-09T17:36:30+00:00">09 Dec 2019, 17:36</time> by <a rel="author">Олександр Сергієнко</a></address>
      <p>
        <b>Президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> анонсував зниження тарифів на тепло майже на 50%. При цьому нові цифри в платіжках, за словами президента, українці зможуть побачити в період опалювального сезону 2020-2021. «<i>Знайшли цікаве рішення, яке дозволить наступної зими знизити тарифи на тепло майже наполовину. Це буде окрема програма, ми готуємо інформацію, які готуються етапи, які кошти будуть виділені</i>», – заявив Зеленський. У коментарі «Слово і Діло» директор енергетичних програм Центру Разумкова Володимир Омельченко пояснив, що певні передумови для зниження цін є, наприклад, порівняно з попереднім роком знизилися ціни на газ на європейському ринку, також більш низькі ціни на вугілля цьогоріч.</b>
      </p>
      <p>На думку енергетика, підстави для зниження тарифів є. Питання в тому, на скільки: на 50% або трохи менше. Для реалізації намірів потрібно врахувати, як споживається тепло, підкреслив експерт.</p>
      <p>«<i>Потрібно встановити нормальний облік, щоб люди платили за реально спожите тепло, а не за ті витрати, які є на шляху до домогосподарства. До того ж, тепло подають із більш низькою температурою енергоносія порівняно зі стандартами</i>», – пояснив Омельченко.</p>
      <p>На його думку, якщо будуть нормальні умови, врахований фактор зниження цін на природний газ на міжнародних ринках, а також враховані технічні витрати, налагоджений облік, то можна знизити ціни на 30%.</p>
      <p>Володимир Омельченко наполіг, що для зниження цін повинна бути проведена комплексна робота на державному рівні, а на сьогодні це неможливо. Держінституції не дуже ефективні, зазначив експерт.</p>
      <p>«<i>Потрібно повністю перебудовувати систему управління ЖКГ, теплокомуненерго</i>», – зауважив Омельченко.</p>
      <related>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
      </related>
      <p>За його словами, знизити тарифи можна, але повинна бути системна робота. Звичайно, можна знизити тарифи популістичним методом – наказавши НКРЄКП, але це нічим хорошим не закінчиться.</p>
      <p>«<i>Відбудеться просто банкрутство багатьох газо- і теплопостачальних компаній</i>», – констатував Володимир Омельченко.</p>
      <p>Більш скептично щодо планів ОПУ налаштований директор аналітичного центру «Інститут міста» Олександр Сергієнко, на думку якого потрібні регуляційні зміни, щоб відбулося зниження.</p>
      <p>Він акцентував, що левова частка припадає на оплату за опалення й гарячу воду, а 90% становить вартість газу. Отже, відповідно до цього потрібно знизити вартість газу на половину, зазначив він.</p>
      <p>«<i>Як це можна зробити? На європейському ринку розробляти коньюнктуру неможливо. Чекати, що наш газ буде дешевший, також неможливо. Абсолютно провалена «Програма-2020», згідно з якою у нас вже повинно бути 220 мільярдів кубів власного газу. Надій, що вона буде виконана за рік, немає. Тим більше зараз йдуть розробки газових родовищ</i>», – прокоментував Сергієнко.</p>
      <p>Експерт висловив побоювання з приводу того, що українців готують до заключення якихось газових контрактів з Росією.</p>
      <p>Олександр Сергієнко звернув увагу, що багато з обіцяного політиками забувається. Наприклад, забулася обіцянка Андрія Геруса збільшити на мільйон кількість одержувачів субсидій, так само забулася обіцянка знизити тарифи цьогоріч.</p>
      <p>«<i>Можливо, команда Зеленського розраховує, що за рік люди забудуть і цю обіцянку</i>», – підсумував Олександр Сергієнко.</p>
      <p>Як змінювалася ціна на газ в регіонах за останні пів року – на нашій <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya">інфографіці</a>.</p>
      <p>Нагадаємо, раніше «Слово і Діло» проаналізувало, <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz">як за останній рік змінювалися тарифи на газ.</a></p>
      <p>Відзначимо, <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">під час виборчої кампанії у Зеленського не було обіцянок про зниження тарифів.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
        <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
        <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"/>
        <a href="https://www.slovoidilo.ua/2019/11/30/novyna/polityka/zelenskyj-proviv-naradu-shhodo-znyzhennya-taryfiv"/>
        <a href="https://www.slovoidilo.ua/2019/12/05/novyna/polityka/ukrayini-mayut-namir-zaprovadyty-stymulyuyuchi-taryfy-komunalku"/>
      </related>
    </article>
  </body>
</html>