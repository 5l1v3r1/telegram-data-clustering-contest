<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/suma-pe-care-o-cere-ca-daune-morale-familia-care-a-obtinut-in-instanta-oprirea-lucrarilor-la-autostrada-sebes-turda-18660567"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T17:35:00+00:00"/>
    <meta property="og:title" content="Suma pe care o cere, ca daune morale, familia care a obţinut în instanţă oprirea lucrărilor la Autostrada Sebeş - Turda"/>
    <meta property="og:description" content="Familia din Alba Iulia care a obţinut în instanţă oprirea lucrărilor la Autostrada Sebeş - Turda până la instalarea unor panouri fonice cere daune morale de 100.000 de lei."/>
  </head>
  <body>
    <article>
      <h1>Suma pe care o cere, ca daune morale, familia care a obţinut în instanţă oprirea lucrărilor la Autostrada Sebeş - Turda</h1>
      <h2>Familia din Alba Iulia care a obţinut în instanţă oprirea lucrărilor la Autostrada Sebeş - Turda până la instalarea unor panouri fonice cere daune morale de 100.000 de lei.</h2>
      <address><time datetime="2019-12-09T17:35:00+00:00">09 Dec 2019, 17:35</time> by <a rel="author" href="https://www.mediafax.ro/autor/departamentul-corespondenti" target="_blank">Departamentul Corespondenţi</a></address>
      <p>Potrivit încheierii de şedinţă a Judecătoriei Alba Iulia, familia solicită să fie luate toate măsurile pentru a reduce poluarea atmosferică şi fonică, în zona Oarda de Sus.</p>
      <p>Familia mai cere amplasarea unor panouri fonice, iar până atunci vrea să obţină daune morale de 100.000 de lei pentru neplăcerile provocate până acum.</p>
      <p>Judecătoria Alba Iulia şi-a declinat competenţa către Tribunalul Alba, primul termen fiind stabilit la finele luni ianuarie 2020.</p>
      <p>Familia respectivă a dat în judecată CNAIR şi constructorii lotului 1 al autostrăzii A10 Sebeş Turda, care trece foarte aproape de casa ei şi a obţinut în instanţă oprirea lucrărilor până la instalarea unor panouri fonice, decizia fiind definitivă.</p>
      <p>Într-un alt dosar, familia din Alba Iulia a mai obţinut daune materiale de 70.000 de euro şi daune morale de 15.000 de euro din partea CNAIR şi Ministerul Finanţelor pentru „afectarea dreptului de proprietate şi a vieţii private”.</p>
      <p>CNAIR preciza, imediat după ce familia din Alba Iulia a obţinut în instanţă oprirea lucrărilor la autostrada A10 Sebeş-Turda, că a cerut constructorului montarea urgentă de panouri.</p>
      <p>Potrivit CNAIR, sentinţa Tribunalului Alba hotărăşte încetarea temporară a executării lucrărilor la punctul de lucru Oarda de Sus al Autostrăzii Sebeş-Turda, lotul 1, în zona imobilului proprietatea reclamanţilor, lucrările desfăşurându-se în continuare pe restul şantierului.</p>
      <p>„Imobilul menţionat nu este pe culoarul de expropriere, iar proiectul construcţiei acestui lot de autostradă nu a fost modificat din cauza imobilului respectiv. CNAIR a solicitat în repetate rânduri Antreprenorului să efectueze măsurători ale zgomotului şi să monteze în regim de urgenţă panouri fonoabsorbante omologate, astfel încât nivelul zgomotului în zona afectată să fie redus până la limitele admise conform acordului de mediu. Cerinţele de mediu sunt parte integrantă din obligaţiile contractuale ale Antreprenorului. Având în vedere că măsurile de remediere a acestei probleme sunt în sarcina constructorului, automat şi eventualele daune stabilite de instanţele judecătoreşti vor fi suportate tot de către acesta şi nu de către CNAIR”, arăta compania.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>