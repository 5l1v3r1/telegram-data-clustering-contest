<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/ojivlenie/article/7958377"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T17:40:00+00:00"/>
    <meta property="og:title" content="Кърк Дъглас навърши 103 – преживял е Голямата депресия и две световни войни"/>
    <meta property="og:description" content="Големият актьор Кърк Дъглас, познат ни най-вече от култовата роля на Спартак във филма на Стенли Кубрик, днес навършва 103 години. Кърк Дъглас, който е син на руски имигранти от еврейски произход"/>
  </head>
  <body>
    <article>
      <h1>Кърк Дъглас навърши 103 – преживял е Голямата депресия и две световни войни</h1>
      <address><time datetime="2019-12-09T17:40:00+00:00">09 Dec 2019, 17:40</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Големият актьор Кърк Дъглас, познат ни най-вече от култовата роля на Спартак във филма на Стенли Кубрик, днес навършва 103 години.</p>
      <p>Кърк Дъглас, който е син на руски имигранти от еврейски произход, започва кариерата си като театрален актьор, но му се налага да прекрати за известно време, защото се записва в армията и става част от екипажа на подводница по времето на Втората световна война, предава <a href="https://btvnovinite.bg/lifestyle/liubopitno/kark-daglas-navarshi-103-aktyorat-e-prezhivjal-goljamata-depresija-i-dve-svetovni-vojni.html">Би Ти Ви</a>.</p>
      <p>Когато се завръща в Америка след войната, започва и филмовата му кариера. Първата му номинация за „Оскар“ е през 1949 г. за филма „Шампион“. Актьорът получава още две номинации – през 1952 г. и 1956 г., но взема статуетката едва през 1996 г. за цялостния си принос към киното.</p>
      <p>Най-известният му филм е историческият епос „Спартак“, който излиза през 1960 г. и печели три награди „Оскар“. Режисьор на филма е Стенли Кубрик, а сценарист е включеният в черния списък на Холивуд Далтън Тръмбо, който е бил обвинен във връзка с комунисти.</p>
      <p>През 1954 г. Кърк Дъглас се жени за Ан Байдънс, с която е заедно и до днес. Съпругата му е родена през 1919 г. година и това лято навърши 100 години. Двамата имат четири деца. Най-известният им син е актьорът Майкъл Дъглас.</p>
    </article>
  </body>
</html>