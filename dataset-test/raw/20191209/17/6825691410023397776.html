<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/futbolas/kauno-futbolininkes-geriausiuju-gretose-943333"/>
    <meta property="og:site_name" content="Kauno diena"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="Kauno futbolininkės – geriausiųjų gretose"/>
    <meta property="og:description" content="Tarp geriausių šį sezoną Lietuvos moterų futbolo A lygos žaidėjų – ir šalies vicečempione tapusios &quot;Kauno Žalgirio&quot; komandos atstovės."/>
  </head>
  <body>
    <article>
      <h1>Kauno futbolininkės – geriausiųjų gretose</h1>
      <address><time datetime="2019-12-09T17:04:00+00:00">09 Dec 2019, 17:04</time> by <a rel="author">„Kauno dienos“, LFF inf.</a></address>
      <p>
        <b>Tarp geriausių šį sezoną Lietuvos moterų futbolo A lygos žaidėjų – ir šalies vicečempione tapusios "Kauno Žalgirio" komandos atstovės.</b>
      </p>
      <p>Lietuvos futbolo federacija (LFF) pagerbė šalies čempionato medalius iškovojusias ekipas, sėkmingiausiai rungtyniavusias futbolininkes, trenerius.</p>
      <p>Geriausia A lygos gynėja pripažinta Kauno žalgirietė Milda Liužinaitė, o kauniečių vienuolikė apdovanota "Metų išbandymo" prizu.</p>
      <p>Tarp penkių rezultatyviausių Lietuvos čempionato žaidėjų – 14 įvarčių pelniusi "Kauno Žalgirio" futbolininkė Kamilė Vaičiulaitytė.</p>
      <blockquote>Geriausia A lygos čempionato gynėja pripažinta Kauno žalgirietė Milda Liužinaitė.</blockquote>
      <p>Tiek pat kartų varžovių vartininkes nuginklavo ir šalies čempionės Šiaulių "Gintros-Universiteto" komandos legionierė Isadora Damasceno Freitas, o labiausiai pasižymėjo šio klubo žaidėjos Rimantė Jonušaitė (41 įvartis) ir Hanna Pilipenka (20) bei Lijana Gedminaitė iš Gargždų "Bangos" (15).</p>
      <p>Absoliučiai geriausia Lietuvos čempionato žaidėja ir vartininke pripažinta "Gintros-Universiteto" kapitonė Greta Lukjančukė, sauge – Dovilė Gailevičiūtė ("Gintra-Universitetas"), puolėja – L.Gedminaitė, legioniere – baltarusė H.Pilipenka.</p>
      <p>"Metų pažangos" prizą pelnė bronzos medalius laimėjusi gargždiškių "Banga", "Metų šuolio" – Šiaulių sporto klubo-Futbolo akademijos ekipa "Šiauliai" (4-oji vieta), o "Metų iššūkio" – Utenos "Utenis" (5-oji vieta).</p>
      <p>"Gintros-Universiteto" klubas 15-ąjį kartą tapo Lietuvos čempionu. Europos moterų futbolo rekordas vis dar priklauso Farerų salų komandai Klaksviko "Ittrotarfelag", šalies čempionės titulą apgynusiai 17 kartų iš eilės.</p>
    </article>
  </body>
</html>