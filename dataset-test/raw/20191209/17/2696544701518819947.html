<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_viz_alatti_elovilag_vizi_elolenyek_deep_sea_interaktiv_oldal"/>
    <meta property="og:site_name" content="HVG.hu"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Tudja, mik élnek a vízben 18, 180 vagy akár 6000 méteren? Most megnézheti"/>
    <meta property="og:description" content="Egy új, interaktív oldal azt mutatja be, milyen élőlényeket rejt a tengerek, óceánok mélye."/>
  </head>
  <body>
    <article>
      <h1>Tudja, mik élnek a vízben 18, 180 vagy akár 6000 méteren? Most megnézheti</h1>
      <address><time datetime="2019-12-09T17:03:00+00:00">09 Dec 2019, 17:03</time> by <a rel="author">hvg.hu</a></address>
      <p>
        <b>Egy új, interaktív oldal azt mutatja be, milyen élőlényeket rejt a tengerek, óceánok mélye.</b>
      </p>
      <p>A The Deep Sea nevű új oldal nem csak azért különleges, mert görgetéssel igyekszik megismertetni a tengerek, óceánok élővilágát. Egészen látványosan ábrázolja azt is, milyen teremtmények találhatók 4 vagy 5 ezer méteres mélységben.</p>
      <p>Az <a href="https://neal.fun/deep-sea/">ide kattintva elérhető oldalt</a> egy Neal Agarwal nevű programozó készítette. A weboldalhoz csupán egy egérre, illetve nyilván monitorra van szükség, majd kezdődhet is a végtelenségig tartó görgetés. Miközben egyre furcsább élőlények jelennek meg a képernyőn.</p>
      <p>Az oldalon az úgynevezett midnight zone, vagyis az a zóna is látható, ahova a mélység miatt a Nap sugarai már egyáltalán nem jutnak be. Az itt élő állatok maguknak állítanak elő fényt, mint például a horgászhal is, amelynek a feje elején található "antenna" a sötétben világít.</p>
      <p>A görgetés közben felbukkanó képek mellett az élőlény neve, illetve néhány érdekesség is olvasható – sajnos nem mindegyikhez készült magyarázat, illetve ami meg is található, kizárólag angol nyelven olvasható. Nyelvtudás tehát nem árt hozzá.</p>
      <blockquote>Az oldalon 10 924 méter mélyre lehet lemerülni.</blockquote>
      <p>Az interaktív oldalt a Greenpeace Magyarország is megosztotta Facebook-oldalán. A bejegyzéshez hozzátették: a klímaváltozás, műanyagszennyezés, mélytengeri bányászat és a túlhalászat azonban mind-mind súlyos terhet rónak óceánjainkra, és mielőbbi, hatékony lépésekre van szükség, ahhoz, hogy megmenthessük őket.</p>
      <p>A környezetővédő szervezet az óceánok védelmében egy petíciót is indított. Az akció célja, hogy az ENSZ keretein belül fogadjanak el egy hatékony egyezményt az óceánok védelméről. Ha kitöltené, <a href="https://act.greenpeace.org/page/43664/petition/1?fbclid=IwAR2XVKkA2Ro70_4S1J9Y-fvOFn9BvyOIL2iQiac-eOIhb4jSLzrjHVEH1x4">kattintson ide</a>.</p>
    </article>
  </body>
</html>