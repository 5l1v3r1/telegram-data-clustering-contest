<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018204/%D8%B9%D9%84%DB%8C-%DA%A9%D8%B1%DB%8C%D9%85%DB%8C-%D9%85%D8%B4%DA%A9%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%81%D9%82%D8%B7-%D9%BE%D9%88%D9%84-%D9%86%D8%A8%D9%88%D8%AF-%D8%AF%D8%B1-%D9%85%D9%88%D8%B1%D8%AF-%D9%85%D8%AF%DB%8C%D8%B1%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T17:08:10+00:00"/>
    <meta property="og:title" content="علی کریمی: مشکل استراماچونی فقط پول نبود/ در مورد مدیریت استقلال نیازی به صحبت نیست!"/>
    <meta property="og:description" content="علی کریمی، هافبک تیم فوتبال استقلال تأکید کرد که مشکل سرمربی ایتالیایی آبی‌پوشان تنها پول نبوده است."/>
  </head>
  <body>
    <article>
      <h1>علی کریمی: مشکل استراماچونی فقط پول نبود/ در مورد مدیریت استقلال نیازی به صحبت نیست!</h1>
      <address>
        <time datetime="2019-12-09T17:08:10+00:00">09 Dec 2019, 17:08</time>
      </address>
      <p>
        <i>علی کریمی، هافبک تیم فوتبال استقلال تأکید کرد که مشکل سرمربی ایتالیایی آبی‌پوشان تنها پول نبوده است.</i>
      </p>
      <p><b>به گزارش مشرق، علی کریمی</b> پس از تساوی ۲ - ۲ تیمش مقابل <b>پیکان </b>در جمع خبرنگاران اظهار داشت: فاجعه‌ای که رخ داده برای امروز و دیروز نیست. قطعاً از روز اولی که کارمان را شروع کردیم پایه‌های این فاجعه ریخته شد. همان موقعی که می‌خواستند در ابتدای فصل تیم را ببندند بازیکنان اصلی را نمی‌خواستند، کاپیتان دوم تیم، روزبه چشمی و مرا نمی‌خواستند و بازیکنان را مقابل هواداران گذاشتند. وقتی با این شرایط فصل شروع می‌شود مربی و بازیکنان بزرگ تیم تمرکزشان را از دست می‌دهند  و باعث می‌شود که فصل را آن‌طور شروع کنیم. ما اگر امتیازات اول فصل را گرفته بودیم الان با اختلاف صدرنشین بودیم. </p>
      <p>وی ادامه داد: برای من قابل درک نیست که چطور می‌شود تیمی که این طور رشد کرده و نتیجه گرفته است، اجازه می‌دهند متلاشی شود؟ در این دو سال گذشته این همه بازیکن رفتند، من نمی‌دانم چرا این‌قدر راحت این تیم را نادیده می‌گیرند. ما واقعاً امروز به جرأت می‌گویم که در ۹۰ دقیقه تمرکز نداشتیم، در مورد مدیریت باشگاه هم همه چیز مشخص است و نیازی به صحبت نیست.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1018202/%D9%88%D8%B1%DB%8C%D8%A7-%D8%BA%D9%81%D9%88%D8%B1%DB%8C-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B9%D8%B7%DB%8C%D9%84-%D8%A7%D8%B3%D8%AA-%D8%A7%D8%B2-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%86%D8%A7%D8%B1%D8%A7%D8%AD%D8%AA%DB%8C%D9%85">وریا غفوری از خجالت مدیران استقلال درآمد!</a>
        </b>
      </blockquote>
      <p>هافبک تیم فوتبال استقلال درباره جلسه دیشب با مدیران باشگاه گفت: آن جلسه خصوصی بود و باید مدیران درباره این جلسه صحبت کنند.</p>
      <p>کریمی ادامه داد: در هفته‌های گذشته ببینید ما چقدر از داوری آسیب‌ دیدیم. تقریبا هر هفته از این موضوع آسیب دیدیم. امروز هم پنالتی ۱۰۰ درصد ما را نگرفتند. تا چه زمانی ما باید از داوری ضربه بخوریم؟ جواب این همه هوادار عاشق استقلال را چه کسی می‌دهد؟ ما تلاش می‌کنیم که روز به روز بهتر شویم ولی هیچ کس ما را نمی‌بیند اگر این طور است تعطیل کنند برویم خانه‌‌هایمان.</p>
      <p>وی در واکنش به این موضوع که گفته شده بازیکنان از دو، سه هفته پیش می‌دانستند استراماچونی در استقلال ماندنی نیست، خاطرنشان کرد:  من فکر می‌کنم مشکل آقای استراماچونی فقط پول نبود، مشکلش این بود که به این تیم اهمیت داده نمی‌شد. استراماچونی به‌عنوان نفر اول کادرفنی هرچه اخطار داد توجهی نشد. از روزی که آمد گوشزد کرد که وضعیت را بهتر کنیم و بیشتر به شرایط تیم رسیدگی شود ولی اصلا هیچ اتفاقی نیفتاده است. </p>
      <p>هافبک تیم فوتبال استقلال در پاسخ به این سوال که از جلسه عصر امروز هیئت مدیره باشگاه با فرهاد مجیدی خبر دارد؟ گفت: من در این مورد چیزی نشنیدم و تمرکزم روی بازی بود.</p>
      <p>وی در پایان درباره انتخاب مربی ایرانی برای استقلال تصریح کرد: من بازیکن هستم و نمی‌توانم در مورد مربی نظر بدهم. ما با استراماچونی هماهنگ شده بودیم و فوتبالی که بازی می‌کردیم را هیچ تیمی بازی نمی‌کند، خیلی راحت بازی می‌کردیم و نتیجه هم گرفتیم. مگر اینقدر راحت می‌شود از این تیم گذشت.</p>
      <p>منبع: تسنیم</p>
    </article>
  </body>
</html>