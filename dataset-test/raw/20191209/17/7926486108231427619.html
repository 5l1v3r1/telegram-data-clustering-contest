<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018208/%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D9%85%D9%86-%D8%A7%D8%B1%D9%88%D9%BE%D8%A7-%D8%B1%D8%A7-%D9%87%D9%85-%DA%AF%D8%B1%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T17:17:33+00:00"/>
    <meta property="og:title" content="تحریم‌های آمریکا دامن اروپا را هم گرفت"/>
    <meta property="og:description" content="وزارت خزانه‌داری آمریکا امروز نام ۱۷ فرد و ۲۹ شرکت را که شماری از آن‌ها اروپایی هستند، به فهرست تحریمی خود اضافه کرده است."/>
  </head>
  <body>
    <article>
      <h1>تحریم‌های آمریکا دامن اروپا را هم گرفت</h1>
      <address>
        <time datetime="2019-12-09T17:17:33+00:00">09 Dec 2019, 17:17</time>
      </address>
      <p>
        <i>وزارت خزانه‌داری آمریکا امروز نام ۱۷ فرد و ۲۹ شرکت را که شماری از آن‌ها اروپایی هستند، به فهرست تحریمی خود اضافه کرده است.</i>
      </p>
      <p>به گزارش مشرق، وزارت خزانه‌داری آمریکا امروز (دوشنبه) به بهانه مقابله با «فساد» اقتصادی، اسامی ده‌ها فرد و شرکت، از جمله تعدادی از اتباع اروپا را در فهرست تحریم قرار داده است. </p>
      <blockquote>بیشتر بخوانید:<br/><a href="https://www.mashreghnews.ir/news/1018205/%D9%85%D8%B9%D9%86%D8%A7%DB%8C-%D9%BE%D8%A7%D9%84%D8%B3-%D9%85%D8%AB%D8%A8%D8%AA-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%DB%8C%D8%B1%D8%A7%D9%86-%D9%BE%D8%B3-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%D8%A7%D8%AA">معنای پالس‌ مثبت <i>آمریکا</i> به ایران پس از اغتشاشات</a></blockquote>
      <p>در بخشی از بیانیه «استیون منوشین» وزیر خزانه‌داری آمریکا در این رابطه آمده است: «امروز، در روز جهانی ضدفساد، ایالات متحده فعالان فاسد و شبکه‌های آن‌ها در چندین کشور در اروپا، آسیا و آمریکای لاتین را هدف قرار می‌دهد.»</p>
      <p>بر اساس بیانیه‌ای که در وزارت خزانه‌داری آمریکا منتشر شده، نام مجموعا ۱۷ فرد و ۲۹ شرکت به فهرست تحریم‌شدگان از سوی آمریکا افزوده شده است.</p>
      <p>صربستان، لتونی و قبرس سه کشور اروپایی هستند که نام اتباع و شرکت‌های آن‌ها در این فهرست دیده می‌شود. «آیوارس لمبرگز» شهردار شهر «ونتسپیلز» لتونی از جمله معروف‌ترین افرادی است که امروز تحریم شده است. واشنگتن وی را به فساد مالی و پولشویی متهم کرده است.</p>
      <p>آمریکا همزمان چند تبعه کامبوج و همچنین دو مقام دولت ونزوئلا را نیز در فهرست تحریم قرار داده است.</p>
      <p>در سال‌های اخیر آمریکا به شکل فزاینده‌ای به استفاده از ابزار تحریم روی آورده و همین امر موجب شده تا بسیاری از کارشناسان آمریکایی هشدار دهند که استفاده بیش از حد از تحریم، می‌تواند اثرگذاری آن را کاهش داده و در بلندمدت یک ابزار مهم را از واشنگتن سلب کند.</p>
      <p>منبع: فارس</p>
    </article>
  </body>
</html>