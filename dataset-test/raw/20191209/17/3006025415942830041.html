<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pathivu.com/2019/12/cid_40.html"/>
    <meta property="og:site_name" content="பதிவு! தமிழரின் பூர்வீகம்"/>
    <meta property="article:published_time" content="2019-12-09T17:23:00+00:00"/>
    <meta property="og:title" content="சுவிஸ் தூதரக ஊழியரிடம் துருவித் துருவி விசாரணை"/>
    <meta property="og:description" content="அண்மையில் கடத்தப்பட்டு தடுத்து வைத்து விசாரணைக்கு உட்படுத்தப்பட்டதாக கூறப்படும் சுவிஸ் தூதரகத்தின் பெண் ஊழியரான காலியா பரிஸ்டர் பிரான்சிஸ..."/>
  </head>
  <body>
    <article>
      <h1>சுவிஸ் தூதரக ஊழியரிடம் துருவித் துருவி விசாரணை</h1>
      <address><time datetime="2019-12-09T17:23:00+00:00">09 Dec 2019, 17:23</time> by <a rel="author">யாழவன்</a></address>
      <figure>
        <img src="https://1.bp.blogspot.com/-yRQUk_prQyY/Xe6B_movTHI/AAAAAAAAE14/G9HC678WEgMoAZKH4_JKztAucI5K44EuwCNcBGAsYHQ/s1600/IMG_20191209_223724.png"/>
      </figure>
      <p>அண்மையில் கடத்தப்பட்டு தடுத்து வைத்து விசாரணைக்கு உட்படுத்தப்பட்டதாக கூறப்படும் சுவிஸ் தூதரகத்தின் பெண் ஊழியரான காலியா பரிஸ்டர் பிரான்சிஸ் இன்று (09) மாலை 4 மணிக்கு மீண்டும் சிஐடியில் ஆஜராகிய நிலையில் 10 மணி வரை 6 மணி நேரம் வாக்குமூலம் பெறப்பட்டுள்ளது.</p>
      <p>நாளை (10) மீளவும் அவர் சிஐடியில் ஆஜராகவுள்ளார்.</p>
      <p>முன்னதாக இன்று மதியம் சிஐடியில் ஆஜராகிய நிலையில் மருத்துவ பரிசோதனைக்காக கொழும்பு பெண் சட்டவைத்திய அதிகாரியிடம் அனுப்பி வைக்கப்பட்டிருந்தார் என்பதும் குறிப்பிடத்தக்கது.</p>
      <p>இதேவேளை குறித்த சுவிஸ் தூதரக ஊழியர் நேற்று (08) மாலை தனது தூதரக அதிகாரிகள் மற்றும் சட்டத்தரணிகள் சகிதம் சிஐடியில் ஆஜராகியிருந்தார்.</p>
      <p>இந்நிலையில் குறித்த பெண் ஊழியரிடம் கடத்தப்பட்ட சம்பவம் தொடர்பில் நேற்று மற்றும் இன்று காலை வரையில் 9 மணி நேரம் வாக்குமூலம் பெறப்பட்டது என்று சிஐடியினர் நீதிமன்றுக்கு தெரியப்படுத்தினர்.</p>
      <p>இதேவேளை, அவருக்கு விதிக்கப்பட்ட பயணத் தடையை இன்று (09) நீதிமன்றம் 12ம் திகதி வரை நீடித்து உத்தரவிட்டுள்ளமை குறிப்பிடத்தக்கது.</p>
    </article>
  </body>
</html>