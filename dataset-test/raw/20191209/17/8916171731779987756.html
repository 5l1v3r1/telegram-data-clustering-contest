<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443619/Opozvan-meksicki-ambasador-jer-je-ukrao-knjigu"/>
    <meta property="og:site_name" content="Politika Online"/>
    <meta property="article:published_time" content="2019-12-09T17:17:00+00:00"/>
    <meta property="og:title" content="Опозван мексички амбасадор јер је украо књигу"/>
    <meta property="og:description" content="МЕКСИКО СИТИ – Мексико је опозвао свог амбасадора у Аргентини након што се појавио видео снимак који сугерише да је покушао да украде књигу из једне књижаре у Буенос Аиресу. Амбасадору Оскару Валеру Рекију Бесери је „наложено да се врати кући”, изјавио је мексички секретар за спољне послове Марсело Ебрард, преноси АП. Дипломата ће, како се наводи, бити предмет истраге етичког одбора. Уколико се утврди да је амбасадор украо књигу, добиће отказ, рекао је Ебрард, указујући на „нулту толеранцију за нечасно понашање”, јавља Танјуг. Овим поводом огласио се и мексички председник Андрес Мануел Лопез Обрадор који је рекао да је овај инцидент „за жаљење”, али је и упозорио да се прерано не доносе закључци. Председник је навео да је амбасадор Бесера каријерни дипломата."/>
  </head>
  <body>
    <article>
      <h1>Опозван мексички амбасадор јер је украо књигу</h1>
      <address>
        <time datetime="2019-12-09T17:17:00+00:00">09 Dec 2019, 17:17</time>
      </address>
      <p><b>МЕКСИКО СИТИ</b> – Мексико је опозвао свог амбасадора у Аргентини након што се појавио видео снимак који сугерише да је покушао да украде књигу из једне књижаре у Буенос Аиресу.</p>
      <p>Амбасадору Оскару Валеру Рекију Бесери је „наложено да се врати кући”, изјавио је мексички секретар за спољне послове Марсело Ебрард, преноси АП.</p>
      <p>Дипломата ће, како се наводи, бити предмет истраге етичког одбора.</p>
      <p>Уколико се утврди да је амбасадор украо књигу, добиће отказ, рекао је Ебрард, указујући на „нулту толеранцију за нечасно понашање”, јавља Танјуг.</p>
      <p>Овим поводом огласио се и мексички председник Андрес Мануел Лопез Обрадор који је рекао да је овај инцидент „за жаљење”, али је и упозорио да се прерано не доносе закључци.</p>
      <p>Председник је навео да је амбасадор Бесера каријерни дипломата.</p>
    </article>
  </body>
</html>