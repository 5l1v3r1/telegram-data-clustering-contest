<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nn.by/?c=ar&amp;i=242570"/>
    <meta property="og:site_name" content="Наша Ніва"/>
    <meta property="article:published_time" content="2019-12-09T17:37:00+00:00"/>
    <meta property="og:title" content="Севярынец: На гэтым этапе інтарэсы Лукашэнкі і беларускага народа супалі"/>
    <meta property="og:description" content="«Наша Ніва»: Тысяча ўдзельнікаў — гэта многа ці мала?"/>
  </head>
  <body>
    <article>
      <h1>Севярынец: На гэтым этапе інтарэсы Лукашэнкі і беларускага народа супалі</h1>
      <address><time datetime="2019-12-09T17:37:00+00:00">09 Dec 2019, 17:37</time> by <a rel="author">Гутарыў Зміцер Панкавец</a></address>
      <blockquote>Лідар хрысціянскай дэмакратыі Павел Севярынец быў арганізатарам вулічных акцыяй у падтрымку незалежнасці Беларусі 7-8 снежня (<a href="https://nn.by/?c=ar&amp;i=242460">першы дзень</a> і <a href="https://nn.by/?c=ar&amp;i=242503">другі дзень</a>). У кожны з дзён каля тысячы ўдзельнікаў прымалі ўдзел у несанкцыянаваных мітынгах і шэсцях. «НН» распытала Севярынца пра вынікі і наступствы гэтых мерапрыемстваў.</blockquote>
      <figure>
        <img src="https://nn.by/img/w924d4/photos/z_2019_12/sieviaryniec4-2ib2m.jpg"/>
      </figure>
      <p>
        <b>«Наша Ніва»: Тысяча ўдзельнікаў — гэта многа ці мала?</b>
      </p>
      <p><b>Павел Севярынец</b>: Тысяча ўдзельнікаў несанкцыянаванага пратэсту пасля дваццаці пяці гадоў рэжыму — нямала. Тым больш асноўную частку пратэстоўцаў склала бясстрашная моладзь. Але для абароны незалежнасці і здабыцця свабоды патрэбныя нашмат больш масавыя пратэсты. Гледачоў стрымаў — сотні тысячаў. Тых, хто за незалежнасць — яшчэ больш. Гатоўнасць далучацца абмяжоўваецца узроўнем страху і адчуваннем вастрыні пагрозы. Калі б Лукашэнка і Пуцін працягнулі перамовы ў Маскве на вуліцы была б шматтысячная маніфестацыя. Думаю, ў канцы снежня выйдзе больш людзей [згодна з патрабаваннямі заканадаўства «НН» не называе дату, час і месца правядзення наступнай акцыі — Рэд.]</p>
      <p>
        <b>«НН»: Вы задаволеныя акцыяй?</b>
      </p>
      <blockquote><b>ПС</b>: Казаць пра задавальненне тут не выпадае. Пагроза нікуды не знікла, яна проста адкладзеная. Але адначасова ёсць рэчы, якія натхняюць. Найперш — моладзь, 70-80% удзельнікаў.</blockquote>
      <p>Пакаленне незалежнасці, нарэшце яно пачынае праяўляцца. Пазітыўны настрой. Творчасць вольных людзей. Не было затрыманняў. Гук, рух і энэргетыка акцыяў — яны мне нагадалі пратэсты 1996-1997 гадоў, дух барацьбы за волю, дух «Маладога Фронту». Нарэшце, Мінск і бел-чырвона-белыя сцягі — гэта проста прыгожа глядзіцца. Незалежнасць — яна прыгожая. Бог даў нам два дні мяккай еўрапейскай зімы, часам нават з сонцам.</p>
      <p>
        <b>«НН»: Ці атрымалася дасягнуць запланаванага эфекту?</b>
      </p>
      <blockquote><b>ПС</b>: Пакуль Беларусь канчаткова не здалі. Якая ў гэтым роля пратэсту? Магчыма, чыста сімвалічная.</blockquote>
      <p>Але беларусам трэба зразумець: калі мы не станем сілай на сваёй зямлі, калі не будзем выяўляць сваёй адказнасці за Беларусь у мужных учынках і еднасці — здадуць і з’ядуць. Галоўнае — наперадзе.</p>
      <p>
        <b>«НН»: Як думаеце, Лукашэнка скарыстаў гэтую акцыю ў сваіх мэтах падчас перамоваў з Пуціным?</b>
      </p>
      <blockquote><b>ПС</b>: На нейкім этапе асабістыя інтарэсы Лукашэнкі і інтарэсы беларускага народа супалі. Незалежнасць для яго — шырма, за якую зручна схавацца. Дапускаю, што Лукашэнка скарыстаў пратэсты як пэўны сігнал і для народу, і для Расеі, і для Захаду. Але мы павінныя разумець: пагроза аншлюсу ў значнай ступені створаная Лукашэнкам і яго сістэмай.</blockquote>
      <p>Ён 25 гадоў паслядоўна таптаў беларускасць і адчыняў дзверы русіфікацыі, ён уцягнуў нас у адсталы і згубны для Беларусі Таёжны саюз, ён пастаянна ладзіў вайсковыя вучэнні з Крамлём, ён гробіў падмуркі палітычнай, эканамічнай, культурнай, інфармацыйнай незалежнасці. І цяпер пратэстоўцы падыходзяць да амбасады Расеі, а там — АМАП, аўтазакі, калона аўтобусаў са спецназам. Гэта ўсё вельмі паказальна. З яго боку ідзе гульня на ўсіх франтах. Дык вось, каб намі не гулялі, каб мы на сваёй зямлі паставілі на месца і Крэмль, і такіх вось гульцоў — нас павінна быць нашмат больш. Мы, беларусы, мусім быць сілай.</p>
      <p>
        <b>«НН»: У інтэрнэце ўжо можна пачуць, што ўдзельнікі падыгралі Лукашэнку, вы з гэтым не згодныя? Чаму не затрымлівалі людзей?</b>
      </p>
      <p><b>ПС</b>: Людзей на пратэстах не затрымлівалі, бо інакш Лукашэнка трапляе паміж двух агнёў: з Расеяй не дамовіўся, а незалежнікаў разганяе. Яшчэ прычына: Беларусь нібыта «донар стабільнасці у Еўропе», хапун разбурыў бы дэкарацыю, над якой Макей працаваў гадамі. Больш за тое, Лукашэнка губляе глебу пад нагамі сярод абывацеляў. Людзі незадаволеныя ўзроўнем жыцця. Так званыя «парламенцкія выбары» паказалі: недавер да яго сістэмы блізкі да крытычнага, і ў такой сітуацыі хапаць ды біць — можа спрацаваць эфект даміно. А скарыстацца можа Расея. Ні пра якое падыгрыванне рэжыму няма гаворкі — той, хто глядзеў стрымы, выразна чуў, што казалі і гукалі. Праз пратэсты ідзе спроба нарошчвання ўласнай беларускай сілы, бо калі няма свабодных выбараў, беларусам застаецца масавая культурная праца ды вуліца.</p>
      <p>
        <b>«НН»: Чаму не атрымалася дасягнуць згоды з большай колькасцю апазіцыйных партый і арганізацый адносна акцый 7-8 снежня?</b>
      </p>
      <p><b>ПС</b>: Насамрэч, на пратэстах былі Уладзімір Арлоў, Уладзімір Някляеў, Лявон Баршчэўскі, Пятро Садоўскі, Алесь Марачкін, Ніна Багінская — постаці нацыянальнага маштабу. Удзельнічалі і БХД, і «Еўрапейская Беларусь», і «Народная Грамада» Статкевіча, і Рух салідарнасці «Разам», і «Малады Фронт», і сябры КХП-БНФ, і Партыі БНФ, і АГП, сацыял-дэмакраты і прадстаўнікі «Свежага ветру», і Юрась Губарэвіч, і Мікалай Казлоў, і Павел Белавус, і Эдуард Пальчыс, багата блогераў ды шмат людзей з рэгіёнаў.</p>
      <blockquote>Папярэдне мы не раз размаўлялі з калегамі-партыйцамі пра 7-га. Але несанкцыянаваная акцыя — гэта заўсёды рызыка, за адзін пост у фэйсбуку партыйнаму лідару можна паехаць на 15 сутак. Магчыма, сесці ўсім не мела сэнсу.</blockquote>
      <p>Але цяпер відавочна, што патрэбнае напружанне ўсіх беларускіх сілаў, якія ёсць, і не толькі да наступнай акцыі, але і для шырокай кампаніі за незалежнасць. Таму ў гэтую сераду мы збіраемся разам — партыйцы, прадстаўнікі рухаў, блогеры, інтэлігенцыя — каб далей каардынаваць змаганне за незалежнасць разам.</p>
    </article>
  </body>
</html>