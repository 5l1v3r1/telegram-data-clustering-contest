<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-officers-raid-in-wedding-style-at-maharashtra-2892659.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T17:43:29+00:00"/>
    <meta property="og:title" content="बाराती बनकर छापा मारने पहुंचे अधिकारी, जानें फिर क्या हुआ"/>
    <meta property="og:description" content="महाराष्ट्र के नागपुर में राजस्व विभाग और ग्रामीण पुलिस की एक संयुक्त टीम ने अवैध रेत खनन किए जा रहे एक स्थान पर बारातियों के वेश में पहुंच कर छापा मारा और बेखबर आरोपियों को धर-दबोचा। एक अधिकारी ने..."/>
  </head>
  <body>
    <article>
      <h1>बाराती बनकर छापा मारने पहुंचे अधिकारी, जानें फिर क्या हुआ</h1>
      <address><time datetime="2019-12-09T17:43:29+00:00">09 Dec 2019, 17:43</time> by <a rel="author">नागपुर(महाराष्ट्र), एजेंसी</a></address>
      <p>महाराष्ट्र के नागपुर में राजस्व विभाग और ग्रामीण पुलिस की एक संयुक्त टीम ने अवैध रेत खनन किए जा रहे एक स्थान पर बारातियों के वेश में पहुंच कर छापा मारा और बेखबर आरोपियों को धर-दबोचा। एक अधिकारी ने सोमवार को यह जानकारी दी।</p>
      <p>अधिकारी ने बताया कि यह घटना जिले के खापा इलाके में रविवार तड़के हुई। उन्होंने कहा, 'खापा घाट में अवैध रेत खनन के बारे में सूचना मिलने के बाद हमने बारात में दूल्हे के लिए उपयोग में लाई जाने वाली गाड़ी की तरह एक जीप को सजाया। हालांकि, अवैध रेत खनन करने वालों के मुखबिरों ने हमारा पीछा किया, लेकिन वे हमारी योजना पर पानी नहीं फेर सके क्योंकि उन लोगों ने यह सोच कर हमारा पीछा करना छोड़ दिया कि हम शादी में जा रहे हैं।'</p>
      <p>अधिकारी ने बताया कि छापा इतना अकस्मात था कि खनिक पांच ट्रैक्टर छोड़ कर भाग गए। उन्होंने बताया कि सब डिविजनल अधिकारी (एसडीओ) अतुल मेहेत्रे, तहसीलदार दीपक करांडे, केलवाड थाने के निरीक्षक सुरेश मट्टामी छापा मारने वाली टीम में शामिल थे। </p>
    </article>
  </body>
</html>