<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-magepsan-to-koino-o-leonidas-kavakos-kai-i-kratiki-orchistra-athinon/"/>
    <meta property="og:site_name" content="ert.gr"/>
    <meta property="article:published_time" content="2019-12-09T17:21:05+00:00"/>
    <meta property="og:title" content="Κομοτηνή: «Μάγεψαν» το κοινό ο Λεωνίδας Καβάκος και η Κρατική Ορχήστρα Αθηνών"/>
    <meta property="og:description" content="«Είναι μια προσφορά μουσικής, αλλά είναι κυρίως μια προσφορά αγάπης στις κοινωνίες και στις πόλεις που είναι μακριά από την πρωτεύουσα που δεν έχουν τόσες πολλές ευκαιρίες ίσως και καμία ευκαιρία ή πολύ σπάνιες να παρακολουθήσουν εκδηλώσεις με συμφωνική μουσική.» δήλωσε ο διεθνούς φήμης κορυφαίος βιολονίστας και αρχιμουσικός Λεωνίδας Καβάκος στο σύντομο χαιρετισμό του."/>
  </head>
  <body>
    <article>
      <h1>Κομοτηνή: «Μάγεψαν» το κοινό ο Λεωνίδας Καβάκος και η Κρατική Ορχήστρα Αθηνών</h1>
      <address><time datetime="2019-12-09T17:21:05+00:00">09 Dec 2019, 17:21</time> by <a rel="author">Μαρία Νικολάου</a></address>
      <figure>
        <img src="https://www.ert.gr/wp-content/uploads/2019/12/IMG_9393.jpg"/>
      </figure>
      <p><b>Γιόχαν Σεμπάστιαν Μπαχ, Γιόζεφ Χάυντν, Γιοχάνες Μπραμς</b> στο Μέγαρο Μουσικής Κομοτηνής. Με τα έργα αυτών των μεγάλων δημιουργών, με τη μουσική διεύθυνση του <b>Λεωνίδα Καβάκου και την Κρατική Ορχήστρα Αθηνών</b> «ταξίδεψε» το μουσικόφιλο κοινό της Περιφέρειας Ανατολικής Μακεδονίας Θράκης που βρέθηκε χθες στο Μέγαρο Μουσικής Κομοτηνής . Μια συναυλία «Προσφορά μουσικής και μουσική Προσφορά» δωρεάν για το κοινό της περιοχής με πρωτοβουλία της περιφέρειας ανατολικής Μακεδονίας Θράκης και του περιφερειάρχη <b>Χρήστου Μέτιου</b>.</p>
      <figure>
        <img src="https://www.ert.gr/wp-content/uploads/2019/12/IMG_9379.jpg"/>
        <figcaption>Η κα Μαίρη Κοσμίδου, διευθύντρια της Δευτεροβάθμιας Εκπαίδευσης παρούσα στην σπουδαία εκδήλωση</figcaption>
      </figure>
      <p><i>«Είναι μια προσφορά μουσικής, αλλά είναι κυρίως μια προσφορά αγάπης στις κοινωνίες και στις πόλεις που είναι μακριά από την πρωτεύουσα που δεν έχουν τόσες πολλές ευκαιρίες ίσως και καμία ευκαιρία ή πολύ σπάνιες να παρακολουθήσουν εκδηλώσεις με συμφωνική μουσική.»</i> δήλωσε ο διεθνούς φήμης κορυφαίος βιολονίστας και αρχιμουσικός Λεωνίδας Καβάκος στο σύντομο χαιρετισμό του.</p>
      <figure>
        <img src="https://www.ert.gr/wp-content/uploads/2019/12/IMG_9406.jpg"/>
        <figcaption>Οι αντιπεριφερειάρχες Ροδόπης, πρώην και νυν, με τον κ. Κ. Σιμιτζή να τους παρακολουθεί στο διάλειμμα της συναυλίας.</figcaption>
      </figure>
      <p><i>«Είναι μια προσπάθεια που δημιουργήθηκε μέσα από τη συνεργασία μου με τους συναδέλφους της Κρατικής Ορχήστρας Αθηνών και μας έχει ταξιδέψει στην Ελλάδα σε αρκετές πόλεις, από την Καλαμάτα μέχρι την Κομοτηνή σήμερα που είναι το πιο ακριτικό μέρος μέχρι στιγμής που έχουμε φτάσει»</i> ανέφερε ευχαριστώντας τις τοπικές αρχές για την στήριξη τους. <i>«Θέλω να πω ένα μεγάλο ευχαριστώ διότι εμείς προσφέρουμε τη μουσική, αλλά αυτό δεν μπορεί να γίνει χωρίς την στήριξη των τοπικών φορέων και εμείς είμαστε σήμερα εδώ χάρη στη στήριξη του Περιφερειάρχη τον οποίο κι ευχαριστούμε πάρα πολύ»</i> ανέφερε.</p>
      <figure>
        <img src="https://www.ert.gr/wp-content/uploads/2019/12/IMG_9400.jpg"/>
        <figcaption>Ο κος Λεωνίδας Καβάκος</figcaption>
      </figure>
      <p>Όπως εξήγησε ο κος <b>Καβάκος</b> η προσπάθεια αυτή είναι μια προσπάθεια αγάπης, μια συνεργασία η οποία γίνεται χωρίς οικονομικό κέρδος για τους μουσικούς, καθώς πρόκειται για συναυλίες που σκοπό έχουν να στηρίξουν ευαίσθητες κοινωνικές ομάδες κι ανθρώπους που το έχουν πραγματική ανάγκη και που η ζωή τους, τους έχει φορτώσει με τεράστια στοιχήματα. <i>«Έτσι λοιπόν σήμερα εδώ με τη συναυλία αυτή θέλω να ευχαριστήσω και εσάς διότι με την παρουσία σας εδώ στηρίζεται κάτι πολύ όμορφο, στηρίζουμε το Σύλλογο «Άγιοι Θεόδωροι» και πιστεύω ότι για μας, για όλους τους συναδέλφους, αλλά και για μένα προσωπικά, η Τέχνη δεν υμνεί τίποτα περισσότερο από τον άνθρωπο και το μεγαλείο του ανθρώπου. Όταν μπορεί κανείς μέσα από τέτοιες προσπάθειες να στηρίξει ομάδες κοινωνικές και ανθρώπους οι οποίοι έχουν τεράστια εμπόδια στη ζωή τους, θεωρώ ότι ολοκληρώνεται η πεμπτουσία της λειτουργίας αυτής της συναυλίας που έχει ως σκοπό την επικοινωνία των τεράστιων μηνυμάτων των μεγάλων αυτών συνθετών που ερμηνεύσαμε σήμερα»</i> τόνισε ο σπουδαίος καλλιτέχνης.</p>
      <figure>
        <iframe src="https://www.youtube.com/embed/UuH2ufwfNQE" width="640" height="480" data-service="Youtube" scrolling="no"/>
      </figure>
      <figure>
        <img src="https://www.ert.gr/wp-content/uploads/2019/12/IMG_9430.jpg"/>
        <figcaption>Μουσικόφιλοι από όλη την Περιφέρεια στο Μέγαρο Μουσικής Κομοτηνής</figcaption>
      </figure>
      <p>Μάλιστα ευχήθηκε να είναι στην Κομοτηνή ξανά σύντομα με κάτι ανάλογο. <i>«Θέλω να ευχαριστήσω και τους μουσικούς της Κρατικής Ορχήστρας που συμμετέχουν αυτή την εβδομάδα σε μια προσπάθεια πολύ έντονη με εμφανίσεις σε Κοζάνη, Σέρρες, Κομοτηνή, Αθήνα. Είναι μια ορχήστρα που κάθε εβδομάδα έχει διαφορετικό πρόγραμμα να ετοιμάσει, και για τους μουσικούς της ορχήστρας ήταν πολύ έντονη η εβδομάδα αυτή, αλλά απολαμβάνουν την προσπάθεια να προσφέρουν και να βοηθούν. Σας ευχαριστώ πολύ.»</i></p>
      <figure>
        <img src="https://www.ert.gr/wp-content/uploads/2019/12/IMG_9420.jpg"/>
        <figcaption>Ο κος Μέτιος ανακοίνωσε στο κοινό ότι πολύ σύντομα θα απολαύσουν εκ νέου τον κο Καβάκο</figcaption>
      </figure>
      <p>Ο <b>περιφερειάρχης κος Χρήστος Μέτιος</b> ανακοίνωσε ευχαριστώντας τον κο <b>Καβάκο</b> και τα υπόλοιπα μέλη της Ορχήστρας ότι πολύ σύντομα θα εμφανιστούν εκ νέου στο Μέγαρο Μουσικής Κομοτηνής, αναφορά η οποία έγινε δεκτή με ενθουσιασμό από το κοινό.</p>
      <figure>
        <img src="https://www.ert.gr/wp-content/uploads/2019/12/IMG_9382.jpg"/>
        <figcaption>Ο ακούραστος φίλος του Μεγάρου, Ανέστης Βακιάνης</figcaption>
      </figure>
      <p>Στο κατάμεστο Μέγαρο Μουσικής παρόν εκτός από τον Περιφερειάρχη κο <b>Χρήστο Μέτιο</b>, που αναφέραμε ήδη, ήταν ο Σεβασμιώτατος Μητροπολίτης Μαρωνείας και Κομοτηνής κος Παντελεήμων, οι αντιπεριφερειάρχες: Νίκος Τσαλικίδης, Νίκος Ευφραιμίδης, Κωστής Σιμιτζής, η πρόεδρος του Δημοτικού Συμβουλίου Κομοτηνής, κα Κλεοπάτρα Στογιαννίδου, η πρόεδρος της Δημοτικής Επιχείρησης Πολιτισμού Παιδείας κι Αθλητισμού του Δήμου Κομοτηνής, κα Νατάσα Λιβεριάδου, και εκατοντάδες άλλοι λάτρεις της συμφωνικής μουσικής από όλη την περιφέρεια αν. Μ.Θράκης.</p>
      <figure>
        <img src="https://www.ert.gr/wp-content/uploads/2019/12/IMG_9404.jpg"/>
        <figcaption>Η κα Ζωή Κοσμίδου</figcaption>
      </figure>
      <p>Ξεχωριστή αναφορά θα πρέπει να γίνει στην Εκτελεστική Γραμματέα της Περιφέρειας, την κα <b>Ζωή Κοσμίδου</b> που με τους συνεργάτες της έδωσαν τον καλύτερό τους εαυτό στη διοργάνωση της εκδήλωσης. Τέλος, θα πρέπει να σημειωθεί πως δεν ήταν λίγοι εκείνοι που δεν είχαν προμηθευτεί εγκαίρως τις προσκλήσεις για την είσοδο τους (λόγω έλλειψης ενημέρωσης όπως ανέφεραν κάποιοι από αυτούς) με αποτέλεσμα να μην μπορέσουν να απολαύσουν ζωντανά τον Λεωνίδα Καβάκο και την Κρατική Ορχήστρα Αθηνών, ευκαιρία που θα τους δοθεί εκ νέου όπως ο περιφερειάρχης ανακοίνωσε.<br/>Φώτο: Στιγμιότυπα από την συναυλία του Λεωνίδα Καβάκου και της Κρατικής Ορχήστρας Αθηνών στο Μέγαρο Μουσικής Κομοτηνής ρεπορτάζ-κείμενο-φωτογραφίες-video : Μαρία Νικολάου</p>
      <figure>
        <iframe src="https://www.youtube.com/embed/Z9SGP4GS0sw" width="640" height="480" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/tripoli/tripoli-esperida-gia-antikapnistiko-kai-moysiki/"/>
        <a href="https://www.ert.gr/perifereiakoi-stathmoi/komotini/synaylia-me-ton-leonida-kavako-kai-tin-kratiki-orchistra-athinon-sto-megaro-moysikis-komotinis/"/>
        <a href="https://www.ert.gr/perifereiakoi-stathmoi/komotini/programmatismenes-dorean-ekdiloseis-sto-megaro-moysikis-komotinis/"/>
        <a href="https://www.ert.gr/perifereiakoi-stathmoi/seres/serres-afieroma-sti-mnimi-toy-ant-kontogeorgioy/"/>
        <a href="https://www.ert.gr/perifereiakoi-stathmoi/orestiada/orestiada-enarxi-elegchon-gia-trapezokathismata-kataskeyes-moysiki/"/>
        <a href="https://www.ert.gr/eidiseis/diethni/ameriki/venezoyela-treis-efives-podopatithikan-mechri-thanatoy-se-synaylia-video/"/>
      </related>
    </article>
  </body>
</html>