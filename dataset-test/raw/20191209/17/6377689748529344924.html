<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/u-18/1575911118-volodymyr-yezerskyi-my-vzhe-zustrichalysia-zi-zbirnymy-izrailiu-ta-chornohorii.html"/>
    <meta property="og:site_name" content="Footboom.com"/>
    <meta property="article:published_time" content="2019-12-09T17:05:00+00:00"/>
    <meta property="og:title" content="Володимир Єзерський: &quot;Ми вже зустрічалися зі збірними Ізраїлю та Чорногорії&quot;"/>
    <meta property="og:description" content="Минулого тижня відбулося жеребкування кваліфікаційного раунду Євро-2021 (U-19), матчі якого проходитимуть із 10-го по 16 жовтня наступного року. Суперниками збірної України (футболісти не старші 2002 року народження), нагадаємо, стали команди Ізраїлю, Білорусі та Чорногорії."/>
  </head>
  <body>
    <article>
      <h1>Володимир Єзерський: "Ми вже зустрічалися зі збірними Ізраїлю та Чорногорії"</h1>
      <address><time datetime="2019-12-09T17:05:00+00:00">09 Dec 2019, 17:05</time> by <a rel="author" href="https://www.footboom.com/news/author/%D0%90%D1%80%D1%82%D1%83%D1%80+%D0%9C%D0%B0%D0%BB%D0%BA%D0%B8%D0%BD" target="_blank">Артур Малкин</a></address>
      <p>Минулого тижня відбулося жеребкування кваліфікаційного раунду Євро-2021 (U-19), матчі якого проходитимуть із 10-го по 16 жовтня наступного року. Суперниками збірної України (футболісти не старші 2002 року народження), нагадаємо, стали команди Ізраїлю, Білорусі та Чорногорії.</p>
      <p>Результати жеребкування, а також підсумки року для збірної України прокоментував головний тренер команди <b>Володимир Єзерський</b>.</p>
      <p>
        <b>— Володимире Івановичу, як ви оціните рік, що завершується, для своєї команди?</b>
      </p>
      <p>— Загалом позитивно. Єдиною прикрістю став виступ в еліт-раунді чемпіонату Європи U-17. Але на тому турнірі мені дуже не сподобалося суддівство. І якщо звернутися до відео, то всі зрозуміють, що саме цей фактор завадив нашій команді пробитися до фінальної частини Євро. До хлопців ніяких претензій немає, усі проявили себе з найкращого боку.</p>
      <p>Протягом року через різні причини нам не вдавалося залучати до роботи всіх кращих виконавців, але це дало поштовх для інших гравців, яким я можу тільки сказати спасибі за виконану роботу.</p>
      <p>Також я хотів би подякувати керівництву УАФ за створені умови. Проблем із підготовкою в нас ніколи не виникало. Не можу обійти увагою й роботу клубів, які готували для збірної України футболістів. Тому в наступний рік ми дивимося з оптимізмом.</p>
      <p>
        <b>— Які гравці у 2019 році стали для вас відкриттям?</b>
      </p>
      <p>— Не буду зараз називати прізвищ, але є група виконавців, які протягом двох останніх років практично завжди були на рівні. Головне, щоб вони не зупинялися в розвитку.</p>
      <p>
        <b>— У році, що минає, ваша збірна зіграла 10 матчів. Цього достатньо для зіграності команди?</b>
      </p>
      <p>— Як подивитися. Адже після кваліфікації, яка відбулася в кінці березня, потім ми зібралися в серпні й жовтні, і ці етапи підготовки більшою мірою мали селекційний характер. Звичайно, хотілося б і матчів більше, і щоб рівень суперників був вищим. І дуже важливо, щоб було розуміння з клубами в плані запрошення гравців, адже, беручи участь у матчах збірних, футболісти отримують найкращий шанс прогресувати, це вершина для кожного виконавця.</p>
      <p>
        <b>— Як оціните результати жеребкування кваліфікаційного раунду Євро-2021 (U-19)?</b>
      </p>
      <p>— Ми вже зустрічалися зі збірними Ізраїлю та Чорногорії. В ізраїльтян добре працює вертикаль збірних, тому вони завжди конкурентоспроможні, із ними завжди нелегко. Чорногорців ми обіграли з рахунком 2:0, проте голи забили під завісу зустрічі. Це теж непростий суперник, з яким буде важко. А рівень команди Білорусі мені поки що складно спрогнозувати. Хоча можу сказати, що в наших сусідів футбол зараз на підйомі. Фаворита в нашій групі немає, рівні шанси на успіх у цьому суперництві мають усі збірні.</p>
      <related>
        <h4>Читайте также:</h4>
        <a href="https://www.footboom.com/ukrainian/u-18/1575392382-yunatski-zbirni-ukrainy-u-17-ta-u-19-diznalysia-mistse-provedennia-vidbirnykh-turniriv-chempionativ-yevropy.html"/>
      </related>
    </article>
  </body>
</html>