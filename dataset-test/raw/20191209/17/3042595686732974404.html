<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-sikret-lydopptak-fra-toget/71910181"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T17:32:42+00:00"/>
    <meta property="og:title" content="Har sikret lyd­opptak fra toget"/>
    <meta property="og:description" content="Havarikommisjonen skal gå gjennom lydopptak fra toget som var involvert i dødsulykka i Rana lørdag ettermiddag."/>
  </head>
  <body>
    <article>
      <h1>Har sikret lyd­opptak fra toget</h1>
      <h2>Havarikommisjonen skal gå gjennom lydopptak fra toget som var involvert i dødsulykka i Rana lørdag ettermiddag.</h2>
      <address><time datetime="2019-12-09T17:32:42+00:00">09 Dec 2019, 17:32</time> by <a rel="author">Jesper Nordahl Finsveen</a></address>
      <p>Statens havarikommisjon har sikret både elektronisk kommunikasjon og informasjon fra godstoget som var involvert i dødsulykke i Rana i Nordland lørdag ettermiddag.</p>
      <p>Det bekrefter Statens havarikommisjon overfor Dagbladet.</p>
      <p>Godstoget kolliderte med en gravemaskin som arbeidet ved skinnene. I gravemaskinen <a href="https://www.dagbladet.no/nyheter/kristoffer-20-dode-i-togulykka/71907755">satt 20 år gamle Kristoffer Lindstrøm Westerfjell (20)</a> fra Namsskogan.</p>
      <p>Han ble seinere erklært død på stedet.</p>
      <h3>Data og lydopptak</h3>
      <p>- Det er snakk om lydopptak fra toget, utdyper Kurt A. Olsen, direktør for havarikommisjonens jernbaneavdeling, overfor Dagbladet.</p>
      <p>- Vi vil også se på de dataene som er tilgjengelig fra toget, legger han til.</p>
      <p>Foreløpig har havarikommisjonen ikke hatt anledning til å gå gjennom verken opptakene eller dataene.</p>
      <p>
        <b>- Vi vil sammenholde dette med det vi har registrert fra stedet, og forsøker å sette sammen et bilde. Det begynner vi med tirsdag, sier avdelingsdirektør Olsen.</b>
      </p>
      <p>To personer fra jernbaneavdelinga rykket til ulykkesstedet søndag morgen. De gjennomførte en befaring, inkludert en rekke målinger, på stedet søndag.</p>
      <p>Mandag tok de en rekke forklaringer fra vitner.</p>
      <h3>Planlagt arbeid</h3>
      <p>Politiet fikk melding om ulykka fra en arbeidskollega av den omkomne klokka 16.05.</p>
      <p>En time seinere ankom nødetatene var på stedet. Operasjonsleder Pettersen forklarer overfor Dagbladet at ulykka skjedde på et vanskelig tilgjengelig sted.</p>
      <p>
        <b>Det fremre hjulsettet på toget sporet av som følge av hendelsen.</b>
      </p>
      <p>Det var planlagt arbeid som foregikk langs linja, bekreftet pressevakt i Bane NOR, Gunnar Børseth, overfor Dagbladet.</p>
      <h3>- Altfor tidlig</h3>
      <p>Nøyaktig årsakssammenheng ønsker ikke havarikommisjonen å si noe om på nåværende tidspunkt.</p>
      <p>
        <b>- Det er altfor tidlig, men jeg kan si at vi har noen teorier vi vil forfølge. Som vanlig går vi bredt ut, og forsøker å snevre inn etter hvert, sier avdelingsdirektør Olsen.</b>
      </p>
      <p>Han legger til:</p>
      <p>- Vi har et håp om at vi skal klare å peke på den utløsende årsaken, og det klarer vi i de fleste tilfellene.</p>
      <h3>Tolv måneder</h3>
      <p>Havarikommisjonen har som mandat å ferdigstille en sluttrapport om en ulykke seinest tolv måneder etter hendelsen fant sted.</p>
      <p>Han forteller at undersøkelsene de ulike avdelingene i havarikommisjonen gjør, skjer på omtrent samme vis, enten de undersøker hendelser til sjøs, til lands eller i lufta.</p>
      <p>- I utgangspunktet er undersøkelsene like. De tar sikte på å finne ut hva som har skjedd, og komme med forslag som kan bidra til at slike ulykker ikke skjer igjen, sier Olsen.</p>
      <h3>- Alle familiers mareritt</h3>
      <p>Det var Namsskogan kommune selv som bekreftet at 20 år gamle Lindstrøm Westerfjell omkom i den tragiske ulykka.</p>
      <p>
        <b>- Familien har opplevd alle familiers mareritt og er i bunnløs sorg. Dette er så uendelig trist, det er brutalt og så meningsløst. I et lite lokalsamfunn som Namsskogan er vi alle tungt berørte, og nå har vi fullt fokus om å være sammen og ta vare på hverandre, skrev kommunen i en pressemelding.</b>
      </p>
      <p>Kriseteam i Namsskogan kommune og i Rana kommune ble etablert lørdag kveld.</p>
      <p>- Det er veldig trist at denne ulykka har skjedd. Våre tanker går først og fremst til de pårørende og involverte. Havarikommisjonen og politiet får etterforske og prøve å finne ut av hva som har skjedd, sa ordfører i Rana, Geir Waage (Ap) til Dagbladet lørdag kveld.</p>
    </article>
  </body>
</html>