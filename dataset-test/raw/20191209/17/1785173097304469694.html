<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/iranul-se-declara-pregatit-sa-elibereze-toti-detinutii-americani-intr-un-acord-recoproc-cu-sua-anunta-seful-diplomatiei-iraniene-mohammad-javad-zarif-1922404909002019121719193926"/>
    <meta property="og:site_name" content="News.ro"/>
    <meta property="article:published_time" content="2019-12-09T17:49:00+00:00"/>
    <meta property="og:title" content="Iranul se declară pregătit să elibereze toţi deţinuţii americani într-un acord recoproc cu SUA, anunţă şeful diplomaţiei iraniene Mohammad Javad Zarif"/>
    <meta property="og:description" content="Teheranul este pregătit să elibereze toţi deţinuţii americani de pe teritoriul său, în cadrul unui acord reciproc cu Washingtonul, a anunţat luni ministrul iranian de Externe, care consideră că de-acum că ”mingea se află în terenul Statelor Unite”, relatează Reuters."/>
  </head>
  <body>
    <article>
      <h1>Iranul se declară pregătit să elibereze toţi deţinuţii americani într-un acord recoproc cu SUA, anunţă şeful diplomaţiei iraniene Mohammad Javad Zarif</h1>
      <address><time datetime="2019-12-09T17:49:00+00:00">09 Dec 2019, 17:49</time> by <a rel="author">Valentin Vidu</a></address>
      <p>
        <b>Teheranul este pregătit să elibereze toţi deţinuţii americani de pe teritoriul său, în cadrul unui acord reciproc cu Washingtonul, a anunţat luni ministrul iranian de Externe, care consideră că de-acum că ”mingea se află în terenul Statelor Unite”, relatează Reuters.</b>
      </p>
      <p>”După ce ne-am recuperat ostaticul săptămâna aceasta, suntem întru totul dispuşi să efectuăm un nou schimb de deţinuţi”, a scris pe Twitter şeful diplomaţiei iraniene Mohammad Javad Zarif.</p>
      <p>Mai mulţi americani sunt deţinuţi în Iran, precum omul de afaceri iraniano-american Siamak Namazi şi tatăl său Mohammad Bagher Namazi, condamnaţi amândoi la zece ani de închisoare cu privire la ”spionaj”, sau fostul militar american Michael R. White.</p>
      <p>Un fost agent FBI, Robert Levinson, este de asemenea dat dispărut din 2007.</p>
      <p>Câteva zeci de iranieni sunt deţinuţi în închisori americane, unii dintre ei acuzaţi de încălcarea unor sancţiuni americane.</p>
      <p>Preşedintele american Donald Trump a mulţumit sâmbătă Iranului, într-un mesaj postat pe Twitterm ”pentru negocieri foarte drepte”, în urma unui schimb de deţinuţi organizat în Elveţia.</p>
      <p>Acest schimb a permis eliberarea, sâmbătă, a unui american de origine chineză încarcerat în Iran timp de peste trei ani, Xiyue Wang, şi a unui iranian deţinut în Statele Unite din 2018, Massoud Soleimani.</p>
      <p>”Este doar un schimb şi (...) în ceea ce priveşte schimburile (de deţinuţi), noi suntem pregătiţi să acţionăm, dar nu există negocieri” cu Statele Unite, a declarat luni într-o conferinţă la Teheran un purtător de cuvânt al Guvernului iranian, Ali Rabii, relatează AFP.</p>
      <figure>
        <img src="https://i0.1616.ro/media/2/2701/33639/19193926/5/ali-rabii-tw.png?width=540"/>
      </figure>
      <p>Orice negocieri sau discuţii cu Statele Unite vor putea avea loc doar ”în cadrul (Grupului) 5+1 şi după ce Statele Unite vor fi renunţat la sancţiuni şi la terorismul economic”, a subliniat el.</p>
      <p>Din Grupul 5+1 fac parte cele şase ţări care au încheiat cu Republica islamică acordul internaţional în dosarul nuclear iranian la Viena, în 2015 - China, Franţa, Marea Britanie, Rusia, Statele Unite şi Germania.</p>
      <p>Statele Unite s-au retras unilateral din acest acord în mai 2018 şi au reimpus sancţiuni economice Iranului, pe care le înăspresc continuu.</p>
      <p>Teheranul şi Washingtonul nu mai întreţin relaţii diplomatice din 1980, iar Guvernul de la Teheran cere de luni de zile Washingtonului să-şii anuleze sancţiunile, dacă vrea să discute cu Iranul.</p>
      <p>Arestat în 2016, în timp ce efectua cercetări cu privire la dinastia Qajar, care a domnit de la sfârşitul secolului al XVII-lea şi până la începutul secolului al XX-lea, Xiyue Wang, un cercetător în istorie de la Princeton ispăşea în Iran o pedeapsă cu privire la ”spionaj”.</p>
      <p>Massoud Soleimani, un profesor de la Universitatea Tarbiat Moddares de la Teheran şi un specialist în celule suşă (stem), s-a dus în Statele Unite la 22 octombrie 2018, în cadrul activităţii sale de cercetare. El a fost arestat la sosirea pe aeroportul din Chicago, potrivit agenţiei oficiale iraniene Irna.</p>
      <p>Ministrul iranian de Externe Mohammad Javad Zarif a propus în aprilie ca Iranul şi Statele Unite să efectueze un schimb al tuturor deţinuţilor pe care se acuză reciproc că-i deţin sub pretextul unor ”false” acuzaţii.</p>
      <p>Rabii a anunţat că Iranul a primit în urmă cu câteva luni un mesaj de la un ”fost oficial american” care anunţa că Washingtonul era pregătit să efectueze un schimb.</p>
      <p>Potrivit săptămânalului american The New Yorker, schimbul de deţinuţi a fost realizat după ce un fost membru american al Camerei Reprezentanţilor, Jim Slattery, i-a abordat pe iranieni din partea avocatului familiei lui Wang.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/sua-introduc-pe-lista-neagra-numele-a-noua-membri-ai-anturajului-ayatollahului-ali-khamenei-inclusiv-al-unuia-dintre-fiii-sai-al-sefului-sau-de-cabinet-si-al-sefului-sistemului-judiciar-iranian-1922405605002019111019161865"/>
      </related>
    </article>
  </body>
</html>