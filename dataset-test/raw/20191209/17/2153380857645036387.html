<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/kyroseis-se-toyrkia-libyi-epimeinoyn-stin-symfonia-toys-zita-i-ellada-apo-tin-eyropi"/>
    <meta property="og:site_name" content="The Pressroom"/>
    <meta property="article:published_time" content="2019-12-09T17:04:47+00:00"/>
    <meta property="og:title" content="Κυρώσεις σε Τουρκία-Λιβύη αν επιμείνουν στην συμφωνία τους ζητά η Ελλάδα από την Ευρώπη"/>
    <meta property="og:description" content="Τη ρητή καταδίκη των μνημονίων Τουρκίας και Λιβύης και τη δημιουργία πλαισίου κυρώσεων αν η Άγκυρα και η κυβέρνηση της Τρίπολης δεν συμμορφωθούν, καθώς και να στηριχθεί η Ελλάδα και η Κύπρος, ζήτησε από το Συμβούλιο Εξωτερικών Υποθέσεων ο υπουργός Εξωτερικών.  Με ιδιαίτερη ικανοποίηση, ο κ. Δένδιας δήλωσε, μετά την ολοκλήρωση του Συμβουλίου Εξωτερικών Υποθέσεων της ΕΕ στις Βρυξέλλες, πως η χώρα μας έλαβε ευρύτατη στήριξη και σημείωσε πως τελικές αποφάσεις θα ληφθούν στο Ευρωπαϊκό Συμβούλιο."/>
  </head>
  <body>
    <article>
      <h1>Κυρώσεις σε Τουρκία-Λιβύη αν επιμείνουν στην συμφωνία τους ζητά η Ελλάδα από την Ευρώπη</h1>
      <address>
        <time datetime="2019-12-09T17:04:47+00:00">09 Dec 2019, 17:04</time>
      </address>
      <p>
        <b>Τη ρητή καταδίκη των μνημονίων Τουρκίας και Λιβύης και τη δημιουργία πλαισίου κυρώσεων αν η Άγκυρα και η κυβέρνηση της Τρίπολης δεν συμμορφωθούν, καθώς και να στηριχθεί η Ελλάδα και η Κύπρος, ζήτησε από το Συμβούλιο Εξωτερικών Υποθέσεων ο υπουργός Εξωτερικών. </b>
      </p>
      <p>Με ιδιαίτερη ικανοποίηση, ο κ. Δένδιας δήλωσε, μετά την ολοκλήρωση του Συμβουλίου Εξωτερικών Υποθέσεων της ΕΕ στις Βρυξέλλες, πως η χώρα μας έλαβε ευρύτατη στήριξη και σημείωσε πως τελικές αποφάσεις θα ληφθούν στο Ευρωπαϊκό Συμβούλιο.</p>
      <p>«Ανέπτυξα σήμερα στο Συμβούλιο Εξωτερικών Υποθέσεων τα ζητήματα τα οποία δημιουργούνται από την υπογραφή των δύο άκυρων μνημονίων μεταξύ της Τουρκίας και της κυβέρνησης της Τρίπολης: Την παραβίαση της Συμφωνίας του Σκιράτ (Skhirat), την ευθεία παραβίαση του Διεθνούς Δικαίου και του Δικαίου της Θάλασσας. Ανέδειξα το μοντέλο της τουρκικής παραβατικότητας, τόσο στο Αιγαίο όσο και στην Κύπρο και στην Ανατολική Μεσόγειο. Ζήτησα τη ρητή καταδίκη των συγκεκριμένων μνημονίων, τη δημιουργία πλαισίου κυρώσεων, εάν η Τουρκία και η κυβέρνηση της Τρίπολης δεν συμμορφωθούν, και βεβαίως τη στήριξη της Ελλάδας και της Κύπρου» δήλωσε χαρακτηριστικά ο Έλληνας υπουργός Εξωτερικών.</p>
      <p>Όπως δήλωσε, εξήγησε με τον πιο σαφή τρόπο, ότι η Ελλάδα θα κάνει ό,τι χρειάζεται για να υπερασπίσει την κυριαρχία της και τα κυριαρχικά της δικαιώματα και τόνισε: «Πρέπει να πω, με ιδιαίτερη ικανοποίηση, ότι λάβαμε ευρύτατη στήριξη από τη Γαλλία, από την Ιταλία, από την Κύπρο, από την Ολλανδία».</p>
      <p>Μάλιστα, υπουργός Εξωτερικών ανακοίνωσε πως με τον Ιταλό ομόλογό του, κ. Ντι Μάιο, συνεννοήθηκε για μια προσεχή, άμεση επίσκεψή του στη Ρώμη, ώστε να συντονίσουν τις ενέργειες τους και επισήμανε ότι «τελικές αποφάσεις θα λάβει το Ευρωπαϊκό Συμβούλιο, με τη συμμετοχή των αρχηγών κρατών και κυβερνήσεων, στο οποίο θα μετάσχει ο πρωθυπουργός της Ελλάδας, κ. Κυριάκος Μητσοτάκης».</p>
    </article>
  </body>
</html>