<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/liga-mistru/clanek/1171037-treti-remizu-z-venku-slavia-nepriveze-ve-zlutem-pekle-padne-tusi-bookmakeri.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T17:18:00+00:00"/>
    <meta property="og:title" content="Dortmund - Slavia | Třetí remízu z venku Slavia nepřiveze. Ve žlutém pekle padne, tuší bookmakeři"/>
    <meta property="og:description" content="Fotbalová Slavia sice skončí ve skupině Ligy mistrů poslední, přesto v „katovně“ velkoklubů nebyla týmem do počtu. Dokonce uhrála historické výsledky, zejména na remízu v Barceloně se bude dlouho vzpomínat. Nyní již bez jakéhokoliv tlaku a nervů může ukázat svoji hru i v kotli Borussie Dortmund, ale výlet za krásami vánočně naladěné metropole Vestfálska to jistě nebude."/>
  </head>
  <body>
    <article>
      <h1>Dortmund - Slavia | Třetí remízu z venku Slavia nepřiveze. Ve žlutém pekle padne, tuší bookmakeři</h1>
      <address><time datetime="2019-12-09T17:18:00+00:00">09 Dec 2019, 17:18</time> by <a rel="author">dos, Sport.cz</a></address>
      <p>Fotbalová Slavia sice skončí ve skupině Ligy mistrů poslední, přesto v „katovně“ velkoklubů nebyla týmem do počtu. Dokonce uhrála historické výsledky, zejména na remízu v Barceloně se bude dlouho vzpomínat. Nyní již bez jakéhokoliv tlaku a nervů může ukázat svoji hru i v kotli Borussie Dortmund, ale výlet za krásami vánočně naladěné metropole Vestfálska to jistě nebude.</p>
      <p>Dortmund hraje o postup, doma je jasným favoritem. Kurz na jeho výhru klesá (z 1,32 na 1,28), naopak výhra Slavie by byla senzací za 11,5:1.</p>
      <p>„Borussia půjde za postupem do play off Ligy mistrů a bez vítězství na něj pomýšlet nemůže. Navíc na svém stadionu neprohrává. Naposledy otočila duel s Interem Milán z 0:2 na 3:2. Slavii tak odvaha, kuráž a nasbírané zkušenosti na úspěch ve žlutém pekle zřejmě stačit nebudou," domnívá se Petr Urbanec, fotbalový bookmaker Tipsportu.</p>
      <figure>
        <iframe data-src="https://twitter.com/slaviaofficial/status/1204012848202047490?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rovněž remíza je podle kurzů velice nepravděpodobná - je nyní na hodnotě okolo 6:1. „Remizovat v Dortmundu je kumšt, také třetí remíza Slavie v řadě ve venkovních zápasech Ligy mistrů by byla senzací. I naši sázkaři volí v 99 % tip výhra domácích," říká Urbanec.</p>
      <h3>Bitva na dálku s Interem</h3>
      <p>Domácí budou na dálku bojovat s Interem o postup do jarní fáze Ligy mistrů, do Slavie se proto pustí na 110 %. Ani výhra jim ale k postupu stačit nemusí, Italové mají lepší výchozí pozici, navíc hostí Barcelonu, které už tak trochu o nic nejde.</p>
      <p>„Sešívaní mohou pomalu bilancovat své působení v Lize mistrů a bez ohledu na závěrečný výsledek je jasné, že hodnocení bude veskrze pozitivní. Souček a spol. zaskočili evropské giganty agresivním a fyzicky nesmírně náročným fotbalem, postupové ambice ztratili jen vinou mimořádné individuální kvality na straně soupeřů," poukazuje Michal Hanák, hlavní bookmaker Fortuny.</p>
      <figure>
        <img src="https://media.sport.cz/images/top_foto1/0089004607810441/ZtGleCDf12c8lkcofCW8Yw/5debd25f27d708294c040100-290003.jpg"/>
      </figure>
      <p>
        <a href="https://www.sport.cz/1170512-s-rosou-v-erbu-dortmund-tahne-proti-slavii-kapitan-ktery-obdivuje-ikonu-sparty.html">
          <b>S Rosou v erbu. Dortmund táhne proti Slavii kapitán, který obdivuje ikonu Sparty</b>
        </a>
      </p>
      <p>„Borussia každopádně potřebuje vyhrát, proti tomu sešívaným už jde ‚jenom' o čest. Slávisté na druhou stranu mají poslední šanci se ukázat na evropské půdě, což rozhodně využijí. Proto očekávám ofenzivně laděné utkání s vyšším počtem branek," avizuje Hanák.</p>
      <h3>Výrazná skepse fanoušků</h3>
      <p>Propastný kurzový rozdíl a výrazná skepse fanoušků - tak by se také dal shrnout úterní zápas. „Vítězství sešívaných má aktuálně hodnotu 11,40:1, což je nejvyšší kurz, jaký Slavia za poslední dlouhou dobu měla. Nikoho nepřekvapí, že jednoznačným favoritem je německý tým," upozorňuje Markéta Světlíková, tisková mluvčí Chance.</p>
      <p>„Ostatně o výsledku zápasu jsou předem rozhodnutí i sázkaři - plných 98 % předpovídá výhru BVB a po jednom procentu jich pak nasázelo na remízu a na výhru Slavie," dodává.</p>
      <h3>Půjde o střelecky atraktivní zápas</h3>
      <p>Sázkaři se také domnívají, že půjde o střelecky atraktivní zápas. Nejvíce se s kurzem 1,69:1 sází na příležitost, že uvidíme více jak tři góly.</p>
      <figure>
        <iframe data-src="https://twitter.com/slaviaofficial/status/1203985609561387010?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Slavia je tedy velkým outsiderem. Přesto se dá očekávat, že svěřenci kouče Trpišovského, tak jako ve všech dosavadních duelech, neprodají kůži lacino a minimálně jednou v utkání dokážou skórovat (1,72:1).</p>
      <p>Kurs na druhé místo ve skupině F pro Dortmund se pohybuje na úrovni 2,3:1, zatímco na Inter Milan se sází v poměru 1,57:1. Borussia se tak pravděpodobně záhy zařadí mezi největší favority Evropské ligy.</p>
      <p>
        <b>
          <u>Studio s Vaniakem a Ujfalušim</u>
        </b>
      </p>
      <p><b>Stanice O2 TV Sport a O2 TV Fotbal</b> nabídnou tradičně všechna utkání z Ligy mistrů v přímých přenosech. Úterní program začne již v 18:30 na O2 TV Fotbal. Moderátor Libor Bouček přivítá ve studiu jako hosty Martina Vaniaka, legendárního brankáře, jenž si zachytal za Slavii v Lize mistrů, a také Tomáše Ujfalušiho, bývalého reprezentačního obránce, který dokázal s Atlétikem Madrid vyhrát Evropskou ligu i Superpohár UEFA.</p>
      <p><b>Od 20:00</b> startuje na O2 TV Sport speciální program před očekávaným duelem Borussia - Slavia. Druhé stanoviště bude přímo na proslulém Vestfálském stadionu v Dortmundu. Zde bude moderátor Michal Hrdlička rozebírat aktuální dění s celou řadou zajímavých hostů. Dorazit by měl například známý režisér a producent David Ondříček nebo Kryštof Mucha, herec a ředitel karlovarského filmového festivalu. Za Slavii se pak o své dojmy podělí Jiří Bílek, Stanislav Vlček nebo Jan Nezmar.</p>
      <p><b>Přímo z hrací plochy</b> se přihlásí reportér David Sobišek. Samotné utkání pak komentuje zkušená dvojice Milan Štěrba a Tomáš Radotínský. Po skončení následují tradičně sestřihy ze všech zápasů a ohlasy v hlavním studiu.</p>
    </article>
  </body>
</html>