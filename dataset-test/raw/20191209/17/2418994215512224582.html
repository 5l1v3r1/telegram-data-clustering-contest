<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/politiki/article/o-gap-gia-proedros-tis-dimokratias-einai-dunaton"/>
    <meta property="og:site_name" content="The TOC"/>
    <meta property="article:published_time" content="2019-12-09T17:09:40+00:00"/>
    <meta property="og:title" content="O ΓΑΠ για Πρόεδρος της Δημοκρατίας; Είναι δυνατόν;"/>
    <meta property="og:description" content="Ο Α. Τσίπρας σκέφτεται ένα τρίκ για να πετύχει τη διεύρυνση που δεν τραβάει - Αλλά μάλλον θα εισπράξει αντιδράσεις και...γέλιο"/>
  </head>
  <body>
    <article>
      <h1>O ΓΑΠ για Πρόεδρος της Δημοκρατίας; Είναι δυνατόν;</h1>
      <h2>Ο Α. Τσίπρας σκέφτεται ένα τρίκ για να πετύχει τη διεύρυνση που δεν τραβάει - Αλλά μάλλον θα εισπράξει αντιδράσεις και...γέλιο</h2>
      <address>
        <time datetime="2019-12-09T17:09:40+00:00">09 Dec 2019, 17:09</time>
      </address>
      <p>Και ξαφνικά σκάει μία πληροφορία που προκάλεσε πολλές και ποίκιλες αντιδράσεις. «Ο Αλέξης Τσίπρας θα προτείνει τον Γιώργο Παπανδρέου για Πρόεδρο της Δημοκρατία». Η εφημερίδα «ΠΑΡΑΠΟΛΙΤΙΚΑ», που δημοσίευσε το ρεπορτάζ, ανέλυε ότι αυτό το ενδεχόμενο το εξετάζει η Κουμουνδούρου για να πετύχει το σχέδιο διεύρυνσης προς τον χώρο της Κεντροαριστεράς και μετασχηματισμού του ΣΥΡΙΖΑ σε ενιαία προοδευτική παράταξη. Συμπλήρωνε δε ότι ακόμη και αν μια τέτοια ενέργεια εκ μέρους του Αλ. Τσίπρα έχει τα χαρακτηριστικά μιας μπλόφας ή ενός παραπλανητικού τακτικισμού, είναι βέβαιο πως θα προκαλέσει εσωτερική ανακατωσούρα στον χώρο του Κινήματος Αλλαγής, όπου συμμετέχει ο κ. Γ. Παπανδρέου ως επικεφαλής του ΚΙ∆ΗΣΟ.</p>
      <h3>Ιδέα Τσίπρα</h3>
      <p>Προφανώς, ο πρόεδρος του ΣΥΡΙΖΑ είναι πιθανόν να σκέφτεται να ρίξει το όνομα του ΓΑΠ εάν κρίνει ότι μπορεί να αποκομίσει πολιτικά ωφέλη.</p>
      <p>Ας εξετάσουμε τί θα τον οδηγούσε σε μία τέτοια κίνηση και εάν υπάρχουν σχετικά μηνύματα που μας προϊδεάζουν.</p>
      <p>Ένα στοιχείο είναι πως έχουν ενταχθεί οργανικά πλέον στον ΣΥΡΙΖΑ μερικά στελέχη που έγιναν γνωστά και με τον χαρακτηρισμό «κηπουροί του Γιώργου».</p>
      <h3>Οι κηπουροί του ΓΑΠ πήγαν ΣΥΡΙΖΑ</h3>
      <p>Οι Γιάννης Ραγκούσης, (γραμματέας του ΠΑΣΟΚ επί Γιώργου και πρωτοκλασάτος υπουργός του), Μαριλίζα Ξενογιαννακοπούλου (επίσης γραμματέας του ΠΑΣΟΚ επί Γιώργου και πρωτοκλασάτος υπουργός του) είναι τέτοια πρόσωπα. Επίσης οι Θάνος Μωραΐτης (ακολούθησε τον Γιώργο στο ΚΙΔΗΣΟ πριν επανέλθει στη Φώφη για να μετακινηθεί τελικά στον Τσίπρα ως υφυπουργός μάλιστα), Θεοδώρα Τζάκρη, (ήταν παντελώς άγνωστη όταν την έβαλε στην κυβέρνησή του ο Γιώργος) ο Άγγελος Τόλκας, (θεωρήθηκε έπλήξη όταν τον διόρισε ο Παπανδρέου υφυπουργό και αρκετοί άλλοι βεβαίως. Αλλά και η Ρεγγίνα Βάρτζελη ήταν πολύ στενή συνεργάτης του Παπανδρέου. Προσωπική του γραμματέας από τα πρώτα του βήματα στην πολιτική και διευθύντρια του γραφείου του στο Μέγαρο Μαξίμου.</p>
      <h3>Ο «συμπαθής και χαρισματικός» Αλέξης</h3>
      <p>Ένα δεύτερο στοιχείο είναι οι κατά καιρούς χαρακτηρισμοί του ίδιου του ΓΑΠ για τον Αλέξη Τσίπρα ως «συμπαθή και χαρισματικό».</p>
      <p>Ένα άλλο στοιχείο είναι οι πολιτικές θέσεις του ΓΑΠ σε μείζονα θέματα. Είναι γνωστό ότι διαφώνησε έντονα με τη γραμμή Γεννηματά για τη Συμφωνία των Πρεσπών που αποτέλεσε την αφορμή για αποχωρήσεις στελεχών από το ΚΙΝΑΛ προς τον ΣΥΡΙΖΑ.</p>
      <p>Δεν πρέπει να μας διαφύγει βεβαίως πως ο Γιώργος Παπανδρέου αποχώρησε από το ΠΑΣΟΚ, ίδρυσε το ΚΙΔΗΣΟ και με το δικό του κόμμα κατέβηκε (αποτυγχάνοντας να μπει στη Βουλή) στις κρίσιμες εκλογές τον Ιανουάριο του 2015, που οδήγησαν σε επικράτηση του Αλέξη Τσίπρα, αν και χωρίς αυτοδυναμία.</p>
      <h3>Δεν...περπατάει η διεύρυνση </h3>
      <p>Ας δούμε τώρα τί θα μπορούσε να οδηγήσει τον κ.Τσίπρα σε μία τέτοια κίνηση.</p>
      <p>Καταρχάς, δεν περπατάει η διεύρυνση του κόμματός του. Παρά τις συνεχείς περιοδείες του ίδιου. Είναι ισχνή η ανταπόκριση του κόσμου στο κάλεσμα για εγγραφή στον ΣΥΡΙΖΑ. Μάλιστα, τα στελέχη του περισσότερο ασχολούνται με τις εσωτερικές του διαφωνίες παρά με την προσέλκυση νέων μελών. Συνεπώς, χρειάζεται ένα πυροτέχνημα. Και ένα τέτοιο θα μπορούσε να θεωρήσει ο Αλέξης Τσίπρας ότι είναι ο ΓΑΠ. Φυσικά, έχει ξεχάσει ή δεν νοιάζεται που κάποτε τον έλεγε «Πινοσέτ», αφού ο προεδρος του ΣΥΡΙΖΑ δεν μας έχει συνηθίσει να στέκεται σε τέτοιες λεπτομέρειες. Κυρίως εάν κρίνει πως θα έχει κομματικό και πολιτικά προσωπικό όφελος.</p>
      <h3>Το τρικ στην σκακιέρα</h3>
      <p>Εάν εξετάσουμε αυτή την ιδέα, θα οδηγηθούμε εύκολα στο συμπέρασμα ότι μάλλον είναι ένα τρικ στην πολιτική σκακιέρα. Και αυτό διότι:</p>
      <p>- δεν υπάρχουν στο Κοινοβούλιο οι πολιτικοί συσχετισμοί για να εκλεγεί πρόεδρος ο Γιώργος. Η ΝΔ έχει τη δυνατότητα να εκλέξει τον νέο αρχηγό του κράτους μόνη της. Ανεξαρτήτως εάν το πρόσωπο που θα προτείνει ο Μητσοτάκης θα είναι από την Κεντροδεξιά ‘η απο την Κεντροαριστερά.</p>
      <p>- το ΚΙΝΑΛ, όπως λένε αξιότιστες πηγές, δεν μπορεί να ψηφίσει Γιώργο. Θα είναι αιτία κατακερματισμού, του ήδη τραυματισμένου κόμματος. Η απομάκρυνση Βενιζέλου απο την Φ. Γεννηματα, δεν μπορεί να έχει ως επόμενη κίνηση υψηλού συμβολισμού την υπερψήφιση Παπανδρέου.</p>
      <p>Ακόμη και ο Παύλος Γερουλάνος που, που τον παρουσίασε ο ΓΑΠ στην πολιτική σκηνή, διαφοροποιήθηκε μετά από τον Παπανδρέου αλλά βρίσκεται σε ρήξη με την Γεννηματα, δεν έκανε δήλωση σαφούς υποστήριξης, τουλάχιστον προς το παρόν. Αφού είπε:«Αν τον προτείνει ο κ.Τσίπρας επειδή το πιστεύει καλά κάνει και τον προτείνει, πάντα θεωρούσα και θεωρώ ότι ο κ.Παπανδρέου είναι ένας άνθρωπος με πολιτική θεώρηση με τρομερές επαφές στο εξωτερικό και θα ήταν ένας καλός Πρόεδρος σαφέστατα. Εάν ο κ.Τσίπρας έχει ένα πολιτικό σκεπτικό που κάνει μία υπερπήδηση από το Πινοσέτ που έλεγε κάποτε τον κ. Παπανδρέου, να λέει τώρα ότι κάνει για Πρόεδρος της Δημοκρατίας, αν είναι ειλικρινής αυτή η πρόθεση τότε φυσικά θα την χειροκροτήσω. Αν το κάνει για μικροκομματικούς λόγους τακτικής, τότε πραγματικά μας δείχνει τον κακό Τσίπρα που δεν μπορεί να εμπνεύσει ανθρώπους»,</p>
      <h3>Οι αντιδράσεις, οι γραφικοί και το...γέλιο</h3>
      <p>Άρα τί απομένει στον Αλέξη Τσίπρα;</p>
      <p>Να το ρίξει στην πολιτική αρένα προκειμένου να τσιμπήσει μερικούς, ελάχιστους από ότι έχει φανεί στις εκλογές από το 2015 και μετά, ψηφοφόρους. Από εκείνους που νομίζουν ότι όλοι οι Παπανδρέου είναι ίδιοι. Αλλά αυτοί είναι και ελάχιστοι και μάλλον γραφικοί. Ταυτόχρονα όμως να εισπράξει πολλές αντιδράσεις και από το κόμμα του, που δεν ξεχνούν τον ερχομό του ΔΝΤ, αλλά και αρκετό γέλιο από τη πλειοψηφία του κόσμου.</p>
    </article>
  </body>
</html>