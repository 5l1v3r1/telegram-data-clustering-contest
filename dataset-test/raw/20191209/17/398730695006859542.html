<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/per-svensson-en-kvinna-som-statsminister-aldrig-i-sverige/"/>
    <meta property="og:site_name" content="DN.SE"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Per Svensson: En kvinna som statsminister? Aldrig i Sverige"/>
    <meta property="og:description" content="Finland har fått en kvinna som statsminister, Sanna Marin. Sverige är nu det enda landet i Norden som varken haft en kvinnlig stats- eller regeringschef."/>
  </head>
  <body>
    <article>
      <h1><a href="https://www.dn.se/av/per-svensson/">Per Svensson:</a> En kvinna som statsminister? Aldrig i Sverige</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author" href="https://www.dn.se/av/per-svensson/" target="_blank">Per Svensson</a></address>
      <p>
        <b>Nu får också Finland en kvinnlig statsminister, precis som resten av Norden. Hela Norden? Nej, ett land håller fortfarande stånd mot den sortens jämställdhet.</b>
      </p>
      <p>lsland har en kvinna som statsminister, Katrín Jakobsdóttir. Norge har en kvinna som statsminister, Erna Solberg. Danmark har en kvinna som statsminister, Mette Frederiksen. Nu får ocks<a href="https://www.dn.se/nyheter/varlden/philip-teir-sanna-marin-blir-varldens-yngsta-statsminister/">å Finland en kvinna som statsminister</a>, den 34-åriga socialdemokraten och tidigare trafikministern Sanna Marin.</p>
      <p>Den svenske statsministern heter Stefan. Hans utmanare heter Ulf (eller möjligen Jimmie.)</p>
      <p><b>Sverige är nu </b>inte bara det enda landet i Norden som inte har, och heller aldrig har haft, en kvinna som statsminister. Faktum är att Sverige är medlem i en påfallande liten klubb: EU-länder som i modern tid varken haft en kvinnlig stats- eller regeringschef.</p>
      <blockquote>Jobba får de däremot gärna göra. Mycket. Så jämställda är vi.</blockquote>
      <p>Hur ska man förstå det? Sverige är ju ändå världens mest jämställda land och bedriver dessutom en ”feministisk utrikespolitik” för att lära resten av världen att bli lika jämställd. Kanske ska ”feministisk” förstås som ”särartsfeministisk”: En kvinna ska aldrig behöva vara den som ytterst bestämmer!</p>
      <p><b>Jobba får de</b> däremot gärna göra. Mycket. Så jämställda är vi. Pilutta Finland (och Norge och Danmark och Island). Utrikesministrar kan de också få bli, och finansministrar. Det är den svenska modellen, tillämpad i många svenska familjer. Hon sköter räkningarna och kontakten med släkt och vänner.</p>
      <p>Nu tror många att det blir Magdalena Andersson som tar vid när Stefan Löfven avgår. Så kan det faktiskt mycket väl bli, för om de politiska konjunkturerna håller i sig kan hon i så fall förmodligen bli partiledare utan att för den skull också behöva bli statsminister. Det är inte ens säkert att Socialdemokraterna vid den tidpunkten fortfarande kan betecknas som ett ”maktparti”. Och då kommer saken i ett helt nytt läge. Fritt fram också för kvinnor.</p>
      <p>I annat fall talar den svenska jämställdheten för Mikael Damberg eller Anders Ygeman.</p>
    </article>
  </body>
</html>