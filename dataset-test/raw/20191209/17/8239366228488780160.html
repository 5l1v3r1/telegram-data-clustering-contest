<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/articles/fk_karpaty_futbol_zi_slozamy_332729.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T17:52:00+00:00"/>
    <meta property="og:title" content="ФК &quot;Карпати&quot;: футбол зі сльозами"/>
    <meta property="og:description" content="Вчергове забути про першу шістку та боротися за збереження прописки. Кореспондент Гал-інфо аналізує виступи львівських «Карпат» в українській Прем’єр-лізі."/>
  </head>
  <body>
    <article>
      <h1>ФК "Карпати": футбол зі сльозами</h1>
      <h2>Вчергове забути про першу шістку та боротися за збереження прописки. Кореспондент Гал-інфо аналізує виступи львівських «Карпат» в українській Прем’єр-лізі.</h2>
      <address>
        <time datetime="2019-12-09T17:52:00+00:00">09 Dec 2019, 17:52</time>
      </address>
      <figure>
        <img src="https://galinfo.com.ua/media/gallery/intxt/k/a/karpaty_vorskla.jpg"/>
        <figcaption>Львівські "Карпати" обіграли подтавську "Ворсклу" з рахунком 2:1. Фото: ФК ʺКарпатиʺ</figcaption>
      </figure>
      <p>Сто днів на посаді. Заведено вважати, що це – благодатний час, щоб підбивати перші підсумки. Третього вересня Роман Санжар відкрив нову сторінку у власній тренерській кар'єрі, очоливши львів'ян, а 12 грудня якраз виповниться тих сто днів на новій посаді для Романа Санжара. Чого ж досягнули тренер і команда та чи чекати вболівальникам на міцну атакувальну «зелено-білу» команду?</p>
      <p>
        <b>Результати</b>
      </p>
      <p>Стартував Роман Санжар у «Карпатах» з перемоги: у матчі 7 туру була бита «Ворскла». Полтавчан тоді саме починало лихоманити після непоганого старту. Між перемогою над «Колосом» наприкінці листопада та попереднім матчем з переможним результатом пройшло більше трьох місяців.</p>
      <p>Повернімося до «Карпат». За десять турів, що минули між двома матчами з полтавчанами, львів’яни виграли аж... 0 (!) разів. Лише 3 нічиї, зокрема вирвані наприкінці ігор з «Маріуполем» та «Динамо», та 7 поразок. Різниця м’ячів – 8:22. Більше, ніж два пропущених голи в середньому за гру. І це можна було би пробачити, якби команда грала в суператакувальний футбол, де головним принципом є «ви заб’єте скільки зможете, а ми – більше», але ж ні. Ще важливим фактором є те, хто забиває голи і як. Єдиним взяттям воріт від нападника став гол Бойчука в матчі проти «Десни».</p>
      <p>
        <b>Гравці</b>
      </p>
      <p>Когось ще дивує літнє засилля клубу новачками? Покупка маловідомих гравців щоразу сприймається як той факт, що селекційна служба «Карпат» має широку базу гравців та вміє знаходити нові імена. А вже ближче до зими виявляється, що це – вистріли навмання. Адже вибірка з двох десятків футболістів обов’язково дасть 1-2, хто зможе затриматися в клубі. З першої латиноамериканської хвилі таким виявився Ді Франко. Хто з групи «Літо2019» залишиться в клубі – питання, на яке поки немає однозначної відповіді. Непогано виглядав Жоао Дженнінгс, при діях на чужій половині поля результат міг принести Марвін Мартінш, але в обороні він часто «привозив». Окремі гравці вже покинули клуб: швидкий відхід Франьо Прце чи Мелвіна Лоренцена взагалі важко коментувати. Чи варто звинувачувати в цьому Санжара? Ні, адже він прийшов вже після закриття трансферного вікна.</p>
      <p>Проте, йому можна дорікнути, адже «бачили очі що купували». Очоливши клуб, Роман Санжар розумів, що, як мінімум до зими, доведеться працювати саме з цими гравцями. Єгор Назарина — крапля позитиву в цьому морі розчарувань. Він – найкращий бомбардир команди в сезоні. І цілком можливо, що по закінченню сезону українець вдруге відправиться підкорювати закордонний чемпіонат. Зараз права на хавбека належать бельгійському «Антверпену», але у «Карпат» є можливість викупу гравця. Тож «леви» зможуть заробити на перепродажі Назарини вже влітку. Лише б він продовжував грати так, як в останніх турах.</p>
      <p>
        <b>«Внутрішня кухня»</b>
      </p>
      <p>Олег Смалійчук – ім’я, кожен твіт якого, кожен пост в соцмережах стає інформаційним приводом. Їхні з відомим футбольним журналістом Віктором Вацком перепалки в соціальних демонструють те, що між менеджментом різних періодів існують недомовки. А відхід з клубу функціонерів, зміна політики клубу кожні півтора-два роки свідчить про нездорову атмосферу в клубі загалом.</p>
      <p>І нехай від фрази про те, що вболівальники це — вівці, минуло вже достатньо часу, кількість людей на трибунах не більшає. Це — наслідок просто гримучої суміші з поганих результатів, незрозумілих покупок та дивних дій керівництва. Іншими словами, вболівальники просто не бачать сенсу відвідувати матчі клубу, що не має чіткої стратегії та планів на майбутнє.</p>
      <p>
        <b>Майбутнє</b>
      </p>
      <p>Є два шляхи, один з яких передбачає збереження місця в найвищому дивізіоні українського футболу, а інший – виліт в Першу лігу.</p>
      <p>Шлях 1. Взимку для підсилення команди запрошують кількох гравців з досвідом гри в Україні та виступами за команди Романа Санжара. Відхід від декларованого атакувального футболу та максимальний фокус на результат. У матчах другої шістки, як показує досвід кількох попередніх сезонів, часто є команди, які відбувають номер, відверто дограючи сезон на холостих обертах. Здобутий в цих іграх результат з великою ймовірністю стане достатнім очковим багажем для того, щоби не вилетіти. Адже плей-оф з командою Першої ліги є небажаним через велику концентрацію сильних і зіграних команд в другому за силою дивізіоні українського футболу.</p>
      <p>Шлях 2. Клуб відмовляється від запрошення нових гравців та вибудовує довгостроковий план з розвитку клубу. Не декларувати новий курс, а справді почати його втілювати. Разом з тим варто переосмислити і роль головного тренера. Варто змиритися з фактом, що повернення в найвищий дивізіон може не відбутися. Змиритися з тим, що результат відійде на другий план. Натомість, зосередитися на максимальній комерціалізації проекту в майбутньому. Дитячу академію довести до рівня, за якого щороку можна буде заробляти на продажі власних вихованців. Зменшення зарплатної відомості гравців можна використати задля тестування та впровадження справді активної роботи з вболівальниками. Проте, є одне важливе але. Такий розвиток подій передбачає факт дотаційного фінансування від власника. А «Карпати» лише нещодавно заявляли про те, що клуб може зникнути з футбольної мапи України. Тому «Шлях 2» зараз є радше утопією.</p>
      <p>Фанатам «Карпат», під час такої невтішної серії без перемог, можна побажати лише одного: зліться, але не переставайте любити.</p>
      <p><b>Тарас Жеребецький</b>, <a href="http://galinfo.com.ua/">Гал-інфо</a></p>
    </article>
  </body>
</html>