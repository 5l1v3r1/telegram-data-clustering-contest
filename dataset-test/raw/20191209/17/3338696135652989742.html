<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://telewizjarepublika.pl/niemieckie-obozy-na-obecnej-mapie-polski-przedsadowe-wezwanie-do-netflixa-ktory-obiecywal-a-nie-zrobil-nic,88490.html"/>
    <meta property="og:site_name" content="telewizjarepublika.pl"/>
    <meta property="article:published_time" content="2019-12-09T17:31:00+00:00"/>
    <meta property="og:title" content="Niemieckie obozy na obecnej mapie Polski. Przedsądowe wezwanie do Netflixa, który obiecywał, a nie zrobił nic!"/>
    <meta property="og:description" content="Stowarzyszenie Patria Nostra wezwało Netflixa, aby w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski."/>
  </head>
  <body>
    <article>
      <h1>Niemieckie obozy na obecnej mapie Polski. Przedsądowe wezwanie do Netflixa, który obiecywał, a nie zrobił nic!</h1>
      <h2>Stowarzyszenie Patria Nostra wezwało Netflixa, aby w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski.</h2>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author" href="https://telewizjarepublika.pl/K.B." target="_blank">K.B.</a></address>
      <p>Mec. Lech Obara, prezes Stowarzyszenia Patria Nostra, poinformował w poniedziałek, że stowarzyszenie wysłało wezwanie przedsądowe do Netflixa, amerykańskiej platformy oferującej dostęp do filmów i seriali.<br/><br/>Miniserial dokumentalny "Iwan Groźny z Treblinki" (oryginalny tytuł: "The Devil Next Door") opowiada o Iwanie Demianiuku, ukraińskim zbrodniarzu wojennym, strażniku obozu zagłady w Treblince podczas II wojny światowej. W pierwszym odcinku serialu pokazano mapę Polski w dzisiejszych granicach z zaznaczonymi obozami zagłady, m.in. Auschwitz, Sobiborem, Treblinką i Płaszowem. Na amerykańską produkcję zareagował m.in. premier Mateusz Morawiecki i polski MSZ.<br/><br/>Jak argumentowało w poniedziałek stowarzyszenie Patria Nostra, "14 listopada 2019 r. na Twitterze - po apelach polskiego Ministerstwa Spraw Zagranicznych, Instytutu Pamięci Narodowej i samego Premiera RP Mateusza Morawieckiego, a także wielu stowarzyszeń i fundacji, Netflix zapewniał, że do map przedstawionych w serialu dokumentalnym "Iwan Groźny z Treblinki" dodany zostanie tekst, wyjaśniający, że »obozy zagłady i koncentracyjne były zbudowane i prowadzone przez okupujący Polskę niemiecki reżim nazistowski»".<br/><br/>- To zobowiązanie nie zostało do tej pory wykonane - wskazało stowarzyszenie.</p>
      <p>W wezwaniu przedsądowym stowarzyszenie Patria Nostra napisało, iż "od lat walczy o dobre imię Polski za granicą, m. in. monitorując media i prowadząc kampanię informacyjną".<br/><br/>"Nie sposób nie zauważyć, że wspomniana nieprawdziwa mapa w serialu Netflixa wpisuje się w trend fałszowania historii. (...)Sugeruje, że Polska była odpowiedzialna za założenie i prowadzenie obozów. Stanowi to fałszywy kod pamięci, który wdrukowuje z gruntu nieprawdziwe twierdzenia w świadomość tych, którzy takie treści zobaczyli. Jest to bardzo krzywdzące dla naszego kraju, który przecież tak bardzo ucierpiał podczas II Wojny Światowej. W niemieckich obozach koncentracyjnych najliczniej – po Żydach – ginęli właśnie Polacy" - napisano w wezwaniu przedsądowym.<br/><br/>Stowarzyszenie żąda usunięcia mapy pojawiającej się w serialu, a przedstawiającej lokalizację niemieckich nazistowskich obozów koncentracyjnych i obozów zagłady w Auschwitz, Sobiborze, Treblince i Płaszowie w ramach obecnej granicy Polski.<br/><br/>Chce także zamieszczenia w materiale filmowym jednoznacznej informacji, że wspomniane wyżej obozy były zakładane i prowadzone przez Niemców na terenach okupowanej Polski oraz przeprosin. Domaga się również zapłacenia na rzecz Polskiego Związku Byłych Więźniów Politycznych Hitlerowskich Więzień i Obozów Koncentracyjnych kwoty 1 euro.</p>
    </article>
  </body>
</html>