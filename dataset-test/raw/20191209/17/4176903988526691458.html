<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/poljska-otpustena-direktorka-zbog-teroristicke-vezbe/"/>
    <meta property="og:site_name" content="Krstarica"/>
    <meta property="article:published_time" content="2019-12-09T17:36:00+00:00"/>
    <meta property="og:title" content="Poljska: Otpuštena direktorka zbog terorističke vežbe"/>
    <meta property="og:description" content="VARŠAVA - Vlasti na severoistoku Poljske saopštile su da je direktorka osnovne škole otpuštena jer je organizovala vežbu na kojoj je simuliran"/>
  </head>
  <body>
    <article>
      <h1>Poljska: Otpuštena direktorka zbog terorističke vežbe</h1>
      <address><time datetime="2019-12-09T17:36:00+00:00">09 Dec 2019, 17:36</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524329-750x430.jpg"/>
        <figcaption>Foto: Tanjug/pixabay.com, ilustracija</figcaption>
      </figure>
      <p>VARŠAVA – Vlasti na severoistoku Poljske saopštile su da je direktorka osnovne škole otpuštena jer je organizovala vežbu na kojoj je simuliran teroristički napad koju su đaci shvatili kao stvarnu, kao i da su angažovani psiholozi za rad sa traumatizovanom decom.</p>
      <p>Direktorka škole u gradu Barčevo angažovala je 14. novembra lokalnu firmu za obezbeđenje da organizuje vežbu za učenike kako bi znali kako da se ponašaju tokom terorističkog napada, ali nije obavestila učenike ni nastavnike da će se vežba održati, prenosi AP.</p>
      <p>Mnogi učenici starosti između 10 i 14 godina uspaničili su se i počeli da plaču kada su muškarci u kamuflažnoj uniformi sa maskama na licu i lažnim puškama ušli u školu i počeli da bacaju lažne praskave bombe.</p>
      <p>Gradonačelnik Barčeva rekao je da je direktorka izložila decu nepotrebnoj traumi, iako je znala da je nekima potrebna posebna psihološka nega.</p>
      <p>Firma koja je izvela vežbu saopštila je da nisu znali da deca nisu upozorena da će se vežba održati, a neki roditelji su rekli da se njihova deca plaše da se vrate u školu, da idu na ekskurziju, čak i da spavaju sami.</p>
      <p>Prosvetne vlasti su se isto oglasile povodom ovog slučaja i saopštile da je na direktorima škola da li će održati ovakve vežbe.</p>
      <p>(Tanjug)</p>
    </article>
  </body>
</html>