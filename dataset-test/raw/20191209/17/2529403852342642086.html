<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/esplode-lescavatore-vicino-al-vigneto-contestato-220694"/>
    <meta property="og:site_name" content="Oggi Treviso"/>
    <meta property="article:published_time" content="2019-12-09T17:11:04+00:00"/>
    <meta property="og:title" content="Esplode l'escavatore vicino al vigneto contestato"/>
    <meta property="og:description" content="MIANE – Sconcerto ma anche indignazione da parte dei residenti di via Rive a Premaor dopo che un piccolo scavatore, usato da chi sta lavorando al vicino vigneto, ha preso fuoco"/>
  </head>
  <body>
    <article>
      <h1>Esplode l'escavatore vicino al vigneto contestato</h1>
      <h2>Il comitato risponde alle accuse: "Se doloso noi i primi ad essere danneggiati"</h2>
      <address><time datetime="2019-12-09T17:11:04+00:00">09 Dec 2019, 17:11</time> by <a rel="author" href="http://oggitreviso.it/archivio/news/giornalista/23291" target="_blank">Ingrid Feltrin Jefwa</a></address>
      <p><b>MIANE </b>– Sconcerto ma anche indignazione da parte dei residenti di <b>via Rive a Premaor</b> dopo che un piccolo scavatore, usato da chi sta lavorando al vicino vigneto, <b>ha preso fuoco</b>. Il mezzo si trovata a ricovero in un edificio al grezzo quando sono divampate le fiamme, con la conseguente esplosione del carburante. Ad ora<b> non è dato sapere se l’accaduto sia doloso o accidentale</b>, di certo dopo il fatto <b>qualcuno ha puntato il dito sulle famiglie che da mesi si oppongono al vigneto</b>.<br/><br/><b>Fabio Magro, presidente del comitato di residenti</b> che ha chiesto il blocco del vigneto, interpellato sulla vicenda spiega che: “Siamo allibiti. Se fosse doloso, cosa non dimostrata ad ora, <b>i primi a esserne danneggiati siamo proprio noi</b>, come si può anche solo pensare che dei cittadini in virtù del fatto che hanno democraticamente e civilmente manifestato il loro dissenso possano compiere azioni violente”.<br/><br/>Il <b>presidente </b>spiega poi che è stato informato dell’accaduto dai vicini, visto che per motivi lavorativi era a <b>Conegliano</b>: “Mi hanno raccontato di aver sentito un esplosione e quando hanno capito cosa era accaduto mi hanno subito telefonato sconcertati, per avvisarmi. Va detto che <b>prima di chiamare me avevano telefonato ai vigili del fuoco e non solo</b>, perché pur se siamo in causa con la proprietà, per ovvie ragioni di civiltà <b>hanno telefonato pure ai proprietari del fondo, per comunicargli quanto era successo</b>”.<br/><br/>Quanto alle accuse che alcuni gli hanno mosso sui social <b>Magro è sconcertato e indignato</b>: “A nome del comitato e personale <b>condanno fermamente qualsiasi violenza</b> e non posso accettare che ci vengano mosse accuse simili!”. Nei giorni precedenti tra l’altro il presidente aveva avuto un <b>civile scambio d’opinione sui social con la deputata Angela Colmellere</b> e proprio dalla <b>pagina social della parlamentare sono state mosse da taluni delle accuse personali a Magro</b> e a quanti si oppongono al vigneto.</p>
      <related>
        <h4>Dello stesso argomento</h4>
        <a href="http://oggitreviso.it/sfogo-di-una-mamma-dopo-lesplosione-premaor-non-siamo-terroristi-220712"/>
        <a href="http://oggitreviso.it/tar-su-vigneto-di-premaor-%E2%80%9Cno-allo-stop-dei-lavori-ma-servono-pi%C3%B9-controlli%E2%80%9D-220574"/>
        <a href="http://oggitreviso.it/paziente-brucia-suo-letto-ospedale-220434"/>
        <a href="http://oggitreviso.it/incendio-allinterno-di-un-laboratorio-ad-altivole-intaccato-dalle-fiamme-anche-un-appartamento"/>
        <a href="http://oggitreviso.it/grave-incendio-una-bombola-di-gas-esplode-ferito-un-40enne-219681"/>
        <a href="http://oggitreviso.it/quel-vigneto-va-fermato-residenti-fanno-ricorso-al-tar-219429"/>
        <a href="http://oggitreviso.it/incendio-montebelluna-una-famiglia-ritorna-casa-dopo-grande-paura-219159"/>
        <a href="http://oggitreviso.it/frana-collina-miane-colpa-del-nuovo-vigneto-218917"/>
        <a href="http://oggitreviso.it/%E2%80%9Cincendio-alla-sidernorio-di-riese-non-c%C3%A8-nessun-inquinamento%E2%80%9D-218449"/>
        <a href="http://oggitreviso.it/brucia-un-auto-nel-parcheggio-del-condominio-evacuate-40-persone-218190"/>
      </related>
    </article>
  </body>
</html>