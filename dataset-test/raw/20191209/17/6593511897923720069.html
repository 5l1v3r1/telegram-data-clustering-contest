<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958321"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T17:21:00+00:00"/>
    <meta property="og:title" content="Изписаха пациента с първата белодробна трансплантация в България"/>
    <meta property="og:description" content="Пациентът с първата белодробна трансплантация, извършена в България, бе изписан от УБ „Лозенец“. 70-годишният Мариян, който в края на октомври 2019 г. получи нов шанс за живот"/>
  </head>
  <body>
    <article>
      <h1>Изписаха пациента с първата белодробна трансплантация в България</h1>
      <address><time datetime="2019-12-09T17:21:00+00:00">09 Dec 2019, 17:21</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Пациентът с първата белодробна трансплантация, извършена в България, бе изписан от УБ „Лозенец“. 70-годишният Мариян, който в края на октомври 2019 г. получи нов шанс за живот, вече е с много добри жизнени показатели и се завърна у дома.</p>
      <p>„Изключително благодарен съм на целия екип на болница „Лозенец“ и проф. Любомир Спасов за грижите и вниманието. За мен сега животът започва отначало и нямам думи, с които за изразя признателността си към лекарския екип за този втори шанс.“ – сподели Мариян по време на изписването си, на което присъстваха всички лекари, взели участие в белодробната трасплантация и лечението му.</p>
      <p><a href="https://www.24chasa.bg/novini/article/7732099"><b>Белодробната трансплантация на Мариян бе извършена на 26 октомври тази година от екип на УБ „Лозенец“, ръководен от проф. д-р Любомир Спасов</b></a>, и с участието на д-р Игор Тодораке от университетската болница в Хановер. Трансплантацията продължи около 6 часа.</p>
      <p>2019 г. се утвърди като знакова за българската хирургия, като освен първата белодробна трансплантация, тази година се навършиха 15 години от първата извършена трансплантация на черен дроб в България. През ноември 2004 г. малката Памела Пекова стана първият пациент с присаден черен дроб в България. Това се случва, когато тя е едва на 7 месеца. Тогава трансплантацията е извършена от проф. д-р Любомир Спасов и екипа на УБ „Лозенец“ с участието на проф. Масимо Малаго.</p>
      <p>Към днешна дата екипът на УБ „Лозенец“ има извършени 237 трансплантации на черен дроб, бъбрек, сърце и бял дроб.</p>
      <p>Първата белодробна трансплантация в България през тази година, както и първата трансплантация на черен дроб преди 15 години – и двете в Университетска болница „Лозенец“, са безспорен пробив на медицината в страната и оставят трайни следи в нейната най-нова история.</p>
    </article>
  </body>
</html>