<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rynekzdrowia.pl/Finanse-i-zarzadzanie/Krakow-nocna-opieka-stomatologiczna-mozliwa-ale-daleko,200821,1.html"/>
    <meta property="og:site_name" content="www.rynekzdrowia.pl"/>
    <meta property="article:published_time" content="2019-12-09T17:04:00+00:00"/>
    <meta property="og:title" content="Kraków: nocna opieka stomatologiczna możliwa, ale daleko"/>
    <meta property="og:description" content="Mieszkańcy Krakowa od ponad dwóch lat są pozbawieni doraźnej opieki stomatologów. Od grudnia tego roku krakowianie z bólem zęba mogą się zgłosić do przychodni oddalonej 50 km od stolicy Małopolski."/>
  </head>
  <body>
    <article>
      <h1>Kraków: nocna opieka stomatologiczna możliwa, ale daleko</h1>
      <address><time datetime="2019-12-09T17:04:00+00:00">09 Dec 2019, 17:04</time> by <a rel="author">Nasze Miasto/Rynek Zdrowia</a></address>
      <p>
        <b>Mieszkańcy Krakowa od ponad dwóch lat są pozbawieni doraźnej opieki stomatologów. Od grudnia tego roku krakowianie z bólem zęba mogą się zgłosić do przychodni oddalonej 50 km od stolicy Małopolski.</b>
      </p>
      <p>Ostatnią przychodnią, która do czerwca 2017 r. świadczyła w Krakowie nocną i świąteczną pomoc stomatologiczną była przychodnia Stomedyk. Małopolski Oddział Wojewódzki Narodowego Funduszu Zdrowia kilkakrotnie próbował podpisać umowę na nocną i świąteczną pomoc stomatologiczną ze świadczeniodawcą z Krakowa. Niestety chętnych na te usługi nie było.</p>
      <p>Dopiero w listopadzie br. płatnikowi udało się podpisać kontrakt z przychodnią stomatologiczną. Jedyna oferta, która wpłynęła do NFZ została złożona przez Centrum Medyczne WIK Siepraw, którego lekarz nocą i w święta przyjmuje chorych we wsi Trzebunia (powiat myślenicki), oddalonej od Krakowa o blisko 50 km. Umowa ma obowiązywać do czerwca 2023 r.</p>
      <p>Trzebuńskiemu gabinetowi powierzono to zadanie w ramach konkursu ogłoszonego pod koniec października po tym, jak z doraźnego leczenia zębów Małopolan zrezygnowało Mościckie Centrum Medyczne, działające w Tarnowie.</p>
      <p>NFZ chcąc zachęcić świadczeniodawców próbuje podnosić stawki. W 2018 r. kwotę wypłacaną przychodni za jeden doraźny, 12-godzinny dyżur podniósł z 600 zł do 800 zł. Teraz dołożył kolejne 100 zł. Jak wyjaśnia przedstawiciel MOW NFZ, to najwyższa stawka jaką zaproponował oddział wojewódzki Funduszu.</p>
      <p>Więcej: krakow.naszemiasto.pl</p>
    </article>
  </body>
</html>