<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840347-uryad-finlyandiyi-ocholit-naymolodshiy-v-sviti-premyer-ministr-zhinka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T17:23:00+00:00"/>
    <meta property="og:title" content="Уряд Фінляндії очолить наймолодша в світі прем'єр-міністр"/>
    <meta property="og:description" content="КИЇВ. 9 грудня. УНН. Кабінет міністрів Фінляндії очолить наймолодша прем'єр-міністр в світі - 34-річна Санна Марін, яка обіймала посаду міністра транспорту і …"/>
  </head>
  <body>
    <article>
      <h1>Уряд Фінляндії очолить наймолодша в світі прем'єр-міністр</h1>
      <address><time datetime="2019-12-09T17:23:00+00:00">09 Dec 2019, 17:23</time> by <a rel="author">Наталія Рябцева</a></address>
      <p><b>КИЇВ. 9 грудня. УНН.</b> Кабінет міністрів Фінляндії очолить наймолодша прем'єр-міністр в світі - 34-річна Санна Марін, яка обіймала посаду міністра транспорту і зв'язку. Як очікується, Марін вступить на нову посаду на цьому тижні і стане третім прем'єр-міністром - жінкою з 75 глав уряду Фінляндії. Про це передає <b>УНН</b> із посиланням на <a href="https://news.sky.com/">Sky News.</a></p>
      <p>"Познайомтеся з жінкою, яка скоро стане наймолодшим прем'єр-міністром у світі. Санні Марін 34 роки, і вона стане третьою в історії жінкою-прем'єр-міністром Фінляндії, коли її приведуть до присяги", - пишуть у виданні.</p>
      <p>Так, Санна Марін, яка зараз займає посаду міністра транспорту і зв'язку країни, була призначена на вищу посаду в неділю. Рада уповноважених і парламентська фракція правлячої Соціал-демократичної партії Фінляндії прийняли рішення обрати її кандидатом на пост глави уряду. Як очікується, Марін вступить на нову посаду на цьому тижні.</p>
      <p>Політики повинні схвалити призначення Марін і її уряду на цьому тижні, щоб вона могла представляти Фінляндію на саміті лідерів ЄС в Брюсселі, який починається у четвер.</p>
      <p>Відзначимо, що Марін очолить уряд п'яти партій, лідерами кожної з яких є жінки.</p>
      <p>Також Марін обійде наймолодого (наразі) главу уряду в світі - українського прем'єра Олексія Гончарука (35 років).</p>
      <p>Нагадаємо, прем'єр-міністр Фінляндії, лідер Соціал-демократичної партії Антті Рінне у вівторок подав президенту країни Саулі Нііністьо <a href="https://www.unn.com.ua/ru/news/1839197-premyer-ministr-finlyandiyi-podav-u-vidstavku">прохання про відставку, і воно було схвалено</a>.</p>
    </article>
  </body>
</html>