<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/technozone/430360-vietnamski-hakeri-udarili-bmw"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T17:41:00+00:00"/>
    <meta property="og:title" content="Виетнамски хакери ударили BMW"/>
    <meta property="og:description" content="Хакерска група от Виетнам с името OceanLotus е атакувала компютърните мрежи на BMW, съобщава automobil-industrie.vogel.de. От немския концерн открили следи от неупълномощен достъп в сървърите си още през пролетта, но се е наложило експертите по ки"/>
  </head>
  <body>
    <article>
      <h1>Виетнамски хакери ударили BMW</h1>
      <address><time datetime="2019-12-09T17:41:00+00:00">09 Dec 2019, 17:41</time> by <a rel="author" href="https://fakti.bg/author/georgi-kasabov" target="_blank">Георги Касабов</a></address>
      <p>Хакерска група от Виетнам с името OceanLotus е атакувала компютърните мрежи на BMW, съобщава automobil-industrie.vogel.de. От немския концерн открили следи от неупълномощен достъп в сървърите си още през пролетта, но се е наложило експертите по киберсигурност на производителя да следят дейността на хакерите няколко месеца преди да открият надежден начин за защита.</p>
      <p>Известно е, че членове на OceanLotus са успели да заразят <a href="https://bazar.bg/obiavi/nastolni-kompyutri">компютри</a> на BMW с троянския софтуер Cobalt Strike, което им е позволило да шпионират и да контролират машините дистанционно. От концерна отказват да коментират темата и не се знае дали е изтекла секретна информация от сървърите в щабквартирата в Мюнхен.</p>
      <p>Германската асоциация за киберсигурност не изключва възможността хакерската атака да е свързана с дебюта на виетнамската марка Vinfast и да е координирана на правителствено равнище. Новосъздаденият производител от азиатската страна се готви за старта на серийното <a href="https://www.google.bg/search?q=%D0%BF%D1%80%D0%BE%D0%B8%D0%B7%D0%B2%D0%BE%D0%B4%D1%81%D1%82%D0%B2%D0%BE+%D0%B7%D0%B0%D0%BF%D0%BB%D0%B0%D1%82%D0%B0">производство</a> на два модела по лиценз на BMW. Седанът е построен на платформата на 5er F10, а кросоувърът - на X5 F15.</p>
    </article>
  </body>
</html>