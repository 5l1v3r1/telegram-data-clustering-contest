<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/spectacolele-regele-lear-si-livada-de-visini-montate-de-david-doiashvili-revin-la-tnb-cu-mai-multe-modificari-1922405709002019121719193956"/>
    <meta property="og:site_name" content="News.ro"/>
    <meta property="article:published_time" content="2019-12-09T17:57:00+00:00"/>
    <meta property="og:title" content="Spectacolele „Regele Lear” şi „Livada de vişini”, montate de David Doiashvili, revin la TNB cu mai multe modificări"/>
    <meta property="og:description" content="Spectacolele „Regele Lear” şi „Livada de vişini”, ambele purtând semnătura regizorului georgian David Doiashvili, revin pe scena Teatrului Naţional Bucureşti la finalul acestui an, cu câteva schimbări importante."/>
  </head>
  <body>
    <article>
      <h1>Spectacolele „Regele Lear” şi „Livada de vişini”, montate de David Doiashvili, revin la TNB cu mai multe modificări</h1>
      <address><time datetime="2019-12-09T17:57:00+00:00">09 Dec 2019, 17:57</time> by <a rel="author">Patricia Marinescu</a></address>
      <p>
        <b>Spectacolele „Regele Lear” şi „Livada de vişini”, ambele purtând semnătura regizorului georgian David Doiashvili, revin pe scena Teatrului Naţional Bucureşti la finalul acestui an, cu câteva schimbări importante.</b>
      </p>
      <p>În prima reprezentaţie „Regele Lear” din actuala stagiune, programată pentru 19 decembrie, ora 19.00, în Sala Mare, doi dintre actorii teatrului vor debuta în rolurile Cordelia şi regele Franţei.</p>
      <p>Rolul Cordelia, deţinut până în prezent de Crina Semciuc, va fi jucat de acum înainte şi de Alexandra Sălceanu. Rolul regelui Franţei îi prilejuieşte lui Mihai Munteniţă, recent cooptat în trupa TNB, întâlnirea cu o nouă partitură şi cu o nouă viziune regizorală.</p>
      <p>Ei se alătură distribuţiei din care fac parte Mihai Constantin, Marius Manole, Ioan Andrei Ionescu, Gavril Pătru, Istvan Teglas, Monica Davidescu, Raluca Aprodu, Tudor Aron Istodor, Lari Giorgescu, Silviu Mircescu, Rareş Andrici şi Pavel Ulici.</p>
      <p>„Livada de vişini”, care a avut premiera internaţională în octombrie 2017 la Tbilisi International Festival, va fi mutat de pe scena mare în Sala Studio. Spectacolul, la care spectatorii stăteau pe scenă, va fi prezentat în formula „italiană”, cea mai familiară pentru public.</p>
      <figure>
        <img src="https://i0.1616.ro/media/2/2701/33658/19193956/2/livada-devisini.jpg?width=540"/>
        <figcaption>„Livada de vişini”</figcaption>
      </figure>
      <p>În plus, au avut loc câteva schimbări de distribuţie. În rolul Aniei va evolua şi Alexandra Sălceanu, Lari Giorgescu îi va da viaţă lui Epihodov, iar Ionuţ Toader va fi Trofimov.</p>
      <p>„Livada de vişini” va fi jucat pe 21 şi 22 decembrie (cu Monica Davidescu, respectiv Irina Movilă în rolul principal feminin). Ambele reprezentaţii sunt programate să înceapă la ora 19.00.</p>
      <p>Biletele pot fi cumpărate de la casa de bilete TNB, din foaierul Sălii Mari, precum şi online, de pe mystage.ro.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>