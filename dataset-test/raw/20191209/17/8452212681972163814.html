<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/citu-pus-la-zid-in-senat/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T17:15:57+00:00"/>
    <meta property="og:title" content="Moţiunea a trecut, Cîţu rămâne"/>
    <meta property="og:description" content="Senatorii dezbat moțiunea simplă depusă de PSD la adresa ministrului de Finanțe, Florin Cîțu. PSD îl acuză pe ministru că a promovat o rectificare bugetară negativă și că a împrumutat România cu 3,4 miliarde de lei după doar două săptămâni de la preluarea mandatului."/>
  </head>
  <body>
    <article>
      <h1>Moţiunea a trecut, Cîţu rămâne</h1>
      <address><time datetime="2019-12-09T17:15:57+00:00">09 Dec 2019, 17:15</time> by <a rel="author">(R.C.)</a></address>
      <p>UPDATE Premierul Ludovic Orban a declarat că nu îl va demite pe Florin Cîţu şi că nu permite PSD să-l judece pe ministrul Finanţelor</p>
      <p>UPDATE Senatorii au adoptat, luni, moțiunea simplă depusă de PSD la adresa ministrului de Finanțe Florin Cîțu.<br/>Moțiunea simplă la adresa lui Florin Cîțu a trecut cu 59 de voturi „pentru”, 56 de voturi „împotrivă” și două abțineri.<br/>Votul a fost unul secret, electronic.<br/>Potrivit regulamentului Senatului, moţiunea simplă exprimă poziţia Senatului într-o anumită problemă de politică internă sau externă ori, după caz, cu privire la o problemă ce a făcut obiectul unei interpelări.</p>
      <p>Senatorii dezbat moțiunea simplă depusă de PSD la adresa ministrului de Finanțe, Florin Cîțu. PSD îl acuză pe ministru că a promovat o rectificare bugetară negativă și că a împrumutat România cu 3,4 miliarde de lei după doar două săptămâni de la preluarea mandatului.</p>
      <p>„Guvernul s-a instalat, efectul energizantului a trecut și iată că la fix o lună niciuna dintre aceste măsuri – care fantastice, care sarcastice – nu doar că nu a fost luată, dar nici măcar nu are vreo urmă de proiect în vreun stadiu de implementare! În fapt, singura „certitudine” după învestirea guvernului Orban și instalarea dlui. Cîțu la finanțe este, în acest moment, scăderea leului în raport cu euro și dolarul american, ceea ce se va traduce pentru populația României în creșterea facturilor, a prețurilor bunurilor și tarifelor la servicii, a ratelor la creditele bancare și inflație. Cursul de schimb leu / euro și leu / dolar tinde să ajungă la maxime istorice. Băncile vând cu 4,79- 4,85 lei per euro. Dolarul creşte si el conform cotațiilor stabilite pe piețele internaționale în raport cu euro. Deprecierea leului arată însă că investitorii nu privesc cu încredere viitorul României după venirea PNL la guvernare. Astfel, luna noiembrie a venit cu recorduri de depreciere monedei naționale, iar principala cauza este inconștiența declarațiilor publice făcute de domnul Cîțu, din postura de ministru de finanțe”, se arată în textul moțiunii de cenzură.</p>
      <p>Social-democrații îl acuză pe Florin Cîțu, astfel, că la o lună de la învestirea Guvernului nu a luat nicio măsură pozitivă, așa cum anunțase la preluarea mandatului de ministru.</p>
      <p>PSD îl acuză pe Cîțu că a împrumutat România, la nici două săptămâni de la preluarea mandatului de ministru, cu 3,4 miliarde de lei.</p>
      <p>„Pentru că în luna în care s-a instalat la Ministerul Finanțelor Publice, la nici două săptămâni de când a preluat portofoliul, Ministrul Cîțu a împrumutat România cu 3,4 miliarde lei, o sumă uriașă, la care se adaugă împrumuturi în valoare de 338 milioane euro. Mai grav este că a făcut acest lucru la niște costuri uriașe. Iată cum arată disecția costrurilor la care s-au împrumutat profesioniștii din PNL: pentru obligațiunile la 10 ani, dobânda plătită de guvern a crescut de la 4,23%, la 4,55%, adică o creștere cu 32 puncte de bază, iar pentru titlurile de stat în lei, pe termen scurt (40 – 60 de luni), dobânzile au crescut de la 3,55% la 4,09%, adică o creștere cu peste 54 puncte de bază. Asta arată încrederea pe care sistemul financiar o are în PNL sau trădează faptul că, prin declarațiile și poziționarea lor, liberalii au îngenuncheat România, pur și simplu?”, se arată în textul moțiunii.</p>
      <p>O altă nemulțumire a PSD vizează rectificarea bugetară negativă promovată de Florin Cîțu.</p>
      <p>„Pe termen scurt și cât se poate de concret, atât ne-a costat împăunarea dlui Cîțu în lupta sa cu PSD, dar și iresponsabilitatea declarației cu metafora bugetelor paralele. Peste toate acestea se adaugă și rectificarea bugetară negativă promovată de Ministrul Cîțu al Finanțelor și îmbrățișată de toți miniștrii PNL. O rectificare negativă care nu doar că putea fi evitată, așa cum au arătat toți specialiștii adevărați în economie, dar care a fost inițial promovată pentru a justifica austeritatea care va urma”, se arată în documentul consultat.</p>
      <p>Social-democrații susțin, în moțiunea simplă depusă, că Florin Cîțu este împotriva monedei naționale.</p>
      <p>„Singura realitate este că atât timp cât Cîțu vorbește public, economia românească are de suferit. Să îl bănuim pe domnul Cîțu de neștiință sau de neînțelegerea modului în care funcționează piața valutară sau să ne întrebăm dacă acum, din poziția de ales al poporului român și de înalt demnitar al statului român, este jucător activ împotriva monedei naționale, ajutând speculatorii de pe piața valutară să facă profituri importante pe spinarea românilor de rând? Bănuim că deprecierea monedei naționale a mai fost domolită de BNR, oficialii băncii centrale încercând să calmeze piețele prin declarații publice, “moral suation” si nu numai”, se mai arată în textul moțiunii.</p>
      <p>O altă nemulțumire a PSD-ului vizează concedierile făcute de Guvernul Orban.</p>
      <p>„Iar algoritmul pentru concedieri a fost deja stabilit – simplu, sec, procentual. Este măsura MUST-HAVE cu numărul 4 din lista lui Cîțu: introducerea principiului 85/15, adică angajații din sectorul bugetar nu pot să reprezinte mai mult de 15% din totalul angajaților din economie. Din cei aproximativ 6.000.000 de angajați – la stat și în mediul privat, ar mai rămâne 900.000 de oameni să lucreze în tot sistemul de stat din cei aproximativ 1.300.000 de persoane angajate în aparatul public – ministere, agenții, administrație locală, profesori, medici, pompieri, polițiști, militari, cercetători etc. Diferența este exact de 400.000 cât au anunțat că vor să dea afară! Dacă ar fi doar niște cifre seci și niște calcule simple cu procente, am putea chiar să plusăm, dar, ce să vezi, în tot aparatul administrativ – central și local – lucrează doar 280.000 de oameni care, evident, nu pot fi dați afară toți!”, mai subliniază senatorii PSD.</p>
      <p>În replică, Florin Cîțu a afirmat că perioada în care PSD fura și „era bine mersi” s-a sfârșit.</p>
      <p>„Semnatarii moțiunii ar fi dorit în mod evident să nu spun nimic de dezastrul găsit la Minister. Le spun lor și tuturor PSD-iștilor: Gata, s-a terminat și nu mai merge. Perioada în care furați și după erați bine mersi s-a sfârșit. Românii vor să știe adevărul despre cine sunteți și ce ați făcut. De trei ani de zile am spus că nu se prezintă situația reală. România a primit avertismente. Cel mai important este că guvernul PSD știa că situația economică este una dificilă și a ales să ascundă acest lucru față de români”, a spus Florin Cîțu, la dezbaterea moțiunii simple la adresa sa.</p>
      <p>Ministrul de Finanțe a adăugat că moțiunea este un demers politic inițiat de PSD pentru a masca situația economică reală a României după trei ani de guvernare.</p>
      <p>„Am ascultat cu atenție textul moțiunii și se pare că este o moțiune adresată mie pentru declarațiile din ultimii trei ani de zile, nu despre ceea ce am făcut eu la Ministerul Finanțelor Publice, așa că sunt mândtru că cei de la PSD îmi promovează măsurile. Moțiunea de astăzi nu este despre mine și nu are legătură cu mine, este un demers politic pentru a încerca să se mascheze situația economică reală a României după trei ani de guvernare Dragnea- Vâlcov-Dăncilă și Teodorovici”, a completat Cîțu.</p>
      <p>Ministrul de Finanțe Florin Cîțu a spus că Guvernul PSD știa că deficitul bugetar o să ajungă la 4% în acest an, însă a ales să mintă, în loc să ia măsuri concrete. Cîțu susține că, deși a găsit o situație dificilă la Ministerul Finanțelor, nu va da înapoi și va veni cu soluții.</p>
      <p>„Guvernul PSD știa că deficitul bugetar o să fie aproape de 4% din PIB în acest an, știa de la începutul anului, dar a ales să mintă în loc să ia măsuri. De aceea această moțiune simplă nu este despre mine și nu are cum să mi se adreseze mie, trebuie să i se adreseze domnului Teodorovici sau doamnei Dăncilă, celor care aveau aceste informații”, a spus Florin Cîțu, la dezbaterea moțiunii simple la adresa sa, în plenul Senatului.</p>
      <p>El a afirmat că, deși a găsit o situație dificilă la Minister, nu va da înapoi și va găsi soluții.</p>
      <p>„De astăzi să știți că atunci când vorbim de finanțele țării s-a terminat cu amatorii. Vorbim profesionist între profesioniști. De un singur lucru vă pot asigura pe toți: Am găsit o situație extrem de dificilă la Ministerul Finanțelor publice, nu dau înapoi și o să vă demonstrez însă că am soluții”, a completat Cîțu.</p>
      <p>Senatorul PSD Radu Oprea i-a făcut cadou ministrului Finanțelor Florin Cîțu o carte numită „Selfie” și un dop, pentru a „pune dop găurilor pe care le vede”. Senatorul PSD l-a ironizat pe Florin Cîțu, îndemnând colegii să-i facă un „cadou” ministrului, votând moțiunea simplă împotriva acestuia.</p>
      <p>„Aș vrea să vă rog astăzi să-i facem un cadou noi toți cei din sală domnului Cîțu și să votăm pentru moțiunea simplă astfel încât domnul Cîțu să poată să-și realizeze un vis, acela de a da cel mai frumos selfie, care va deveni cu certitudine viral, pentru că milioane de români vor da like la ultima poză a domnului Cîțu pe treptele Ministerului Finanțelor. Domnule Cîțu dați-mi voie să vă fac cadou o carte, se numește «Selfie» și este descrisă foarte frumos, spune în felul următor: «Selfie ne poartă de pe valurile Greciei antice, prin Evul Mediu creștin, către propovăduitorii stimei de sine din California anilor 1980, prin avântul narcisismului și prin era neoliberalismului și individualism în care trăim acum», a afirmat senatorul PSD Radu Oprea.</p>
      <p>Fostul președinte al Senatului Călin Popescu Tăriceanu a afirmat că eliminarea supraaccizei la carburant a fost o măsură „prea generoasă” care l-a stupefiat și i-a atras atenția ministrului de Finanțe, Florin Cîțu, că „prea multe impozite omoară impozitul”.</p>
      <p>„Pun o întrebare foarte simplă, domnule ministru, știți foarte bine, probabil, adagio celebru din franceză „Trop d’impôt tue l’impôt”, adică prea multe impozite omoară impozitul, adică în loc să aduci bani mai mulți, aduci mai puțini, dar dumneavoastră ce ați făcut? Prima măsură pe care ați luat-o mine m-a stupefiat, în condițiile în care bugetul e atât de stresat, s-a luat o măsură super generoasă, anularea supraaccizei la carburanți, o gaură frumușică în plus la buget față de situația proastă în care ne găsim. Nu cred că e cea mai potrivită măsură care trebuia luată, aștept multă responsabilitate, nu numai în ceea ce privește construirea bugetului, ci și în ceea ce înseamnă politicile fiscale”, a afirmat fostul președinte al Senatului, Călin Popescu Tăriceanu, la moțiunea de cenzură depusă împotriva ministrului Finanțelor, Forin Cîțu.</p>
      <p>„Ar fi bine să nu mai avem impozite deloc, dar din ce mai construim veniturile bugetului și funcționarea instituțiilor publice? Aceasta este chestiunea pe care doresc s-o aveți în vedere. Recomand colegilor mei să nu voteze moțiunea simplă”, a completat Tăriceanu.</p>
      <p>Tăriceanu i-a atras atenția ministrului de Finanțe că fiecare cuvânt rostit cântărește mult.</p>
      <p>„În momentul acesta, domul Cîțu este chemat să dea socoteală pentru o prioadă ușor cam scurtă, dar vreau și eu să-i atrag atenția că în calitate de minsitru de Finanțe să cântărească fiecare cuvințel pe care-l spune. Și exemplul cel mai bun poate să-l ia de la guvernatorul Băncii Naționale, întotdeauna extrem de prudent, pentru că știe că fiecare cuvânt nepotrivit poate să provoace un cutremur, dacă nu chiar mai multe”, a argumentat Călin Popescu Tăriceanu.</p>
      <related>
        <h4>Articole asemănătoare</h4>
        <a href="https://www.cotidianul.ro/361523-2/"/>
        <a href="https://www.cotidianul.ro/ce-se-va-alege-de-programul-prima-casa/"/>
        <a href="https://www.cotidianul.ro/aviz-negativ-pentru-citu/"/>
      </related>
    </article>
  </body>
</html>