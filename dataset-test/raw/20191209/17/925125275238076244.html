<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/riteriu-strategas-geriausias-menesio-treneris/73697"/>
    <meta property="og:site_name" content="EURO FOOTBALL"/>
    <meta property="article:published_time" content="2019-12-09T17:15:37+00:00"/>
    <meta property="og:title" content="„Riterių“ strategas – geriausias mėnesio treneris"/>
    <meta property="og:description" content="Sudėtingoje situacijoje buvę Vilniaus „Riteriai“ puikiai finišavo ir pasidabino Lietuvos futbolo A lygos bronza."/>
  </head>
  <body>
    <article>
      <h1>„Riterių“ strategas – geriausias mėnesio treneris</h1>
      <address>
        <time datetime="2019-12-09T17:15:37+00:00">09 Dec 2019, 17:15</time>
      </address>
      <p>Sudėtingoje situacijoje buvę Vilniaus „Riteriai“ puikiai finišavo ir pasidabino Lietuvos futbolo A lygos bronza.</p>
      <p>Lapkritį sostinės klubas skynė esmines pergales, tad ekipos strategas iš Baltarusijos Albertas Rybakas buvo pripažintas geriausiu mėnesio treneriu.</p>
      <p>„Riteriai“ rezultatu 5:1 sutriuškino Marijampolės „Sūduvą“ ir nutraukė čempionų pergalingą seriją, 3:1 nugalėjo Vilniaus „Žalgirį“, taip pat užtikrintai 5:2 įveikė Klaipėdos „Atlantą“ ir tik nieko nelemiančiose rungtynėse nusileido „Panevėžiui“ – 0:2.</p>
      <p>Tai yra pirmas kartas šiemet, kai tokio pripažinimo sulaukė „Riterių“ strategas.</p>
      <p>A. Rybakas perėmė sostinės klubo vairą po to, kai po nesėkmingo pasirodymo Europos lygoje pasitraukė šiuo metu Danijoje dirbantis Aurelijus Skarbalius.</p>
      <p>„Riteriai“ A lygos bronzos medalius iškovojo trečią kartą iš eilės.</p>
      <p>Kovo mėnesį geriausiu treneriu tapo buvęs Kauno „Stumbro“ ir „Žalgirio“ vairininkas Joao Luisas Martinsas, balandį – „Kauno Žalgirio“ vyr. treneris Mindaugas Čepas, birželio–liepos mėnesį pripažinimo sulaukė po Europos lygos dvikovos Budapešte „Žalgirio“ vairą palikęs Marekas Zubas, rugpjūtį – „Panevėžį“ treniruojantis Moldovos specialistas Aleksandras Kurtijanas, o gegužės, rugsėjo bei spalio mėnesiais sau lygių neturėjo „Sūduvos“ vedlys Vladimiras Čeburinas.</p>
    </article>
  </body>
</html>