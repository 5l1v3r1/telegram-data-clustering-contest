<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/legendas-otthoni-szamitogepet-adomanyoztak-a-neumann-tarsasagnak-2081724/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T17:06:00+00:00"/>
    <meta property="og:title" content="Legendás otthoni számítógépet adományoztak a Neumann Társaságnak"/>
    <meta property="og:description" content="Múzeumukban megtekinthető az 1977-es megjelenésekor a világ egyik legsikeresebb személyi számítógépe."/>
  </head>
  <body>
    <article>
      <h6 class="kicker">ASIMOV AJÁNLÁSÁVAL</h6>
      <h1>Legendás otthoni számítógépet adományoztak a Neumann Társaságnak</h1>
      <address>
        <time datetime="2019-12-09T17:06:00+00:00">09 Dec 2019, 17:06</time>
      </address>
      <h4>Múzeumukban megtekinthető az 1977-es megjelenésekor a világ egyik legsikeresebb személyi számítógépe.</h4>
      <p>Annak idején hirdetéseiben a neves sci-fi író, Isaac Asimov ezt a gépet ajánlotta a potenciális vásárlóknak, mint a hagyományos írógép fejlett alternatíváját.</p>
      <figure>
        <img src="https://kpi.mediaworks.hu/wp-content/uploads/2019/12/KepforrasaImgur.jpg"/>
        <figcaption>Fotó: Imgur</figcaption>
      </figure>
      <p>A világ egyik első személyi számítógépének egy példányával gazdagodott a Neumann Társaság múzeuma: a TRS-80 volt a világ egyik első olyan otthoni számítógépe, amelyből már több százezer darabot értékesítettek világszerte. A TRS-80 közel 40 éves, de még mindig működőképes példányát ismert hazai informatikus, Biró István ajándékozta a Neumann Társaság Informatika Történeti Kiállításának.</p>
      <p>A TRS-80 számítógépet eredetileg az Egyesült Államokban fejlesztették, a modellcsalád a Commodore PET és az Apple II mellett a 70-es évek második felének legsikeresebb otthoni számítógépe volt.</p>
      <figure>
        <img src="https://kpi.mediaworks.hu/wp-content/uploads/2019/12/RadioShackTandyTRS80ModelISystem.jpg"/>
        <figcaption>Fotó: Dave Jones / Wikimedia</figcaption>
      </figure>
      <p>A rivális Commodore PET és az Apple II egy kései változata már korábban is megtalálható volt a szegedi informatikatörténeti tárlaton. A TRS-80 Model 1 egy vele kompatibilis monitorral, magnóval, illesztőegységgel, floppy meghajtóval, gépkönyvekkel és kézzel írt BASIC-programlistákkal együtt vált az állandó kiállítás részévé. A géppel kompatibilis magyar iskolaszámítógép, a HT-1080Z már korábban megtekinthető volt, és már a gyűjtemény részét képezi, de az állandó tárlatba később kerül majd be a TRS-80 egy házi építésű magyar klónja is.</p>
      <h3>Csúcsgép pár kilobájt (!) memóriával</h3>
      <p>A TRS-80-as most az állandó kiállításba került példánya meglehetősen kalandos úton jutott Magyarországra. Tulajdonosa, Biró István ausztráliai kiküldetésén szerezte be a gépet a nyolcvanas évek elején munkahelye, a Medicor számára, az elektronikus röntgengépek számítógépes továbbfejlesztésére. Konkrétan ezen a TRS-80-ason egy röntgengenerátor vezérlését automatizáló program készült, majd több alkalmazást, köztük vérképelemző programot is fejlesztett rá a tulajdonosa.</p>
      <p>Ez a maga korában úttörőnek számító program nagy sikert aratott a MedicAsia 1983 kiállításon, amelyen egyébként a Medicor volt az egyetlen kelet-európai kiállító.</p>
      <p>Az 1977 és 1981 között gyártott, eredeti TRS-80 Model 1 számítógépek 8 bites mikroprocesszorral, 4, illetve 16 kilobájt RAM memóriával, monokróm monitorral rendelkeztek, később ennek a gépcsaládnak fejlettebb változatai is megjelentek, beleértve a zsebszámítógépeket is.</p>
      <p>
        <i>Borítóképünk illusztráció</i>
      </p>
    </article>
  </body>
</html>