<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/turk-eximbank-marka-kredisi-destegini-artiriyor-3-yil-geri-odeme-1289522-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="Türk Eximbank marka kredisi desteğini artırıyor! 3 yıl geri ödemesiz..."/>
    <meta property="og:description" content="Türk Eximbank Genel Müdürü Ali Güney,Uzun süredir 3 yıl vade ile sınırlı olan marka kredimizin toplam vadesini azami 10 yıla çıkardık. Ayrıca 10 yıl vade 3 yıla kadar da geri ödemesiz dönem içeriyor dedi."/>
  </head>
  <body>
    <article>
      <h1>Türk Eximbank marka kredisi desteğini artırıyor! 3 yıl geri ödemesiz...</h1>
      <h2>Türk Eximbank Genel Müdürü Ali Güney,"Uzun süredir 3 yıl vade ile sınırlı olan marka kredimizin toplam vadesini azami 10 yıla çıkardık. Ayrıca 10 yıl vade 3 yıla kadar da geri ödemesiz dönem içeriyor" dedi.</h2>
      <address>
        <time datetime="2019-12-09T17:15:00+00:00">09 Dec 2019, 17:15</time>
      </address>
      <p>Türk <a href="http://www.gazetevatan.com/arama/?Keyword=Eximbank">Eximbank</a>, vadesini artırıp faizini düşürerek  yeniden düzenlediği marka kredisi ile yurt dışından marka almak isteyen  ihracatçılara büyük <a href="http://www.gazetevatan.com/arama/?Keyword=f%C4%B1rsat">fırsat</a> sunuyor.  Türk Eximbank'tan yapılan açıklamaya göre banka, marka kredisini azami  3 yıl geri ödemesiz toplamda 10 yıla varan vadelerde yurt dışından marka ve marka  ile ilgili tesis almak isteyen firmalara sunmaya başladı. Kredinin faiz oranı ise  Euribor 2,75 olarak belirlendi.</p>
      <p> Açıklamada görüşlerine yer verilen Türk Eximbank Genel Müdürü Ali  Güney, ihracata yönelik mal üreten imalatçıların ve tüm ihracatçıların yurt  dışından marka alımlarını finanse ettiklerini belirtti. Yurt dışında Türk ihracatçıları tarafından alınacak iyi markaların  ihracatçılara güç katacağını ve ihracatı artıracağını ifade eden Güney, şunları  kaydetti:</p>
      <p>"Bu nedenle uzun süredir 3 yıl vade ile sınırlı olan marka kredimizin  toplam vadesini azami 10 yıla çıkardık. Ayrıca 10 yıl vade 3 yıla kadar da geri  ödemesiz dönem içeriyor. Son dönemde fonlama maliyetlerindeki düşüşleri eş  zamanlı kredi faizlerimize yansıtarak marka alımlarında ihracatçılarımızın  uluslararası rekabet avantajına sahip olmalarını hedefliyoruz. Bu bağlamda marka  kredimizde faiz indirimimiz vade değişimini de dikkate aldığımızda 100 baz puanın  üzerindedir."</p>
      <p>
        <b>  Türk Eximbank marka kredisi</b>
      </p>
      <p> Marka Kredisi programı ile yurt dışında yerleşik marka ve/veya marka  ile ilgili mağaza/tesis satın alınması; Türk malı/markası imajının geliştirilmesi  ile <a href="http://www.gazetevatan.com/arama/?Keyword=Moda">moda</a> yaratmaya veya Türk markasını yerleştirmeye yönelik yurt dışına açılması  ve yerleşme faaliyetlerinin yürütülmesi için kredi başvuru tarihinden en çok bir  yıl öncesine kadar yapılan harcamaların harcama belgeleri karşılığında, yapılacak  harcamaların ise harcama taahhüdü karşılığında finansmanı sağlanıyor.      Markalaşma faaliyetlerinin finansmanı için söz konusu markanın  harcamanın gerçekleştirilmiş olduğu/gerçekleştirileceği ülkede tescil edilmiş ve  koruma süresinin devam ediyor olması gerekiyor. Markanın haciz, rehin ve benzeri  nedenlerle sınırlandırılmamış olması da şart koşuluyor. Kredi tutarları markalaşmaya yönelik yapılmış-yapılacak harcamalar ve  sözleşmeler dikkate alınarak Türk Eximbank tarafından işlem bazında belirleniyor.</p>
    </article>
  </body>
</html>