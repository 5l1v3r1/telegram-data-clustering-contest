<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nordkorea-kallar-trump-oberaknelig-gammal-man/"/>
    <meta property="og:site_name" content="DN.SE"/>
    <meta property="article:published_time" content="2019-12-09T17:25:23+00:00"/>
    <meta property="og:title" content="Nordkorea kallar Trump ”oberäknelig gammal man”"/>
    <meta property="og:description" content="I en fortsatt upptrappning gentemot USA kallar nu en högt uppsatt nordkoreansk rådgivare till Kim Jong-Un USA:s president Donald Trump för en ”tanklös och"/>
  </head>
  <body>
    <article>
      <h1>Nordkorea kallar Trump ”oberäknelig gammal man”</h1>
      <address><time datetime="2019-12-09T17:25:23+00:00">09 Dec 2019, 17:25</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>I en fortsatt upptrappning gentemot USA kallar nu en högt uppsatt nordkoreansk rådgivare till Kim Jong-Un USA:s president Donald Trump för en ”tanklös och oberäknelig gammal man”. Samtidigt testade Nordkorea vad som kan ha varit en ny raketmotor. FN:s säkerhetsråd kommer att hålla ett möte sedan USA begärt det.</b>
      </p>
      <p>Spänningen mellan Nordkorea och USA ökade ytterligare på måndagen sedan Kim Yong-Chol, en högt uppsatta rådgivare till landets diktator Kim Jong-Un, riktat hård, personlig, kritik mot president Trump.</p>
      <p><b>Kim Yong-Chol kallade</b> Trump för en ”tanklös och oberäknelig gammal man” och hotade med att åter börja kalla den amerikanske presidenten för ”senil”, något Nordkorea gjort tidigare.</p>
      <p>– Den tid kan åter komma när vi kallar honom senil, sa Kim skriver nyhetsbyrån <a href="https://apnews.com/e45a5ea9fa921f9180c6d6d36223ec14">AP</a>.</p>
      <p>Uttalandena kom via den statskontrollerade propagandaförmedlaren <a href="http://www.kcna.kp/kcna.user.article.retrieveNewsViewInfoList.kcmsf;jsessionid=8CD2219DAB73727825E32E23CA4D2F9A">KCNA</a> och får därför ses som ett uttalande direkt från Nordkoreas högsta ledning. Angreppet kommer sedan Trump i helgen varnat Kim Jong-Un för att agera hotfullt och sagt att Kim kan ”komma att förlora allt”.</p>
      <figure>
        <iframe data-src="https://twitter.com/realDonaldTrump/status/1203695081376690177?ref_src=twsrc%5Etfw%7Ctwcamp%5Etweetembed%7Ctwterm%5E1203695081376690177&amp;ref_url=https%3A%2F%2Fwww.yourlocalguardian.co.uk%2Fuk_national_news%2F18088717.north-korea-calls-trump-erratic-old-ma" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>– Det är tydligt att den gamle mannen har tappat tålamodet, sa Kim Yong-Chol som en reaktion på Trumps inlägg.</p>
      <p><b>Förolämpningen kommer</b> i ett skede när tiden arbetar mot Nordkorea och USA sedan Kim Jong-Un gjort klart att man vill se en förändring av USA:s politik gentemot landet innan året är slut. Den kommer också som ett svar på Donald Trumps beskrivning av Kim Jong-Un som ”raketmannen” i samband med Natomötet i London i tisdags i förra veckan.</p>
      <p>Måndagens upptrappning i ordkriget kommer bara dagar efter <a href="https://edition.cnn.com/2019/12/04/asia/north-korea-kim-jong-un-intl-hnk/index.html">ett liknande uttalande</a> från Nordkoreas förste vice utrikesminister, Choe Son Hui, som varnade för att sådana förolämpningar bara visade att det rörde sig om ett ”dåraktigt uttalande av en senil person”.</p>
      <p><b>Kim Jong-Un och Donald Trump </b>avhöll sig länge från personliga påhopp sedan de båda träffats för ett toppmöte i Singapore den 12 juni 2018. Under hösten har detta ändrats och tonläget skärpts.</p>
      <p>Under helgen förefaller Nordkorea ha testat en ny raketmotor, skriver nyhetsbyrån <a href="https://www.reuters.com/article/us-northkorea-missiles/north-korea-carries-out-very-important-test-at-once-dismantled-launch-site-kcna-idUSKBN1YC019">Reuters</a>. Satellitbilder visar hur ett sådant test verkar ha utförts vid landets rymdcentrum, Sohae.</p>
      <p><a href="https://www.nytimes.com/2019/12/09/world/asia/north-korea-trump.html">USA har varnat Nordkorea</a> för att genomföra några försök med långdistansmissiler före nästa års amerikanska presidentval. På måndagen bad USA FN att kalla in säkerhetsrådet för att diskutera Nordkoreas senaste missilförsök och risken för en upptrappning, skriver nyhetsbyrån <a href="https://nationalpost.com/pmn/news-pmn/politics-news-pmn/u-s-to-ask-u-n-to-discuss-possible-escalatory-provocation-by-north-korea-2">Reuters</a>. Mötet kommer att hållas nu på onsdag.</p>
      <p><b>I måndagens uttalande via</b> KCNA skriver Kim Yong-Chol också:</p>
      <p>– Vad än Amerika försöker ta ifrån oss så kan de aldrig ta ifrån oss vårt obrutna självförtroende, vår styrka och vår ilska mot Amerika.</p>
    </article>
  </body>
</html>