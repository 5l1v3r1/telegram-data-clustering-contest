<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/zginal-na-wlasnym-wieczorze-kawalerskim-podejrzany-o-zabojstwo-byl-poczytalny,991839.html"/>
    <meta property="og:site_name" content="TVN24"/>
    <meta property="article:published_time" content="2019-12-09T17:55:06+00:00"/>
    <meta property="og:title" content="Zginął na własnym wieczorze kawalerskim. Podejrzany odpowie za zabójstwo? Jest opinia"/>
    <meta property="og:description" content="To miały być ostatnie chwile życia kawalerskiego. Okazały się ostatnimi w całym życiu przyszłego pana młodego. Zginął raniony w serce. Biegli z zakresu psychiatrii orzekli, że podejrzany o zabójstw..."/>
  </head>
  <body>
    <article>
      <h1>Zginął na własnym wieczorze kawalerskim. Podejrzany odpowie za zabójstwo? Jest opinia</h1>
      <address><time datetime="2019-12-09T17:55:06+00:00">09 Dec 2019, 17:55</time> by <a rel="author">FC/ks/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/ef138fd9-fe00-49a2-bbf1-5548c9a1f777-480p.mp4"/>
          <figcaption>Tragiczny finał wieczoru kawalerskiego. Nożownik zatrzymany</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/2113cc8a-0c1a-4332-8550-ebefbe3cfa4d-480p.mp4" autoplay="" loop=""/>
          <figcaption>Do zdarzenia doszło w Sławie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/4a8e2b90-f444-4e94-b61d-19b48264e5c3-480p.mp4"/>
          <figcaption>Sława. Tragiczny finał wieczoru kawalerskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/421f31fd-2427-4a83-89a4-568f3333e9f1-480p.mp4"/>
          <figcaption>Tragedia podczas wieczoru kawalerskiego. Pan młody nie żyje</figcaption>
        </figure>
        <figcaption>35-latek trafił do aresztu (wideo z sierpnia)<cite>Foto: Lubuska Policja | Video: KPP Wschowa</cite></figcaption>
      </slideshow>
      <h3>To miały być ostatnie chwile życia kawalerskiego. Okazały się ostatnimi w całym życiu przyszłego pana młodego. Zginął raniony w serce. Biegli z zakresu psychiatrii orzekli, że podejrzany o zabójstwo był poczytalny. A to oznacza, że sprawa znajdzie swój finał w sądzie.</h3>
      <related>
        <a href="https://www.tvn24.pl/poznan,43/ktos-uklada-kamienie-na-drodze-krajowej-to-usilowanie-zabojstwa,963445.html"/>
      </related>
      <p>Do tragedii doszło 25 sierpnia podczas wieczoru kawalerskiego nad jeziorem w Sławie (woj. lubuskie), gdzie wspólnie bawiła się grupa znajomych.</p>
      <p>Według śledczych doszło do nieporozumienia między nimi a 35-letnim mężczyzną z sąsiedniej miejscowości. Ten przed godziną 2 miał zaatakować ich nożem myśliwskim.</p>
      <p>Ucierpiały dwie osoby - przyszły pan młody i 30-letni uczestnik imprezy.</p>
      <h3>Pan młody w kałuży krwi</h3>
      <p>Gdy na miejsce dotarła policja, 31-latek leżał na ziemi i był reanimowany przez świadków zdarzenia.</p>
      <p>- Policjanci, chcąc udzielić pomocy poszkodowanemu, stwierdzili brak czynności życiowych u młodego mężczyzny, który z raną kłutą w okolicach serca leżał w kałuży krwi - informowała Maja Piwowarska z Komendy Powiatowej Policji we Wschowie.</p>
      <p>Drugi z mężczyzn, 30-latek, został raniony w okolice nerki i trafił do szpitala w Głogowie, gdzie był operowany.</p>
      <p>Zarówno ofiary, jak i podejrzany to mieszkańcy woj. dolnośląskiego.</p>
      <h3>Znaleźli go w lesie</h3>
      <p>Sprawca zniknął z miejsca zdarzenia. Zabrał swoje rzeczy z domku letniskowego i wyjechał samochodem ze Sławy. Ruszyła za nim policyjna obława.</p>
      <p>35-latka zatrzymali policjanci jadący drogą w stronę Nowej Soli, którzy zauważyli zaparkowane na skraju lasu audi i wybiegającego z niego młodego mężczyznę.</p>
      <p>- Błyskawiczna reakcja wschowskich mundurowych pozwoliła na zatrzymanie mężczyzny, który odpowiadał podanemu rysopisowi sprawcy. Zatrzymany został również kierowca, który przyjechał po niego z okolic Legnicy. W pojeździe mundurowi znaleźli kilka gramów substancji psychotropowych, broń gazową oraz sprzęt mogący posłużyć do włamań do pojazdów.</p>
      <p>W międzyczasie gorzowscy kryminalni odnaleźli porzucony w okolicach Konotopu poszukiwany pojazd sprawcy. W samochodzie znajdował się nóż myśliwski, który mógł posłużyć mężczyźnie do dokonania zbrodni - tłumaczyła Piwowarska.</p>
      <related>
        <a href="https://www.tvn24.pl/pomorze,42/przywiazal-mu-do-szyi-telewizor-i-wypchnal-go-przez-okno-ruszyl-proces-o-zabojstwo,990860.html"/>
      </related>
      <h3>Będzie proces</h3>
      <p>35-latek usłyszał zarzuty zabójstwa i usiłowania zabójstwa. Grozi mu dożywocie. Mężczyzna odmówił składania wyjaśnień. Decyzją sądu trafił do aresztu, gdzie przebywa do dziś.</p>
      <p>- W charakterze świadków przesłuchano już wszystkie zawnioskowane osoby, w tym pokrzywdzonego 30-latka - wyjaśnia Zbigniew Fąfera, rzecznik prasowy Prokuratury Okręgowej w Zielonej Górze.</p>
      <p>Przeprowadzono również badania psychiatryczno–psychologiczne podejrzanego. - Powołani w sprawie biegli z zakresu psychiatrii, po wykonaniu jednorazowego badania podejrzanego w warunkach ambulatoryjnych i po zapoznaniu się z materiałami śledztwa orzekli, że sprawca czynów w chwili dokonywanych zbrodni był poczytalny - tłumaczy Fąfera.</p>
      <p>Śledczy czekają jeszcze na wyniki badań DNA materiałów znalezionych na narzędziu zbrodni i w pojeździe, które zamierzają porównać z DNA 35-latka. Potem do sądu trafi akt oskarżenia.</p>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/nie-zyje-malzenstwo-i-ich-siedmioletni-syn-w-sprawie-zabojstwa-policja-zatrzymala-18-latka,991744.html"/>
        <a href="https://www.tvn24.pl/pomorze,42/przywiazal-mu-do-szyi-telewizor-i-wypchnal-go-przez-okno-ruszyl-proces-o-zabojstwo,990860.html"/>
      </related>
    </article>
  </body>
</html>