<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/prozrachnost-bez-granitsi-s-analiz-na-izborniya-protses-u-nas"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T17:56:00+00:00"/>
    <meta property="og:title" content="&quot;Прозрачност без граници&quot; с анализ на изборния процес у нас"/>
    <meta property="og:description" content="Необходима е радикална промяна в начина, по който се организира и провежда изборният процес, смятат от Асоциация &quot;Прозрачност без граници&quot;. Според тях..."/>
  </head>
  <body>
    <article>
      <h1>"Прозрачност без граници" с анализ на изборния процес у нас</h1>
      <address><time datetime="2019-12-09T17:56:00+00:00">09 Dec 2019, 17:56</time> by <a rel="author">Десислава Маркова</a></address>
      <p>
        <b>Необходима е радикална промяна в начина, по който се организира и провежда изборният процес, смятат от Асоциация "Прозрачност без граници". Според тях най-емблематичният проблем на последните местни избори, е големият дял от 15% на недействителни бюлетини. Повече от половината от младите хора, са разочаровани от партиите и от политиците. Асоциацията е направила анализ с препоръки към институциите въз основа на изследване на "Алфа рисърч".</b>
      </p>
      <figure>
        <video src="https://nws2.bnt.bg/p/p/s/psn091219-20-prozrachnost-bez-granici-x264-732186.mp4"/>
      </figure>
      <p>Разтревожени от огромния брой недействителни бюлетини на последните избори, от "Прозрачност без граници" настояват ЦИК да направи обстоен анализ на бюлетините и ако е необходимо да предложи законодателни промени, които да спрат това явление.</p>
      <blockquote>Калин Славов: Те трябва да бъдат извадени от чувалите и прегледани отново. Целта тук не е да се оспорват изборите, а да се предприемат мерки,15-20% от гласовете на българските граждани да не изчезват.</blockquote>
      <p>Според анализа на "Прозрачност без граници" огромна част от българите не вярват в изборите като средство да управляват битието си. Това се разбира от отговор на въпроса кои са сериозните проблеми в тези избори. 46 % извеждат неучастието в избори като основен проблем.</p>
      <blockquote>Ваня Нушева, програмен директор на "Прозрачност без граници": На второ място купуването на гласове е посочено от 34 % от избирателите. На трето място негативната предизборна кампания с нападки между партии и кандидати 28 % са посочили този отговор.</blockquote>
      <figure>
        <img src="https://nws2.bnt.bg/p/d/e/desi-markova-grf-732150-810x0.png"/>
      </figure>
      <p>Младите също показват, че не вярват политиката.</p>
      <blockquote>Калин Славов: За младите хора политиката е мръсна дума. Те смятат, че политиците не работят за общественото благо, така казват 52 % от тях, а за себе си и клиентелистки кръгове. Не желаят да се занимават с политика, защото я свързват с корупция.</blockquote>
      <p>Според Асоциацията са нужни законодателни промени и по отношение на изборния туризъм. Настояват за избирателен регистър, който да служи само за избори. Смятат, че трябва се намери баланса между публичното финансиране и рамките, в които отделни лица и фирми могат да оказват влияние с парите си върху политическите партии.</p>
    </article>
  </body>
</html>