<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/naymolodsha-prem-yer-ministr-v-sviti-i-finlyandiji-34-richna-sanna-marin-foto-biografiya-ostanni-novini-50058277.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-12-09T17:52:00+00:00"/>
    <meta property="og:title" content="Побила декілька рекордів. Що відомо про наймолодшу прем'єрку в світі - 34-річну Санну Марін з Фінляндії"/>
    <meta property="og:description" content="У Фінляндії пост прем'єр-міністра посіла 34-річна міністр транспорту і комунікацій Санна Марін від Соціал-демократичної партії. Її призначення побило відразу кілька вікових рекордів."/>
  </head>
  <body>
    <article>
      <h1>Побила декілька рекордів. Що відомо про наймолодшу прем'єрку в світі - 34-річну Санну Марін з Фінляндії</h1>
      <h2>У Фінляндії пост прем'єр-міністра посіла 34-річна міністр транспорту і комунікацій Санна Марін від Соціал-демократичної партії. Її призначення побило відразу кілька вікових рекордів.</h2>
      <address>
        <time datetime="2019-12-09T17:52:00+00:00">09 Dec 2019, 17:52</time>
      </address>
      <p>По-перше, Марін стала наймолодшою главою уряду Фінляндії. А по-друге, наймолодшим прем'єр-міністром у світі.</p>
      <p>Крім того, вперше у Фінляндії лідерками всіх партій, що входять в коаліцію, також є жінки. Четверо з них молодше 35-ти років — 32-річна Лі Андерссон від <i>Лівого альянсу,</i> 32-річна Катрі Кульмуні від <i>Центристської партії,</i> 34-річна Марія Охісало від <i>Зеленої ліги</i> і сама Санна Марін. Також главою <i>Шведської народної партії</i> є 55-річна Анна-Майя Хенрікссон.</p>
      <p>Колишній прем'єр-міністр країни Антті Рінне подав у відставку 3 грудня після всього півроку перебування на посаді. Причиною звільнення став страйк співробітників пошти, який тривав з 11 по 27 листопада.</p>
      <p>9 грудня за кандидатуру Санни Марін проголосувала більшість керівництва соціал-демократів — 32 партійця. До цього в Фінляндії жінки посідали пост прем'єр-міністра країни два рази, чоловіки — 43.</p>
      <h3>Притулок та одностатева сім'я</h3>
      <p>«Я дитина з райдужної сім'ї», — пише Марін у <a href="https://www.sannamarin.net/henkilokuva">власній біографії</a>. — «Для мене права людини або рівність людей ніколи не були питаннями думки, а основою моєї моральної концепції».</p>
      <p>Марін народилася в Гельсінкі 16 листопада 1985 року й росла в прийомній одностатевій сім'ї з двома матерями. Політикиня згадує, що в її дитинстві тема одностатевих шлюбів була табуйована в суспільстві, тому одним зі своїх завдань вона називає руйнування дискримінаційних обмежень.</p>
      <p>«Мовчання було найважчим. Невидимість викликала почуття некомпетентності. Нас не визнавали справжньою родиною, ми не були на рівні з іншими. Але надо мною не сильно знущалися. Навіть коли я була маленькою, я була дуже відвертою і впертою. Я б не прийняла нічого легко», — зазначає новообрана прем'єрка в інтерв'ю виданню <a href="https://www.menaiset.fi/artikkeli/ajankohtaista/ihmiset/sateenkaariperheessa_kasvanut_sanna_marin_sateenkaariperheessa">Me Naisten</a>.</p>
      <p>Санна Марін живе з чоловіком Маркусом Райкконеном і дочкою Еммою, яка народилася у 2018 році, в місті Тампере.</p>
      <p>«Вільний час я проводжу з моєю дочкою, моєю родиною і з іншими людьми поруч зі мною в прекрасних природних місцях Пірканмаа», — зазначає Марін у власній біографії.</p>
      <h3>Кар'єра і цінності</h3>
      <p>«Коли я вчилася в середній школі, я відчувала, що люди, які займаються політикою, зовсім інші й походять з інших верств, ніж я. У той час я не думала, що це можливо», — зізнається наймолодша прем'єрка у світі.</p>
      <p>У політику Марін прийшла у 21 рік, коли стала членом молодіжної організації Соціал-демократичної партії (СДП). Під час навчання в магістратурі Університету Тампере у 2012 році вона стала главою міської ради Тампере.</p>
      <p>У 2012 році закінчила університет зі ступенем бакалавра адміністративних наук. У 2017 році отримала ступінь магістра.</p>
      <p>У 2014 році Санна Марін стала другим заступником голови Соціал-демократичної партії. Була обрана до парламенту на виборах 2015 року. Її підтримали майже 11 тисяч осіб.</p>
      <p>Як зазначає сама прем'єр-міністерка, її головні цінності - це свобода, рівність і солідарність.</p>
      <p>«Роль суспільства полягає в забезпеченні свободи особистості шляхом гарантування рівних соціальних прав для всіх. Справжня свобода вимагає рівності. Воно означає для мене, що всі люди мають можливість жити хорошим життям, мати гідні засоби до існування й мати вплив і участь у житті суспільства. Роль політики полягає в тому, щоб демонтувати і змінити структури, які дискримінують людей», — зазначає Марін.</p>
      <p>За словами політикині, її також хвилюють кліматичні зміни й екологія.</p>
      <p>Читайте також:<br/><a href="https://nv.ua/ukr/world/countries/prezident-finlyandiji-pro-shchastya-finiv-novini-svitu-50050865.html">&amp;nbspНаша модель дуже дорого коштує. Президент Фінляндії розкрив НВ секрет щастя співгромадян</a></p>
    </article>
  </body>
</html>