<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/uzrakintuose-namuose-mociute-aptiko-mirusios-mergytes-kuna-1756265/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T17:29:00+00:00"/>
    <meta property="og:title" content="Užrakintuose namuose močiutė aptiko mirusios mergytės kūną"/>
    <meta property="og:description" content="Reklama"/>
  </head>
  <body>
    <article>
      <h1>Užrakintuose namuose močiutė aptiko mirusios mergytės kūną</h1>
      <address><time datetime="2019-12-09T17:29:00+00:00">09 Dec 2019, 17:29</time> by <a rel="author">Darius ČIUŽAUSKAS, „Vakaro žinios“</a></address>
      <p>Reklama</p>
      <p>
        <b>Netikėtas klaipėdietės ir jos sugyventinio dingimas slėpė kraupią paslaptį. Dukros pasigedusi mama sekmadienį pastarosios namuose rado jau irti pradėjusį vos pustrečio mėnesio anūkės kūnelį. Iš pajūrio sprukusi porelė tą pačią dieną sulaikyta Kelmės rajone. Vaiko teisių apsaugos specialistai neabejojo, kad mergytei buvo saugu gyventi ne tik su nėštumo metu girtavusia ir jos sveikata nesirūpinusia mama, bet ir pačiame baisiausiame uostamiesčio name.</b>
      </p>
      <p>Kraupi žinia sekmadienį sukrėtė ne tik uostamiestį. Apie 14.13 val. Minijos gatvėje stovinčio namo bute rasta negyva 2,5 mėnesio mergaitė. Jos kūnelis jau buvo pradėjęs irti. Teigiama, kad mažylė galėjo mirti prieš savaitę. Įvykio vietoje kūnelį apžiūrėję ekspertai jokių išorinių smurto žymių nepamatė. Tik nosytėje pastebėta kraujosruva.</p>
      <p>Tuo metu namuose nieko nebuvo. Pirminę informaciją surinkę policininkai paskelbė mergaitės mamos ir jos sugyventinio paiešką. Išplatinus jų nuotraukas, paprašyta visuomenės pagalbos. Ši taktika pasiteisino. Tą pačią dieną, apie 23 val., 30-metė Alina Sriebaliūtė ir 32 metų Mykolas Ruikys sulaikyti Kelmės rajone. Abu buvo blaivūs. Pareigūnams paskambino vietos ūkininkas. Jis porelę sekmadienį parsivežė iš Kretingos ir tikėjosi įdarbinti savo ūkyje. Klaipėdiečiai ūkininko telefoną rado darbo pasiūlymo skelbime.</p>
      <p>Į uostamiestį parvežti A.Sriebaliūtė ir M.Ruikys dviem paroms uždaryti į areštinę. Pasak Klaipėdos apskrities VPK viršininko Alfonso Motuzo, kol kas ikiteisminis tyrimas vyksta dėl palikimo be pagalbos, kai gresia pavojus žmogaus gyvybei. Už šį nusikaltimą gresia iki dvejų metų nelaisvės.</p>
      <p>„Tikslią kūdikio mirtis datą ir priežastį nustatys teismo medicinos ekspertai. Jie laukia ir medikų išvadų, kaip kūdikis gimė, kokia buvo jo ir mamos sveikatos būklė. Bus atliktas kompleksinis tyrimas, po kurio išvadų paaiškės tolimesni ikiteisminio tyrimo veiksmai“, - sakė A.Motuzas.</p>
      <p>Per pirmadienį ryte vykusias pirmines apklausas A.Sriebaliūtė ir M.Ruikys tikino, kad įvyko nelaimingas atsitikimas. Neva po maitinimo mergaitė neatsigavo ir mirė. Sugyventiniai sako, jog patyrė didžiulį šoką ir nesugalvojo nieko geriau, kaip niekam nesakę išvykti iš Klaipėdos, palikus negyvos mergaitės kūnelį namuose.</p>
      <p>Reklama</p>
      <p>Nežinia kur su anūke pradingusios dukros pasigedo A.Sriebaliūtės mama. Negalėdama jai priskambinti, kreipėsi į policiją ir atvyko į jos nuomojamus namus. Buto durų niekas nedarė. Tačiau nei pareigūnai, nei ugniagesiai į vidų be jo savininko leidimo nesilaužė. Sekmadienį moteris dar kartą atvyko į Minijos gatvę. Apžiūrėjusi pašto dėžutę, ji rado raktą ir pateko į buto vidų.</p>
      <p>Močiutės teigimu, negyvos anūkės kūnelis gulėjo lovytėje, užklotas pledu. Bute jau tvyrojo stiprus kvapas, tačiau į namo koridorių jis nepateko, nes durų spynelės buvo užklijuotos lipnia juosta. Pastarosios informacijos pareigūnai pirmadienį nepatvirtino, nes, jiems atvykus į įvykio vietą, durys jau buvo atrakintos.</p>
      <p>Gyvenamąsias vietas dažnai keitusi (gyveno ir Didžiojoje Britanijoje) A.Sriebaliūtė ir M.Ruikys iki šiol neteisti. Nuomojamame bute Klaipėdoje jauna moteris gyvena apie porą metų. Ji gerai žinoma Klaipėdos ir Šilutės policininkams. Administracine tvarka bausta už vaiko nepriežiūrą, už pasirodymą viešoje vietoje būnant neblaiviai, melagingą policijos iškvietimą ir įskundimą.</p>
      <p>Sugyventiniai puikiai žinomi ir Valstybinei vaiko teisių apsaugos ir įvaikinimo tarnybai. Mirusi mažylė yra ketvirtas A.Sriebaliūtės vaikas. Į trijų, septynerių ir devynerių metų vaikus jai teisės apribotos, mama jų neaugina. Jie gyvena pas tėvą bei yra įvaikinti. Mirusi mažylė nėra M.Ruikio dukra. Artimųjų teigimu, tikrasis tėvas dar iki jai gimstant buvo sumuštas, patyrė komą ir mirė.</p>
      <p>Pasak Klaipėdos apskrities tarnybos atstovės Gretos Bliutaitės, socialinių įgūdžių stokojančią moterį prižiūrėjo socialiniai darbuotojai. Girtaujanti klaipėdietė alkoholio nevengė ir paskutiniojo nėštumo metu. Tačiau po gimdymo ji neblaivi nepastebėta. Tiesa, socialiniai darbuotojai pas ją lankydavosi tik savo darbo valandomis. Tad ir nuspręsta, kad su įgimta yda gimusiai mergaitei sąlygos augti šioje šeimoje yra tinkamos. Nors mama su trijų savaičių kūdikiu iš ligoninės pasišalino nebaigus gydymo. Socialiniai darbuotojai ją įkalbėjo grįžti į ligoninę.</p>
      <p>Minėtas Minijos gatvės namas, kuriame rastas negyvas kūdikis, jau senai tituluojamas pačiu baisiausiu visame uostamiestyje. Vienu metu policininkai į jį kviesti kiekvieną dieną ir net kelis kartus per parą. Jame nuolat lankydavosi narkomanai, vyko išgertuvės, muštasi, vogta, užpuldinėti ir plėšti žmonės, daryti kiti nusikaltimai. Situacija ypač suprastėjo, kai daugiabutyje kvaišalais ėmė prekiauti jame gyvenančios čigonės. Kad ir kokios būtų košmariškos gyvenimo ir aplinkos sąlygos, šiame bendrabutyje Klaipėdos miesto savivaldybei dar ne taip seniai priklausė per 30 butų. Visi jie yra socialiniai būstai ar laikinai skirti jo laukiantiems žmonėms. Po aktyvių policininkų veiksmų situacija name ėmė keistis į gerąją pusę.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/mazyle-paliko-kai-pamaitinta-nebeatsigavo-1756154/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/bute-rastas-irstantis-kudikio-lavonelis-tevai-surasti-1756042/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/vilniuje-rastas-6-men-kudikio-kunas-1375212/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/kkl-prokuratura-ir-mirusio-kudikio-tevas-manipuliavo-informacija-1004845/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>