<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/pryznachyly_dyrektora_departamentu_monetarnoi_polityky_ta_ekonomichnogo_analizu_nbu_332724.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Призначили директора департаменту монетарної політики та економічного аналізу НБУ"/>
    <meta property="og:description" content="За результатами відкритого відбору директором департаменту монетарної політики та економічного аналізу Національного банку призначено Володимира Лепушинського. Про це повідомили у прес-службі НБУ."/>
  </head>
  <body>
    <article>
      <h1>Призначили директора департаменту монетарної політики та економічного аналізу НБУ</h1>
      <h2>За результатами відкритого відбору директором департаменту монетарної політики та економічного аналізу Національного банку призначено Володимира Лепушинського. Про це повідомили у прес-службі НБУ.</h2>
      <address>
        <time datetime="2019-12-09T17:03:00+00:00">09 Dec 2019, 17:03</time>
      </address>
      <figure>
        <img src="https://galinfo.com.ua/media/gallery/intxt/l/e/lepushinsky.jpg"/>
        <figcaption>Володимир Лепушинський</figcaption>
      </figure>
      <p>За результатами відкритого відбору на вакантну посаду директора Департаменту монетарної політики та економічного аналізу Національного банку з 9 грудня цього року призначено Володимира Лепушинського. До обов’язків новопризначеного директора Департаменту належать:</p>
      <ul>
        <li>аналіз основних макроекономічних процесів та показників грошово-кредитного ринку, реального, фіскального, зовнішнього секторів та міжнародної економіки;</li>
        <li>проведення оцінки впливу монетарної та економічної політики на розвиток макроекономічних процесів;</li>
        <li>забезпечення підготовки макроекономічного прогнозу за основними секторами за різними сценаріями, розробка та супровід системи прогнозних моделей;</li>
        <li>забезпечення розробки рекомендацій стосовно проведення монетарної політики;</li>
        <li>забезпечення організації та координації дослідницьких робіт у Національному банку;</li>
        <li>забезпечення публікації "Вісника НБУ" та робочих матеріалів НБУ.</li>
      </ul>
      <p>"Макроекономічний аналіз, прогнозування та формулювання монетарної політики - це ключові функції Національного банку, належне виконання яких забезпечить країні стабільно низьку інфляцію, а разом із нею і стійке економічне зростання. Рішення з монетарної політики вимагають стратегічного мислення, системного підходу та якісної аналітики. Я впевнений, що Володимир Лепушинський здатен забезпечити посилення аналітичної підтримки прийняття монетарних рішень та ролі НБУ як центру економічної експертизи", -прокоментував призначення заступник Голови Національного банку Дмитро Сологуб.</p>
      <p>
        <i>Довідково</i>
      </p>
      <p>
        <i>Володимир Лепушинський працює в Національному банку з жовтня 2004 року. Свою кар’єру  розпочав на посаді економіста, відповідального за прогнозування показників грошово-кредитного ринку. У 2008-2014 роках працював на посадах начальника відділу, заступника начальника управління, начальника управління Департаменту монетарної політики та Генерального департаменту грошово-кредитної політики. У серпні 2015 року був призначений на посаду заступника Директора Департаменту монетарної політики та економічного аналізу.</i>
      </p>
      <p>
        <i>Отримав ступінь магістра фінансів в Київському національному економічному університеті (2004). У 2010 році захистив дисертацію і отримав ступінь кандидата економічних наук в Українській академії банківської справи Національного банку України.</i>
      </p>
    </article>
  </body>
</html>