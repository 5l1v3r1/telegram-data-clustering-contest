<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018214/%D8%B3%D9%86%D8%AF-%D8%AD%D9%82%D9%88%D9%82-%D8%B4%D9%87%D8%B1%D9%88%D9%86%D8%AF%DB%8C-%D8%AA%D8%A7-%DA%86%D9%87-%D9%85%DB%8C%D8%B2%D8%A7%D9%86-%D8%A7%D8%AC%D8%B1%D8%A7-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T17:43:56+00:00"/>
    <meta property="og:title" content="سند حقوق شهروندی تا چه میزان اجرا شده است؟"/>
    <meta property="og:description" content="نماینده کانون‌های فرهنگی و اجتماعی دانشجویان گفت: جناب رئیس جمهور تدوین سند حقوق شهروندی یکی از نقاط درخشان کارنامه حضرتعالی است، اما سوال اینجاست این سند تا چه میزان اجرا شده است؟"/>
  </head>
  <body>
    <article>
      <h1>سند حقوق شهروندی تا چه میزان اجرا شده است؟</h1>
      <address>
        <time datetime="2019-12-09T17:43:56+00:00">09 Dec 2019, 17:43</time>
      </address>
      <p>
        <i>نماینده کانون‌های فرهنگی و اجتماعی دانشجویان گفت: جناب رئیس جمهور تدوین سند حقوق شهروندی یکی از نقاط درخشان کارنامه حضرتعالی است، اما سوال اینجاست این سند تا چه میزان اجرا شده است؟</i>
      </p>
      <p>به گزارش مشرق، سارا مسافریان، نماینده کانون‌های فرهنگی و اجتماعی دانشجویان از پردیس تهران در مراسم روز دانشجو، که امروز با حضور رئیس جمهور در دانشگاه نسیبه فرهنگیان برگزار شد، گفت: سخنم را با اهمیت دانشگاه فرهنگیان در کشور آغاز می‌کنم تربیت معلم دهه ۶۰ که توسط شهیدان رجایی و باهنر پایه گذاری شد دستاوردهای ارزشمندی را تقدیم ایران اسلامی کرد که تنها یکی از آن‌ها ۱۲۰۰ دانشجو معلم شهید از میان ۴ هزار و ۲۹ دانشجوی شهید شناسایی شده و فرماندهان دلاور همچون شهید همت و مسئولانی مخلص و متعهد است. دانشگاه شریف و تربیت محور فرهنگیان در این ارزش و بنیان ارزشمند استوار و مفتخر است.</p>
      <blockquote>بیشتر بخوانید:<br/><a href="https://www.mashreghnews.ir/news/1018187/%D8%A8%D8%AF%D8%AA%D8%B1%DB%8C%D9%86-%D8%B3%D9%82%D9%88%D8%B7-%D9%82%D8%AF%D8%B1%D8%AA-%D8%AE%D8%B1%DB%8C%D8%AF-%DA%A9%D8%A7%D8%B1%D9%85%D9%86%D8%AF%D8%A7%D9%86-%D8%AF%D8%B1-%D8%AF%D9%88%D9%84%D8%AA-%D8%B1%D9%88%D8%AD%D8%A7%D9%86%DB%8C-%D8%B1%D9%82%D9%85-%D8%AE%D9%88%D8%B1%D8%AF-%D9%86%D9%85%D9%88%D8%AF%D8%A7%D8%B1">بدترین سقوط قدرت خرید کارمندان در دولت <i>روحانی</i> رقم خورد +نمودار و جدول</a></blockquote>
      <p>مسافریان گفت: کانون‌ها در دانشگاه نه تنها دغدغه درون دانشگاهی داشته که وظیفه خود را رفع بن بست‌ها در مقوله فرهنگ و معضلات جامعه می‌دانند. از آن جمله می‌توان به اجرای کامل حقوق شهروندی که از مطالبات دانشجویان است اشاره کرد.</p>
      <p> نماینده کانون‌های فرهنگی و اجتماعی دانشجویان از پردیس تهران تصریح کرد: جناب رئیس جمهور تدوین سند حقوق شهروندی یکی از نقاط درخشان کارنامه حضرتعالی است، اما سوال اینجاست این سند تا چه میزان اجرا شده است؟ فعالین فرهنگی کانون‌ها سعی در عبور دانشجویان از گرایش‌های تک بعدی که مبتلا به نظام آموزشی است، دارند تا در کنار درس و پژوهش آنان را متوجه فعالیت‌های منعطف و داوطلبانه کنند. آیا غیر از این است که اگر دانشجویان به اهمیت ویژه کانون‌های فرهنگی و اجتماعی پی ببرند و به فعالیت‌های ذیل آن اهتمام ورزند می‌توان به تربیت نسلی با رشد همه جانبه امیدوارتر بود؟</p>
      <p>وی کمبود امکانات سخت افزاری و نیروی انسانی لازم برای انجام فعالیت‌های فرهنگی، کمبود بودجه فرهنگی دانشگاه به ویژه دانشگاه فرهنگیان را از موانع فعالیت مطلوب کانون‌ها عنوان کرد و افزود: آیین نامه رتبه بندی فرهنگی تربیتی در دانشگاه تدوین و براساس ظرفیت دانشگاه نسبت به تخصیص بودجه اقدام شود. براین اساس می‌بینیم در دانشگاه‌های مطرح کشور به جهت حمایت خاص وزارت علوم و تخصیص سرانه فرهنگی مناسب به ازای هر دانشجو رقم قابل قبولی تخصیص یافته، اما چرا در دانشگاه تربیت محور فرهنگیان مشکل اصلی فعالین فرهنگی هنوز هم کمبود بودجه است؟</p>
      <p>مسافریان افزود: انتظار می‌رود وزراتین آموزش و پرورش و علوم از این منظر نگاه ویژه تری نسبت به دانشگاه فرهنگیان که به تعبیر مقام معظم رهبری مرکز ثقل نظام آموزشی تربیتی کشور است داشته باشند و با حمایت و تاکید حضرتعالی بر رفع این مسئله و رشد و بالندگی فعالیت‌های فرهنگی در دانشگاه فرهنگیان باشیم.</p>
      <p>وی با اشاره به گنجاندن دروس مهارتی و هنری در غالب دروس اختیاری به برنامه درسی دانشگاه‌ها تصریح کرد: جناب رئیس جمهور وجود برنامه‌های آموزشی صرف و اجرای آن به صورت فشرده یکی از بزرگترین آسیب‌هایی است که امروزه در اکثر دانشگاه‌ها وجود دارد در صورتی که جایگزین کردن بخشی از آن با دروس اختیاری مکمل باعث می‌شود شاهد دلزدگی و خستگی دانشجویان در مواجه با فعالیت‌های فرهنگی اجتماعی و هنری نباشیم.</p>
      <p>این فعال دانشجویی تصریح کرد: حمایت از جذب نیروی مطلوب جهت تربیت و تقدیم معلمان به نظام آموزشی کشور؛ طی دو سال اخیر شاهد جذب دانشجو از طریق کنکور سراسری بودیم آیا این نوع تربیت معلم که در سنین ۱۸ تا ۲۲ سالگی و با جذب جوانان نخبه در مقابل سوبرداشت از ماده ۲۸ اساسنامه دانشگاه فرهنگیان و جذب فارغ التحصیلان دیگر دانشگاه‌ها در سنین ۳۰ و چند سال و حتی بالاتر پسندیده نیست. با دستاوردهای شبانه روزی هم، چون غنا بخشیدن به اوقات فراغت با فعالیت‌های فرهنگی و تربیتی در خوابگاه‌ها جای خود را به صرف پذیرش فارغ التحصیلان جویای کار در آموزش و پرورش دهد و صد البته که جسم رنجور و فرسوده ساختمان دانشگاه فرهنگیان و تامین اساتید مجرب فرهنگی و برنامه ریزی مطلوب تربیتی باز هم نیاز به توجه ویژه به بودجه این دانشگاه دارد.</p>
      <p>مسافریان خاطرنشان کرد: آقای رئیس جمهور به طور خاص درخواستم این است با تاکید جنابعالی به عنوان رئیس هیئت امنای دانشگاه به وزارت آموزش و پرورش اجازه بدهید صد نفر از فارغ التحصیلان فعال فرهنگی در پردیس‌ها و مراکز بمانند تا روحیه جوانی به حیات کار فرهنگی بینجامد و در صورت موثر بودن این طرح سهمیه سالانه برای جذب دانشجو معلمان فعال به عنوان همکار در دانشگاه فرهنگیان فراهم شود.</p>
      <p>منبع: تسنیم</p>
    </article>
  </body>
</html>