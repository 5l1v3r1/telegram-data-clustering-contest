<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/motive-pentru-care-caloriferele-nu-se-incalzesc-suficient-330271.html"/>
    <meta property="og:site_name" content="Observator"/>
    <meta property="article:published_time" content="2019-12-09T17:55:00+00:00"/>
    <meta property="og:title" content="4 posibile motive pentru care caloriferele tale nu se încălzesc suficient"/>
    <meta property="og:description" content="Pe timp de iarnă, este un adevărat chin să ai probleme cu încălzirea, mai ales dacă problema pare să fie de la caloriferele din locuința ta."/>
  </head>
  <body>
    <article>
      <h1>4 posibile motive pentru care caloriferele tale nu se încălzesc suficient</h1>
      <address><time datetime="2019-12-09T17:55:00+00:00">09 Dec 2019, 17:55</time> by <a rel="author">Redactia Observator</a></address>
      <p>
        <b>Pe timp de iarnă, este un adevărat chin să ai probleme cu încălzirea, mai ales dacă problema pare să fie de la caloriferele din locuința ta. Indiferent că ești racordat la o regie de furnizare a agentului termic sau ai propria ta centrală, caloriferele trebuie verificate și curățate anual, dacă îți dorești ca acestea să funcționeze fără probleme. Iată care sunt cele mai frecvente motive pentru care caloriferele nu se încălzesc suficient și ce poți face pentru a le readuce la temperatura optimă:</b>
      </p>
      <p>
        <b>Aerul din calorifere</b>
      </p>
      <p>Aerisirea caloriferelor înainte de pornirea căldurii le poate îmbunătăți performanța, mai ales dacă simți că pe suprafața radiatorului există zone reci sau dacă acestea nu se încălzesc la capacitate maximă. Aerul acumulat în calorifere este principala cauză pentru care acestea nu mai funcționează eficient și, din fericire, este o problemă pe care o poți rezolva tu însuți, fără să fie nevoie să chemi instalatorul. Cele mai multe <a href="https://www.bricodepot.ro/incalzire-racire-si-instalatii/radiator.html">calorifere</a> moderne sunt dotate cu aerisitoare manuale sau automate, ceea ce face ca întreg procesul să fie mult mai lejer. Totuși, vei avea nevoie de o găleată sau un lighean pentru a colecta apa care va curge din calorifer. În momentul în care deschizi aerisitorul, cu ajutorul unei cheițe sau a unei șurubelnițe, ar trebui să se audă cum iese aerul acumulat înăuntru. Când tot aerul a fost eliminat, va începe să curgă apă și astfel vei ști că poți închide la loc aerisitorul. </p>
      <p>
        <b>Presiune scăzută a apei din centrala termică</b>
      </p>
      <p>Dacă ai o centrală termică și după aerisire caloriferele rămân tot reci, următorul pas este să verifici dacă presiunea apei din centrală este cea optimă. Valoarea presiunii este indicată pe afișajul centralei și ar trebui să fie cuprinsă între unu și doi bari, pentru o funcționare optimă. Dacă presiunea este mai mică de un bar, s-ar putea ca aceasta să fie cauza principală pentru care caloriferele nu se încălzesc. În această situație, uneori este suficient să resetezi centrala termică, iar aceasta își va autoregla presiunea. Ține cont, totuși, că parametrii de funcționare pot fi diferiți în funcție de fiecare model de centrală în parte, așa că poți apela la ajutorul unui specialist sau poți consulta manualul de instrucțiuni al centralei termice pentru a te lămuri.</p>
      <p>
        <b>Robineți închiși</b>
      </p>
      <p>Dacă simți că țevile prin care circulă apa pe coloană sunt calde, dar caloriferele tale rămân reci în continuare, verifică dacă nu cumva robineții radiatoarelor sunt închiși. Unii proprietari închid robineții după finalul sezonului rece, pentru a evita accidente cum sunt scurgerile de apă. În cazul în care observi că aceștia sunt blocați, este posibil ca acest lucru să se întâmple din cauza unei acumulări de rugină și este bine să nu îi forțezi, întrucât se pot defecta. Există unele soluții sau spray-uri special concepute pentru a elimina depunerile de rugină și a debloca piesele, așa că le poți folosi înainte de a chema instalatorul.</p>
      <p>
        <b>Avarii sau amânări ale pornirii căldurii</b>
      </p>
      <p>Avariile de la regiile de furnizare ale agentului termic au lăsat și anul acesta mii de persoane fără apă caldă și căldură. De aceea, este bine să verifici site-ul oficial al regiei la care ești branșat sau să dai un telefon pentru a te asigura că zona în care locuiești nu a fost afectată de vreo avarie. De asemenea, dacă stai la bloc, poți întreba administratorul dacă a fost pornită căldura și dacă aceasta funcționează la capacitate maximă. Există numeroase cazuri în care administrația blocului decide fie să amâne pornirea căldurii, fie să o pornească în anumite intervale orare, astfel încât locatarii să plătească mai puțin la întreținere, pe timpul iernii. </p>
      <p>Sursa foto: Creative Commons CC0</p>
    </article>
  </body>
</html>