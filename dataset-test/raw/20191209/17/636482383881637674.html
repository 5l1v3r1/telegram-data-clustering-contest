<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/politia-de-frontiera-face-verificari-in-cazul-psihologului-din-vaslui-banuit-ca-si-a-batut-sotia-20106803"/>
    <meta property="og:site_name" content="Cancan.ro"/>
    <meta property="article:published_time" content="2019-12-09T17:43:21+00:00"/>
    <meta property="og:title" content="Poliția de Frontieră face verificări în cazul psihologului din Vaslui bănuit că și-a bătut soția"/>
    <meta property="og:description" content="Inspectoratul Teritorial al Poliției de Frontieră Iași a dispus verificări ce vizează conduita psihologului din Vaslui care și-ar fi bătut soția."/>
  </head>
  <body>
    <article>
      <h1>Poliția de Frontieră face verificări în cazul psihologului din Vaslui bănuit că și-a bătut soția</h1>
      <address><time datetime="2019-12-09T17:43:21+00:00">09 Dec 2019, 17:43</time> by <a rel="author">A.N.</a></address>
      <p>
        <b>Inspectoratul Teritorial al Poliției de Frontieră Iași a dispus verificări ce vizează conduita psihologului din Vaslui care și-ar fi bătut soția. Reprezentanții ITPF Iași au anunțat că vor lua măsuri, în funcție de rezultele cercetării realizate de către polițitiștii și procurorii vasluieni.</b>
      </p>
      <p>Soțul asistentei care este internată în stare gravă la Spitalul CI Parhon din Iași este psiholog la Serviciul Teritorial Vaslui al Poliției de Frontieră.</p>
      <p>Inspectoratul Teritorial al Poliției de Frontieră Iași a anunțat că, în ceea ce privește posibila implicare a unui angajat al instituției într-un dosar de agresiune domestică, există un dosar penal instrumentat de către procurorii Parchetului de pe lângă Judecătoria Vaslui. <i><b>„În funcţie de rezultatele cercetării desfăşurate de către autorităţile competente şi de calitatea procesuală a lucrătorului, conducerea Inspectoratului Teritorial al Poliţiei de Frontieră Iași va dispune măsuri în conformitate cu Statutul Poliţistului”</b></i>, a declarat Denis Lazăr, purtătorul de cuvânt al ITPF Iași.</p>
      <p>Potrivit sursei citate, se fac și verificări privind conduita psihologului. <i><b>„La nivelul instituţiei noastre au fost dispuse o serie de verificări care vizează conduita poliţistului, în conformitate cu art. 41 lit. h) din Legea 360/2002 privind Statutul Poliţistului, cu modificările şi completările ulterioare”</b></i>, a mai spus Denis Lazăr.</p>
      <p>O asistentă de la Spitalul Județean de Urgență Vaslui este în stare extrem de gravă la Spitalul „Parhon” din Iași, după ce a fost bătută de soț. Potrivit unor surse, bărbatul este fost angajat la Poliția Vaslui, acum psiholog la Inspectoratul Județean de Poliție de Frontieră din Vaslui.</p>
      <p>Femeia a ajuns la Spitalul Județean din Vaslui cu mai multe traumatisme și, după ce starea ei s-a agravat, a fost transferată la Iași, fiind internată la Spitalul CI Parhon, în Secția de Terapie Intensivă. Polițiștii au fost sesizați în acest caz atât de familie, cât și de colegii asistentei din spital.</p>
      <p><i><b>„Avem două dosare penale. Într-un dosar se fac cercetări asupra săvârșirii infracțiunii de vătămare corporală din culpă, iar în al doilea dosar se fac cercetări asupra săvârșirii infracțiunii de violență în familie. La data de 6 decembrie, poliția a fost sesizată de cadre medicale din cadrul SJU Vaslui, Secția ATI, unde se afla internată persoana vătămată, iar cea de-a doua sesizare a fost făcută de membrii familiei persoanei vătămate, privind fapte de violență”</b></i>, a declarat, pentru MEDIAFAX, Loredana Stavăr, purtătorul de cuvânt al IPJ Vaslui.</p>
    </article>
  </body>
</html>