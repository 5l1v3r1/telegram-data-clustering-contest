<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/120412-vandali-pricinili-stetu-na-vozilima-u-arapskom-kvartu-istocnog-jerusalima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T17:55:18+00:00"/>
    <meta property="og:title" content="Vandali pričinili štetu na vozilima u arapskom kvartu istočnog Jerusalima"/>
    <meta property="og:description" content="Izraelska policija je danas saopštila da su vandali probušili gume na 160 vozila i ispisali sprejom poruke &quot;Arapi jednako neprijatelji&quot; u palestinskom kvartu u anektiranom istočnom Jerusalimu.U medjuvremenu su u podeljenom gradu Hebronu na Zapadnoj obali palestinski stanovnici organizovali opšti štrajk u znak protesta zbog izgradnje novog jevrejskog naselja.Maskirani ljudi su oštetili vozila u kvartu Šuafat i ispisali poruke na hebrejskom jeziku, rekao je policijski portparol Miki Rozenfeld.On je izjavio da vlasti taj incident smatraju kriminalnim, a da su motivi nacionalistički jer je izmedju ostalog bilo ispisanih poruka &quot;Nema mesta za neprijatelje u ovoj zemlji&quot;.Gradonačelnik Jerusalima Moše Lion je osudio incident, označivši ga &quot;zločinom iz mržnje&quot; i pozvao policiju &quot;da nadje kriminalce što je moguće pre i izvede ih pred lice pravde&quot;.Izraelski nacionalisti čvrstorukaši izvode napade na Palestince, izmedju ostalog, u znak odmazde za napade palestinskih ekstremista ili onoga što smatraju nastojanjima izraelskih…"/>
  </head>
  <body>
    <article>
      <h1>Vandali pričinili štetu na vozilima u arapskom kvartu istočnog Jerusalima</h1>
      <address>
        <time datetime="2019-12-09T17:55:18+00:00">09 Dec 2019, 17:55</time>
      </address>
      <slideshow>
        <figure>
          <img src="https://static.beta.rs/thumbs/c20a501e.556x371.jpg"/>
        </figure>
        <figure>
          <img src="https://static.beta.rs/thumbs/484adb67.556x371.jpg"/>
        </figure>
      </slideshow>
      <p><b>Izraelska policija je danas saopštila da su vandali probušili gume na 160 vozila i ispisali sprejom poruke "Arapi jednako neprijatelji" u palestinskom kvartu u anektiranom istočnom Jerusalimu.</b><br/><br/>U medjuvremenu su u podeljenom gradu Hebronu na Zapadnoj obali palestinski stanovnici organizovali opšti štrajk u znak protesta zbog izgradnje novog jevrejskog naselja.<br/><br/>Maskirani ljudi su oštetili vozila u kvartu Šuafat i ispisali poruke na hebrejskom jeziku, rekao je policijski portparol Miki Rozenfeld.<br/><br/>On je izjavio da vlasti taj incident smatraju kriminalnim, a da su motivi nacionalistički jer je izmedju ostalog bilo ispisanih poruka "Nema mesta za neprijatelje u ovoj zemlji".<br/><br/>Gradonačelnik Jerusalima Moše Lion je osudio incident, označivši ga "zločinom iz mržnje" i pozvao policiju "da nadje kriminalce što je moguće pre i izvede ih pred lice pravde".<br/><br/>Izraelski nacionalisti čvrstorukaši izvode napade na Palestince, izmedju ostalog, u znak odmazde za napade palestinskih ekstremista ili onoga što smatraju nastojanjima izraelskih vlasti da ograniče širenje jevrejskih naselja na okupiranim teritorijama.<br/><br/>Nejasno je medjutim šta je izazvalo današnji incident.<br/><br/>U Hebronu, najvećem gradu na Zapadnoj obali, palestinske radnje, škole i kancelarije su bile zatvorene zbog jednodnevnog štrajka.<br/><br/>Neki mladići su bacali kamenice na izraelske vojne patrole, a vojnici su ih rasterivali suzavacem i gumenim mecima.<br/><br/>Novi ministar odbrane Izraela Naftali Benet predstavio je svoj plan za novo naselje početkom ovog meseca.<br/><br/>On je najavio da će se na osnovu tog plana udvostručiti broj jevrejskih stanovnika u Hebronu.<br/><br/>Hebron je često poprište sukoba dva naroda.<br/><br/>Stotine jevrejskih naseljenika koje čuvaju hiljade vojnika žive u centru tog grada u kome ima više od 200.000 Palestinaca.<br/><br/>Izrael je osvojio Zapadnu obalu i istočni Jerusalim u ratu 1967. godine i brzo počeo da naseljava novoosvojenu teritoriju.<br/><br/>Oko 600.000 Izraelaca sada živi u jevrejskim naseljima na Zapadnoj obali i u istočnom Jerusalimu.<br/><br/>SAD su u novembru objavile novu politiku da više ne smatraju jevrejska naselja kršenjem medjunarodnog prava.<br/><br/>To se smatra najnovijim u čitavom nizu diplomatskih poklona administracije predsednika SAD Donalda Trampa premijeru Izraela Benjaminu Netanjahuu.</p>
    </article>
  </body>
</html>