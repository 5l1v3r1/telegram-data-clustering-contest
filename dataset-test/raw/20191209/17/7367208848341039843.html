<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/12/09/leggi-notizia/argomenti/eventi/articolo/a-cuneo-la-presentazione-del-libro-dal-rosa-al-viso.html"/>
    <meta property="og:site_name" content="Targatocn.it"/>
    <meta property="article:published_time" content="2019-12-09T17:16:00+00:00"/>
    <meta property="og:title" content="A Cuneo la presentazione del libro &quot;Dal Rosa al Viso&quot;"/>
    <meta property="og:description" content="Appuntamento presso il Museo Casa Galimberti, giovedì 12 dicembre"/>
  </head>
  <body>
    <article>
      <h1>A Cuneo la presentazione del libro "Dal Rosa al Viso"</h1>
      <h2>Appuntamento presso il Museo Casa Galimberti, giovedì 12 dicembre</h2>
      <address><time datetime="2019-12-09T17:16:00+00:00">09 Dec 2019, 17:16</time> by <a rel="author">comunicato stampa</a></address>
      <p>Giovedì 12 dicembre, alle ore 17, presso il Museo Casa Galimberti, verrà presentato il libro "Dal Rosa al Viso" di <b>Angela Delgrosso Bellardi</b>.</p>
      <p>Il romanzo è un'immersione nel passato. E' incontro tra la grande e la piccola storia, in particolare tra l'epopea risorgimentale e le vicissitudini di due giovani che un giorno hanno incrociato i loro destini.</p>
      <p>Con una prosa chiara, incalzante, cavalcando pensieri ed emozioni, l'autrice regala un sorprendente spaccato di vita dell'Ottocento piemontese: lo sfondo iniziale è la Valle Anzasca ai piedi del Monte Rosa e successivamente la bella e vitale Saluzzo, sotto il Monviso.</p>
      <p>Le pagine traboccano di vita vera, semplice e forte nella sua autenticità. Personaggi non di fantasia ma donne e uomini realmente esistiti. Una storia di famiglia e nello stesso tempo un grande affresco del Piemonte di fine Ottocento.</p>
      <p>Il libro ha avuto diversi riconoscimenti letterari, in particolare a Milano, dove ha ricevuto lo scorso anno il "Premio speciale donna Milano" e la Menzione d'onore al Premio letterario della Scapigliatura.</p>
      <p>Quest'anno è stato premiato nel Concorso letterario "I Murazzi" di Torino, il 29 Novembre al Circolo dei lettori.</p>
      <p>
        <b>L’ autrice</b>
      </p>
      <p>Angela Delgrosso Bellardi, saluzzese di nascita, dopo la laurea - conseguita nel 1974 a 23 anni – in matematica presso l'Università degli Studi di Torino, intraprende la carriera di astronoma presso l'Osservatorio di Pino Torinese, dedicandosi allo studio delle stelle doppie e pubblicando periodicamente il risultato delle sue ricerche su Astronomy and Astrophysics Journal, una delle principali riviste astronomiche, di cui viene nominata <i>referee. </i>Dopo cinque anni di intenso lavoro, rinuncia alla carriera per dedicarsi alla famiglia. Insegnante di Scienze matematiche, chimiche, fisiche e naturali nella Scuola Media fino al 1987, ha terminato la sua esperienza in ambito scolastico nel 1990, dopo tre anni dedicati all'insegnamento dei diversamente abili.</p>
      <p> </p>
      <p>L’appuntamento è previsto per le ore <b>17</b> di giovedì 12 dicembre, al <b>Museo Casa Galimberti</b> (piazza Galimberti, 6). <b>Ingresso libero</b>.</p>
      <p> </p>
      <p>Info: Comune di Cuneo | Museo Casa Galimberti | e. <a href="mailto:museo.galimberti@comune.cuneo.it">museo.galimberti@comune.cuneo.it</a> | t. 0171.444801</p>
      <p>Il Museo Casa Galimberti è anche su facebook: https://www.facebook.com/museocasagalimberti/</p>
    </article>
  </body>
</html>