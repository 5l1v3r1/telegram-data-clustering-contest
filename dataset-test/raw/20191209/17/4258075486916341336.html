<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/russia-was-banned-from-olympics-for-doping-scandal-dgtl-1.1080554"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-12-09T17:08:43+00:00"/>
    <meta property="og:title" content="চরম শাস্তি, বিশ্বের সমস্ত আন্তর্জাতিক খেলার ইভেন্ট থেকে ৪ বছরের জন্য নির্বাসিত রাশিয়া"/>
    <meta property="og:description" content="২০১৬ সালে সোচিতে অনুষ্ঠিত শীতকালীন অলিম্পিক্সে রাষ্ট্র দ্বারা পরিচালিত ডোপিংয়ের মারাত্মক অভিযোগ উঠেছিল রাশিয়ার বিরুদ্ধে।"/>
  </head>
  <body>
    <article>
      <h1>চরম শাস্তি, বিশ্বের সমস্ত আন্তর্জাতিক খেলার ইভেন্ট থেকে ৪ বছরের জন্য নির্বাসিত রাশিয়া</h1>
      <address><time datetime="2019-12-09T17:08:43+00:00">09 Dec 2019, 17:08</time> by <a rel="author">সংবাদ সংস্থা</a></address>
      <p>টোকিয়ো অলিম্পিক্সে দেখা যাবে না রাশিয়াকে। শুধু অলিম্পিক্স নয়, সব ধরনের স্পোর্টিং ইভেন্ট থেকেই রাশিয়াকে চার বছরের জন্য নির্বাসিত করার সিদ্ধান্ত নিয়েছে বিশ্ব ডোপ বিরোধী সংস্থা (ওয়াডা)। লুসানে সোমবার রাশিয়াকে নিয়ে বৈঠকে বসেছিল ওয়াডা। সেই বৈঠকেই সর্বসম্মত ভাবে সের্গেই বুবকার দেশকে নির্বাসনের সিদ্ধান্ত নেওয়া হয়।</p>
      <p>নির্বাসনের খাঁড়া রাশিয়ার উপরে নেমে আসায় ২০২২ সালের শীতকালীন অলিম্পিক্স, ২০২২ সালে কাতারে ফুটবল বিশ্বকাপেও রাশিয়া নামতে পারবে না। কোনও বড় প্রতিযোগিতার জন্য বিডও করতে পারবে না তারা। তবে রুশ অ্যাথলিটরা অলিম্পিক্সে নামতে পারবেন। রাশিয়ার  সঙ্গে তাঁরা কোনও ভাবেই জড়িত নন, এটা প্রমাণ করতে পারলে তবেই তাঁরা নামতে পারবেন অলিম্পিক্সে। রাশিয়াকে নিয়ে ওয়াডার প্রশ্ন বহুদিন ধরেই। </p>
      <p>২০১৬ সালে সোচিতে অনুষ্ঠিত শীতকালীন অলিম্পিক্সে রাষ্ট্র দ্বারা পরিচালিত ডোপিংয়ের মারাত্মক অভিযোগ উঠেছিল রাশিয়ার বিরুদ্ধে। আন্তর্জাতিক খেলাধুলোর জগৎ থেকে রাশিয়াকে নির্বাসিতও করা হয়েছিল সেই কারণে। পরে শর্তসাপেক্ষে রাশিয়াকে ফিরিয়ে আনা হয়। কিন্তু তাদের বিরুদ্ধে নতুন করে অভিযোগ ওঠে। ডোপ বিরোধী প্রক্রিয়া নিয়ে রাশিয়া ওয়াডার হাতে যে সব তথ্য তুলে দিয়েছিল, তাতে নানা অসঙ্গতি ছিল বলে অভিযোগ উঠেছিল। </p>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/mahendra-singh-dhoni-will-be-producing-an-anthology-telling-stories-of-decorated-army-officers-dgtl-1.1080522">সেনাবাহিনীর বীরত্বের কাহিনি টিভিতে নিয়ে আসছেন ধোনি</a>
        </b>
      </p>
      <p>মস্কোয় রাশিয়ার যে ডোপ-বিরোধী ল্যাবরেটরি রয়েছে, তা ওয়াডার সমস্ত আইন ঠিকঠাক মেনে চলছে কিনা, তার প্রমাণ দেওয়ার নির্দেশ ছিল তাদের উপরে। কিন্তু সেই তথ্যপ্রমাণ দেওয়ার সময়সীমা বারবার লঙ্ঘন করে রাশিয়া। ওয়াডার হাতে তারা  যে তথ্য তুলে দিয়েছিল, তার সত্যতা নিয়েও প্রশ্ন ওঠে। এ দিন লুসানে রাশিয়ার উপরে নেমে আসে চরম শাস্তি। এমনটা যে হতে চলেছে তা সবাই ধরেই নিয়েছিলেন। রাশিয়া নিষিদ্ধ ঘোষিত হওয়ায় তাদের গৌরবময় ক্রীড়া ঐতিহ্যে কালির ছিটে লাগল। </p>
      <p>
        <b>আরও পড়ুন: </b>
        <b> <a href="https://www.anandabazar.com/photogallery/sport/which-4-bowlers-kkr-should-target-at-the-auction-for-ipl-2020-dgtl-1.1080498">এই চার পেসারের জন্য আইপিএল নিলামে ঝাঁপাতে পারে কলকাতা নাইট রাইডার্স</a></b>
      </p>
    </article>
  </body>
</html>