<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420679"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T17:29:00+00:00"/>
    <meta property="og:title" content="41 שנים לפטירתה של גולדה מאיר ז&quot;ל"/>
    <meta property="og:description" content="יו&quot;ר מרכז הרצל, עליזה לביא: סיפורה האישי טומן בחובו את ההיסטוריה של עמנו, ומהווה מקור השראה לנשים וגברים כאחד בחברה הישראלית."/>
  </head>
  <body>
    <article>
      <h1>41 שנים לפטירתה של גולדה מאיר ז"ל</h1>
      <address>
        <time datetime="2019-12-09T17:29:00+00:00">09 Dec 2019, 17:29</time>
      </address>
      <p>עשרות בני אדם השתתפו אתמול (ראשון) באזכרה לראש הממשלה לשעבר גולדה מאיר ז"ל בחלקת גדולי האומה בהר הרצל, במלאת 41 שנים לפטירתה.</p>
      <p>ד"ר עליזה לביא, חברת כנסת לשעבר ויו"ר מרכז הרצל בהווה, אומרת כי הנצחת דמותה של גולדה מאיר כאישה הראשונה שכיהנה כראש ממשלה במדינת ישראל וכאחת מן הדמויות המשמעותיות ביותר שעיצבו את פני היישוב והחברה הישראלית, היא חובה וצורך חינוכי ולאומי אשר חשיבותו עליונה.</p>
      <p>"גולדה מאיר היא מראשי מדינתנו וסיפורה האישי טומן בחובו את ההיסטוריה של עמנו, תוך שהוא מהווה מקור השראה לנשים וגברים כאחד בחברה הישראלית. כשרת העבודה חוקקה גולד את חוק שעות עבודה ומנוחה, חוק עבודת נשים וחוק החניכות. היא הניחה את התשתית למשפט העבודה הישראלי", אמרה לביא.</p>
      <p>בהיותה חברת הכנסת, לביא הגישה מספר פעמים הצעת חוק לתקצוב הנצחת פועלה של מאיר. "מורשתה של גולדה מאיר תוכל לשפר את המציאות בישראל דרך מפעלי חייה ולאור הקשיים בהם נתקלה. מכאן, נובעת חשיבותו הקריטית של הקמת מרכז להנצחת זכרה של גולדה מאיר.</p>
      <p>''הקמתו של מרכז להנצחתה תעמיד במרכז את השיח על עיקרון השוויון בציבור הישראלי ודרכה של גולדה מאיר תעמוד כמגדלור המאיר למרחוק בנושא זה. צריכה להיעשות עבודה רצינית בכל הנוגע להנצחות בישראל. לא יתכן שרק מי שיש מאחוריו מפלגה חזקה או חברים במקומות הנכונים יזכה להנצחה", הוסיפה לביא, יו"ר מרכז הרצל.</p>
    </article>
  </body>
</html>