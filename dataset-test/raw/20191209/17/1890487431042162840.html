<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523153-zemrel-paul-volcker-banker-ktery-uspisil-pad-zelezne-opony-a-rozpad-sssr/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T17:01:24+00:00"/>
    <meta property="og:title" content="Zemřel Paul Volcker, bankéř, který uspíšil pád železné opony a rozpad SSSR"/>
    <meta property="og:description" content="Ve věku 92 let dnes zemřel Paul Volcker. Coby šéf americké centrální banky na přelomu 70. a 80. zkrotil tehdejší citelnou inflaci, a připravil tak půdu pro hospodářsky úspěšná 80. léta v USA. Svým způsobem tak zásadně pomohl prezidentu Ronaldu Reaganovi k „uzbrojení“ Sovětského svazu, a přispěl tak k uspíšení pádu železné opony. Pokud by Volckerovo působení v čele Fedu nebylo tak úspěšné, Spojené státy by pravděpodobně vykazovaly v 80. letech výrazně horší ekonomickou výkonnost, což by zřejmě oddálilo rozpad SSSR i pád železné opony. V době finanční krize z doby před deseti lety se Volcker na výsluní finančnického světa navrátil, když se postavil do čela snahy tehdejší administrativy prezidenta Baracka Obamy omezit rizikové investování komerčních bank, které zásadně přispělo ke vzniku krize. V letech 1975 až 1979 Volcker šéfoval vlivné newyorské pobočce americké centrální banky (Fedu). Zasazoval se o zpřísnění její měnové politiky a zvýšení klíčových úrokových sazeb, protože měl za to, že se tak podaří zkrotit…"/>
  </head>
  <body>
    <article>
      <h1>Zemřel Paul Volcker, bankéř, který uspíšil pád železné opony a rozpad SSSR</h1>
      <address><time datetime="2019-12-09T17:01:24+00:00">09 Dec 2019, 17:01</time> by <a rel="author">Vladimír Urbánek</a></address>
      <p>Ve věku 92 let dnes zemřel Paul Volcker. Coby šéf americké centrální banky na přelomu 70. a 80. zkrotil tehdejší citelnou <a href="https://www.kurzy.cz/makroekonomika/inflace/">inflaci</a>, a připravil tak půdu pro hospodářsky úspěšná 80. léta v USA. Svým způsobem tak zásadně pomohl prezidentu Ronaldu Reaganovi k „uzbrojení“ Sovětského svazu, a přispěl tak k uspíšení pádu <a href="https://www.kurzy.cz/obec/zelezne/">železné</a> opony. Pokud by Volckerovo působení v čele <a href="https://www.kurzy.cz/tema/fed/">Fedu</a> nebylo tak úspěšné, Spojené státy by pravděpodobně vykazovaly v 80. letech výrazně horší ekonomickou výkonnost, což by zřejmě oddálilo rozpad SSSR i pád <a href="https://www.kurzy.cz/obec/zelezne/">železné</a> opony.<br/><br/>V době finanční krize z doby před deseti <a href="https://www.kurzy.cz/obec/lety-okres-praha-zapad/">lety</a> se Volcker na výsluní finančnického světa navrátil, když se postavil do čela snahy tehdejší administrativy prezidenta Baracka Obamy omezit rizikové <a href="https://www.kurzy.cz/investice/">investování</a> komerčních bank, které zásadně přispělo ke vzniku krize.<br/><br/>V letech 1975 až 1979 Volcker šéfoval vlivné newyorské pobočce americké centrální banky (<a href="https://www.kurzy.cz/tema/fed/">Fedu</a>). Zasazoval se o zpřísnění její měnové politiky a zvýšení klíčových <a href="https://www.kurzy.cz/urokove-sazby/">úrokových sazeb</a>, protože měl za to, že se tak podaří zkrotit <a href="https://www.kurzy.cz/makroekonomika/inflace/">inflaci</a>. Ta v 70. letech často nastávala ruku v ruce s ekonomickou stagnací, pročež se v daném období vžil název stagflace. Volcker je obecně vnímán jako nejzarytější bojovník s <a href="https://www.kurzy.cz/makroekonomika/inflace/">inflací</a>, resp. stagflací. Zkrocením <a href="https://www.kurzy.cz/makroekonomika/inflace/">inflace</a> a potlačením stagflace nakonec dosáhl značného úspěchu, věhlasu a těšil se z širokého respektu, jemuž se mu dostávalo ve finančnických i politických kruzích.<br/><br/>Když jej prezident Jimmy Carter jmenoval v roce 1979 do čela celého <a href="https://www.kurzy.cz/tema/fed/">Fedu</a>, činila <a href="https://www.kurzy.cz/makroekonomika/inflace/">inflace</a> takřka dvanáct procent. V roce 1987, kdy se Volcker s úřadem loučil, byla <a href="https://www.kurzy.cz/makroekonomika/inflace/">inflace</a> už jen třetinová. Přelom 70. a 80. let byl ovšem pro americkou ekonomiku poměrně krušný. Prošla si recesí, <a href="https://www.kurzy.cz/makroekonomika/nezamestnanost/">míra nezaměstnanosti</a> citelně stoupla, takže prezident Carter zaplatil za Volckerovy razantní kroky krotící <a href="https://www.kurzy.cz/makroekonomika/inflace/">inflaci</a> zvláště vysokou daň – nedočkal se znovuzvolení.<br/><br/>Cartera vystřídal Reagan, za jehož vlády se již dostavily příznivé účinky Volckerovy medicíny. Stabilní celosvětový růst 80. a 90. let má své kořeny právě v ní. Ekonomická stabilizace Západu 80. let a jeho další hospodářský vzestup ještě v téže dekádě umožnil stupňovat reformní, liberalizační opatření jak v USA, tak v Západní <a href="https://www.kurzy.cz/tema/evropa/">Evropě</a>. Tato opatření svým důsledkem dala vyniknout rostoucí propastnosti v ekonomické výkonnosti Západu na jedné <a href="https://volby.kurzy.cz/strany">straně</a> a zemí socialistického tábora na <a href="https://volby.kurzy.cz/strany">straně</a> druhé. Sílící americká <a href="https://www.kurzy.cz/makroekonomika/">ekonomika</a> také Reaganovi umožnila navyšovat výdaje na zbrojení, takže v konečném důsledku mohl „uzbrojit“ hospodářsky již trouchnivějící Sovětský svaz a jeho satelity.   <br/><br/>Jakožto syn německých přistěhovalců měl Volcker vštěpenu silnou animozitu k <a href="https://www.kurzy.cz/makroekonomika/inflace/">inflaci</a> a jejím sociálním dopadům. Postupně přejal také silnou animozitu k modernímu finančnictví, které nezřídka podroboval sžíravé kritice. Legendární je jeho výrok, že jedinou inovací, se kterou finančnictví v posledních desetiletích přišlo, je bankomat.<br/><br/>Volcker působil v americké administrativě, jakožto ekonomický poradce či v americké centrální bance za vlády celkem šesti prezidentů. Během Obamova úřadování se zasadil za to, aby <a href="https://akcie-cz.kurzy.cz/akcie/komercni-banka-590/">komerční banky</a> nemohly s penězi z vkladů svých klientů, běžných střadatelů, provádět spekulativní, rizikové <a href="https://www.kurzy.cz/investice/">investice</a> na vlastní účet nebo investovat prostřednictvím hedgeových <a href="https://www.kurzy.cz/podilove-fondy/">fondů</a>. Tento takzvaný „Volckerův <a href="https://zakony.kurzy.cz/">zákon</a>“ se stal součástí rozsáhlého souboru pokrizových legislativních opatření zákonodárců Chrise Dodda a Barneyho Franka, která vstoupila v platnost v červenci 2010. Jednotlivé <a href="https://akcie-cz.kurzy.cz/akcie/komercni-banka-590/">komerční banky</a> působící v USA „Volckerův <a href="https://zakony.kurzy.cz/">zákon</a>“ soustavně kritizovaly, neboť prý až příliš svazoval jejich podnikání. Současný prezident <a href="https://www.kurzy.cz/tema/donald-trump/">Donald Trump</a> se proto v roce 2017 rozhodl pro zmírnění jeho účinků.</p>
      <p> </p>
      <p>
        <b>Lukáš Kovanda, Ph.D.</b>
      </p>
      <p>Hlavní ekonom, <a href="https://czech-fund.cz/">CZECH FUND</a></p>
      <related>
        <h4>Příbuzné stránky</h4>
        <a href="https://oz.kurzy.cz/gfb-gmbh/paul-paula-pz4671475o.htm"/>
        <a href="https://oz.kurzy.cz/paul-antione-kassab-edmond-hermez/g-paul-pz5517925o.htm"/>
        <a href="https://oz.kurzy.cz/paul-frank-industries-llc/paul-frank-paul-frank-industries-pz2754430o.htm"/>
        <a href="https://www.kurzy.cz/zpravy/223082-volcker-pro-snizeni-deficitu-usa-nyni-nelze-mnoho-udelat-mohou-ale-ohrozit-celou-globalni/"/>
        <a href="https://www.kurzy.cz/zpravy/247055-volcker-zapadni-svet-ceka-dlouhe-obdobi-vysoke-nezamestnanosti-a-geopoliticke-zmeny-dalsi/"/>
        <a href="https://www.kurzy.cz/tema/detail/znama-zpevacka-31-zahadne-zemrela-4-dny-po-grammy-1513931.html"/>
        <a href="https://www.kurzy.cz/zpravy/480267-zemrel-nejstarsi-muz-113-sveta-jeho-recept-na-stari-by-se-vam-libil/"/>
        <a href="https://www.kurzy.cz/tema/5142173.html"/>
        <a href="https://www.kurzy.cz/zpravy/483854-modni-velikan-karl-lagerfeld-zemrel-ikone-bylo-85-let/"/>
        <a href="https://www.kurzy.cz/zpravy/484647-zemrel-zpevak-slavne-kapely-z-80-let-prorazila-s-hitem-its-my-life/"/>
      </related>
    </article>
  </body>
</html>