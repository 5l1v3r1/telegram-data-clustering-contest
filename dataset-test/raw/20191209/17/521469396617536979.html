<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468988/%D8%A8%D8%B4%D9%86%D9%88%DB%8C%D8%AF-%D8%B1%D8%A7%D8%B2%DA%AF%D8%B4%D8%A7%DB%8C%DB%8C-%D9%86%D8%A7%D8%B5%D8%B1-%D9%85%D8%AD%D9%85%D8%AF%D8%AE%D8%A7%D9%86%DB%8C-%D8%A7%D8%B2-%D9%82%D8%AA%D9%84-%D9%84%D8%A7%D9%84%D9%87-%D8%B3%D8%AD%D8%B1%D8%AE%DB%8C%D8%B2%D8%A7%D9%86-%D8%AA%D9%88%D8%B3%D8%B7-%D8%B4%D9%87%D9%84%D8%A7"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T17:01:11+00:00"/>
    <meta property="og:title" content="بشنوید | رازگشایی ناصر محمدخانی از قتل لاله سحرخیزان توسط شهلا جاهد"/>
    <meta property="og:description" content="ناصر محمدخانی در گفتگوی تلفنی با برنامه پشت صحنه رادیو تهران درباره زندگی خصوصی سلبریتی‌ها و فراز و نشیب‌های زندگی خود گفت."/>
  </head>
  <body>
    <article>
      <h1>بشنوید | رازگشایی ناصر محمدخانی از قتل لاله سحرخیزان توسط شهلا جاهد</h1>
      <h2>ناصر محمدخانی در گفتگوی تلفنی با برنامه پشت صحنه رادیو تهران درباره زندگی خصوصی سلبریتی‌ها و فراز و نشیب‌های زندگی خود گفت.</h2>
      <address>
        <time datetime="2019-12-09T17:01:11+00:00">09 Dec 2019, 17:01</time>
      </address>
      <p>به گزارش همشهری آنلاین، ناصر محمدخانی پس از مدت‌ها در گفتگوی تلفنی با برنامه پشت صحنه رادیو تهران درباره زندگی خصوصی چهره‌ها و سلبریتی‌ها گفت: به هر حال ما هم مانند دیگران دوست داریم به زندگی شخصی‌مان کسی ورود نکند. ما هم مانند بقیه یک شهروند عادی هستیم. اما می‌ایند و ناآگاهانه قضاوت می کنند. به هر حال فضای مجازی یک مقدار دردسر ساز شده است. برخی در زندگی خصوصی ورزشکاران و هنرمندان ورود، مطالب بدی را منتشر کرده و تصاویری که غیر واقعی است را می‌سازند.</p>
      <p>وی افزود: هرکسی در هر قشری تلاش می کند و زحمت می‌کشد تا به هدفش برسد و مطرح شود. ورزشکاران هم از این قاعده مستثنا نیستند. ما هم تلاش کردیم و زحمت کشیدیم تا به تیم‌های بزرگ و تیم ملی رسیدیم. برای من افتخاری است که سال‌ها برای تیم ملی کشورم بازی کردم.</p>
      <p>بر اساس گزارش خبرآنلاین، محمدخانی درباره این صحبتش که گفته بود نباید قضاوت ناعادلانه درباره زندگی خصوصی چهره‌های معروف شکل بگیرد، بیان کرد: چون اطلاعاتی ندارند، همین طور قضاوت می کنند. بعضی ها دوست دارند اطلاعاتی درباره کسی که طرفدارانش هستند، داشته باشد. اما نباید این اطلاعات خیلی عمیق شود و به زندگی شخصی او ورود کنند. درباره سن، از چه سالی و از کجا شروع کرده‌اند،چه تیم‌هایی بوده‌اند و... این اطلاعاتی است که دوست دارند داشته باشند ولی متاسفانه پا را فراتر می گذارند و می خواهند به زندگی شخصی و خصوصی او هم وارد شوند.</p>
      <p>ناصر محمدخانی در این گفتگوی رادیویی ضمن توضیح درباره اتفاقاتی که پیشتر در زندگی او افتاده بود اظهار کرد: به هرحال یک‌سری مطبوعات زرد آن موقع برای خودشان می نوشتند و یک سری کتاب هم در آمد. من اگر می خواستم از این و آن شکایت کنم باید ۷-۸ وکیل می‌گرفتم. من همه را به خدا واگذار کردم چون واقعیت نداشتند و اصل موضوع این نبود.</p>
      <p>محمدخانی درباره این فراز و نشیب‌های زندگی‌اش گفت: درباره این مسئله که برایم اتفاق افتاد خیلی مشکل پیدا کردم. ۲-۳ سال نمی توانستم بخوابم. مدتی ایران نبودم و با بچه‌هایم قطر بودم. آن اتفاق خیلی روی من تاثیر گذاشت، مقداری افسردگی داشتم و بعد به مرور کمی بهتر شدم و آمدم. علی پروین و محمود خوردبین با من صحبت می‌کردند که به ورزش بیا و در کنار ورزش باش. رفته رفته بهتر شدم.</p>
      <p>وی در بخش دیگری از این برنامه مطرح کرد: من شنیده ام که فوتبالیست های فعلی قلیان می کشند، شب بازی در مهمانی و رستوران هستند. البته من این‌ها را به چشم ندیده ام و به من گفته اند. در زمان ما اصلاً این چیزها نبود.</p>
      <p>محمدخانی درباره این مسئله‌ که چند سال قبل اقوام همسرش او را گروگان گرفته بودند گفت: این مسئله به آن صورت نبود، مسئله کوچکی بود که برطرف شد. این مسئله مهم نبود.</p>
      <p>«پشت صحنه» برنامه ای است که یک هفته درمیان به صورت زنده به تهیه کنندگی امیرحسین ثقفی و با اجرای مصطفی امامی روی آنتن رادیو تهران می‌رود. علاقمندان می‌توانند این برنامه را، این هفته تا چهارشنبه، هر شب ساعت ۲۱ روی موج اف.ام ردیف ۹۴ مگاهرتز به مدت یک ساعت بشنوند.</p>
      <p>حرف‌های ناصر محمدخانی درباره قتل لاله سحرخیزان توسط شهلا جاهد را در زیر بشنوید.</p>
      <figure>
        <audio src="https://media.hamshahrionline.ir/d/2019/12/09/0/4370992.mp3"/>
      </figure>
    </article>
  </body>
</html>