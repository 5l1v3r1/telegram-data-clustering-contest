<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813755/%D8%B2%D8%B1%DB%8C%D9%86%DA%86%D9%87-%D8%AD%D9%82%D9%85-%D9%86%D8%A8%D9%88%D8%AF-%D8%A8%D9%87-%D9%85%D9%86-%D8%A8%DA%AF%D9%88%DB%8C%D9%86%D8%AF-%D8%AD%DB%8C%D8%A7-%DA%A9%D9%86-%D8%B1%D9%87%D8%A7-%DA%A9%D9%86-%D8%AD%D8%AC%D8%A7%D8%B2%DB%8C-%DA%AF%D9%81%D8%AA-%DA%A9%D9%87-%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:56:01+00:00"/>
    <meta property="og:title" content="زرینچه: حقم نبود به من بگویند حیا کن، رها کن/ حجازی گفت که تیم متعلق به امثال ماست"/>
    <meta property="og:description" content="سرپرست استقلال درباره اینکه آیا از سمتش استعفا داده است یادآور شد: اگر امروز اینجا آمدم، به خاطر عشقم آمدم. حقم نبود که بگویند زرینچه حیا کن، استقلال را رها کن."/>
  </head>
  <body>
    <article>
      <h1>زرینچه: حقم نبود به من بگویند حیا کن، رها کن/ حجازی گفت که تیم متعلق به امثال ماست</h1>
      <address><time datetime="2019-12-09T17:56:01+00:00">09 Dec 2019, 17:56</time> by <a rel="author">محمدامین شهسواری</a></address>
      <p>سرپرست استقلال درباره اینکه آیا از سمتش استعفا داده است یادآور شد: اگر امروز اینجا آمدم، به خاطر عشقم آمدم. حقم نبود که بگویند زرینچه حیا کن، استقلال را رها کن.</p>
      <p>به گزارش ایسنا، جواد زرینچه بعد از تساوی ۲ بر ۲ تیمش مقابل پیکان گفت: من کم برای استقلال خدمت نکردم. خدمت من صادقانه بود. بعضی از دوستان که سال‌ها در این تیم مسئولیت داشتند، برای اینکه برگردند و مسئولیت بگیرند، دست به هر کاری می‌زنند.</p>
      <p>وی در پاسخ به این سوال که آیا روی صحبتش با فتح‌الله‌زاده است، اظهار کرد: اگر این‌ها استقلالی بودند و عاشق تیم بودند، در شرایط سخت کمک می‌کردند. تیم من با روحیه خراب مقابل پیکان بازی کرد و به دلیل مشکلات موجود همه ناراحت بودیم و شوکه شدیم و نمی‌توانستیم عقب بنشینیم. بالاخره باید این بازی را انجام می‌دادیم. انتظار داشتم عاشقان استقلال که برای آن‌ها اسامی مهم نیست از تیم حمایت کنند. افرادی مانند پرویز قلیچ‌خانی، مرحوم حجازی و پورحیدری زحمت کشیدند و رفتند. پرچم استقلال همیشه بالا است. باید یاد بگیرم زمانی که اتفاقات این‌چنینی رخ می‌دهد از تیم خودمان حمایت کنیم اما متاسفانه این موضوع را ندیدم.</p>
      <p>سرپرست استقلال تاکید کرد: شعارهایی که داده شد و اسامی کسانی که مطرح شد، به طور خط دهی شده بود. این افراد دشمنان استقلال هستند.</p>
      <p>وی در واکنش به اینکه وریا غفوری عملکرد مدیریت استقلال را افتضاح عنوان کرده است، گفت: شکی در این نیست. من از ارتباطات و قرارهایی را که با استراماچونی بوده، اطلاعی ندارم و این مسائل بین خودشان است. مشکلات مالی و تجریم با آن‌ها است. برای من هم این شرایط قابل قبول نیست. ما می‌دانستیم که باید پول این مربی را بدهیم. این‌ها ایرانی نیستند و مانند قلعه نویی و زرینچه نمی‌توان گفت یک سال دیگر پولشان را می‌دهم. فکر می‌کنم مدیریت یک مقدار ضعیف عمل کرد.</p>
      <p>زرینچه تاکید کرد: طبق خبرهایی که شنیدم، مدیران تیم شدیدا دنبال این هستند که مشکل استراماچونی حل شود. امیدوارم این اتفاق برای استقلال رخ بدهد.</p>
      <p>وی درباره مذاکره با فرهاد مجیدی گفت: من بعد از اتمام بازی اینجا آمدم و اطلاعی از این مسائل ندارم، ولی اولویت یک، دو و سه زرینچه، استراماچونی است.</p>
      <p>سرپرست استقلال درباره اینکه آیا از سمتش استعفا داده است یادآور شد: اگر امروز اینجا آمدم، به خاطر عشقم آمدم. حق من نبود که بگویند زرینچه حیا کن، استقلال را رها کن.</p>
      <p>زرینچه در واکنش به اینکه برخی از قدیمی‌ها و به خصوص در برنامه عادل فردوسی‌پور می‌گویند او در لیگ آزادگان و در هنگام سرمربی‌گری ناصر حجازی به او خیانت کرده است، گفت: فردوسی پور در برنامه‌ای این را مطرح کرد. در دقیقه ۶۵ بازی با سایپا، حاجیلو گفت که حجازی می‌گوید برو دفاع آخر بازی کن اما من گفتم که خسته هستم و من را تعویض کنید. آیا وقتی خسته هستم، دلیل بر خیانت می‌شود؟</p>
      <p>وی یادآور شد: من از فردوسی پور گلایه دارم.صحبت‌هایی که گفتم مانند حقیقت است. بعد از بازی با سایپا هم ایشان (حجاری) را کنار گذاشتند و ساعت یازده شب آقای فتح الله‌زاده، منزوی و امیری به من زنگ زدند و من به لارستان رفتم و آن‌ها گفتند او را کنار می‌گذاریم. گفتم مگر وقتی او را آوردید، از من اجازه گرفتید. گفتم من بازیکن باشگاه هستم ولی گفتند با برداشتن حجازی اعتراضی نداری؟</p>
      <p>سرپرست تیم استقلال اظهار کرد: قبل از جام باشگاه‌های آسیا حجازی را کنار گذاشتند اما من از او حمایت کردم و گفتم ناصر خان غمت نباشد ماشین‌مان را می‌فروشیم و تیم را به اردو می‌فرستیم. این اتفاقات افتاد و بعد از اینکه از باشگاه رفتم، بعد از ساعت یازده شب به خانه آقای حجازی رفتم و در حضور همسرش و آتیلا گفتم می خواهند شما را کنار بگذارند. گفت جوادجان می‌دانم. تو برو و با تمام وجود بالای سر تیم بایست. چون تیم مال من، تو و امثال ما است.</p>
      <p>وی ادامه داد: اولین جلسه تمرین ما با حضور آتیلا در زمین پیکان برگزار شد. من به بازیکنان گفتم هر مسئله‌ای که بود، تمام شد. گفتم اگر کسی درباره ناصرخان حرف بزند، او را کنار می‌گذارم. سرتان را پایین بیاندازید. بعد از آن اتفاقات هم از پنج بازی، چهار برد و یک مساوی به دست آوردیم.</p>
      <p>زرینچه تاکید کرد: من و ناصرخان روزهای و شب‌های خوبی داشتیم. قهرمانی در جام پرچم ترکمنستان، لیگ ایران و ... در همان زمان‌ها رقم خورد.</p>
      <p>او در واکنش به این که از سمتش کناره‌گیری کرده است، گفت: من اصلا کاری با این شعارها ندارم. به عشق تیم استقلال و هواداران کارم را ادامه می‌دهم. می‌دانم این مسائل کار کیست. بعدا مصاحبه جنجالی راجع به آقایان انجام می‌دهم اما الان مسئولیت دارم. به امید خدا سعی می‌کنیم، باشیم و به این تیم کمک کنیم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813743/%DA%86%D8%B4%D9%85%DB%8C-%D9%85%D8%A7-%DB%8C%DA%A9-%D8%A8%D8%A7%D8%B4%DA%AF%D8%A7%D9%87-%D8%A8%DB%8C-%D8%B5%D8%A7%D8%AD%D8%A8-%D9%87%D8%B3%D8%AA%DB%8C%D9%85-%D9%81%D9%82%D8%B7-%DB%B1%DB%B0%DB%B2-%D9%85%DB%8C%D9%84%DB%8C%D9%88%D9%86-%DA%AF%D8%B1%D9%81%D8%AA%D9%87-%D8%A7%D9%85"/>
        <a href="https://www.isna.ir/news/98091813761/%D9%81%D8%AA%D8%AD-%D8%A7%D9%84%D9%84%D9%87-%D8%B2%D8%A7%D8%AF%D9%87-%D9%87%DB%8C%DA%86-%D8%B5%D8%AD%D8%A8%D8%AA%DB%8C-%D8%A8%D8%B1%D8%A7%DB%8C-%D9%85%D8%AF%DB%8C%D8%B1%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7-%D9%85%D9%86-%D9%86%D8%B4%D8%AF%D9%87-%D8%A7%D8%B3%D8%AA"/>
        <a href="https://www.isna.ir/news/98091813736/%D8%BA%D9%81%D9%88%D8%B1%DB%8C-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B9%D8%B7%DB%8C%D9%84-%D8%A7%D8%B3%D8%AA-%DA%86%D8%B1%D8%A7-%D8%B5%D8%AF%D8%A7%DB%8C-%D8%AD%DB%8C%D8%A7-%DA%A9%D9%86-%D8%B1%D9%87%D8%A7-%DA%A9%D9%86"/>
        <a href="https://www.isna.ir/news/98091813730/%D9%88%D8%A7%DA%A9%D9%86%D8%B4-%D8%AD%DB%8C%D8%AF%D8%B1%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D9%81%D8%B1%D9%87%D8%A7%D8%AF-%D9%85%D8%AC%DB%8C%D8%AF%DB%8C-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%B1%D8%A7"/>
        <a href="https://www.isna.ir/news/98091813727/%D9%88%D8%A7%DA%A9%D9%86%D8%B4-%DA%A9%D8%B1%DB%8C%D9%85%DB%8C-%D8%A8%D9%87-%D8%B9%D9%85%D9%84%DA%A9%D8%B1%D8%AF-%D9%85%D8%AF%DB%8C%D8%B1%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%B9%D8%B7%DB%8C%D9%84%D8%B4-%DA%A9%D9%86%DB%8C%D8%AF-%D8%A8%D8%B1%D9%88%DB%8C%D9%85-%D8%AE%D8%A7%D9%86%D9%87-%D9%85%D8%A7%D9%86"/>
      </related>
    </article>
  </body>
</html>