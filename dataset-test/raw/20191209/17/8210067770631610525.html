<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11055208"/>
    <meta property="og:site_name" content="TV 2"/>
    <meta property="article:published_time" content="2019-12-09T17:43:23+00:00"/>
    <meta property="og:title" content="Finland får verdens yngste statsminister"/>
    <meta property="og:description" content="34 år gamle Sanna Marin overtar tirsdag som statsminister i Finland og blir verdens yngste regjeringssjef."/>
  </head>
  <body>
    <article>
      <h1>Finland får verdens yngste statsminister</h1>
      <h2>34 år gamle Sanna Marin overtar tirsdag som statsminister i Finland og blir verdens yngste regjeringssjef.</h2>
      <address><time datetime="2019-12-09T17:43:23+00:00">09 Dec 2019, 17:43</time> by <a rel="author">NTB</a></address>
      <p>Marin skal lede en koalisjonsregjering som foruten hennes eget parti Sosialdemokratene består av fire partier, alle ledet av kvinner, tre av dem i alderen 32 til 34 år.</p>
      <p>I likhet med New Zealands 39 år gamle statsminister Jacinda Ardern er også Marin småbarnsmor med en ettåring hjemme.</p>
      <p>Marin ble valgt inn i den finske nasjonalforsamlingen for Sosialdemokratene i 2015, er nestleder i partiet og transport- og kommunikasjonsminister i den avtroppende regjeringen.</p>
      <p>Finlands nye statsminister vokste opp sammen med sin alenemor og har i intervjuer fortalt om diskrimineringen hun opplevde da moren hadde et forhold til en annen kvinne.</p>
      <p>(©NTB)</p>
    </article>
  </body>
</html>