<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/dan-barna-ii-cere-premierului-sa-prezinte-o-lege-a-plafoanelor-responsabila-din-punct-de-vedere-fiscal-suntem-responsabili-sau-nu.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T17:15:18+00:00"/>
    <meta property="og:title" content="Dan Barna îi cere premierului să prezinte o lege a plafoanelor responsabilă din punct de vedere fiscal: „Suntem responsabili sau nu?”"/>
    <meta property="og:description" content="Dan Barna, președintele USR, a transmi luni seară, pe Facebook, că premierul Orban ar trebui să prezinte o lege a plafoanelor dacă vrea să demonstreze că"/>
  </head>
  <body>
    <article>
      <h1> Dan Barna îi cere premierului să prezinte o lege a plafoanelor responsabilă din punct de vedere fiscal: „Suntem responsabili sau nu?” </h1>
      <address><time datetime="2019-12-09T17:15:18+00:00">09 Dec 2019, 17:15</time> by <a rel="author">Redacția</a></address>
      <p>Dan Barna, președintele USR, a transmi luni seară, pe Facebook, că premierul Orban ar trebui să prezinte o lege a plafoanelor dacă vrea să demonstreze că este responsabil:</p>
      <p>”Printre măsurile pentru care guvernul își va angaja răspunderea în fața Parlamentului se află și legea plafoanelor. Un act normativ necesar pentru ca executivul să poată veni apoi cu proiectul de buget. Legea este importantă pentru că ea dă măsura felului în care România va fi guvernată anul viitor. Îi cer, de aceea, premierului Orban să vină cu o lege a plafoanelor care să fie responsabilă din punct de vedere fiscal. E esențial să menținem deficitul bugetar în limita maximă de 3% atât pentru anul 2020, cât și pentru anii care vin. De aceea, avem nevoie de o proiecție a veniturilor corect realizată. Spun asta pentru că, din păcate, în ultimii ani PSD ne-a obișnuit cu umflarea cifrelor. O atenție deosebită trebuie acordată art. 86 alin. (8) din Legea pensiilor care prevede că majorările de pensii – pe care cu toții le dorim – se prevăd în această lege a plafoanelor indicatorilor, în funcție de spațiul fiscal-bugetar. Ecuația este simplă: suntem responsabili sau nu?”, a scris Dan Barna, luni, pe Facebook.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>