<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ascoli/cronaca/arbitro-aggredito-1.4929835"/>
    <meta property="og:site_name" content="il Resto del Carlino"/>
    <meta property="article:published_time" content="2019-12-09T17:56:06+00:00"/>
    <meta property="og:title" content="Arbitro aggredito a Rotella, follia in campo. Fischietto all'ospedale"/>
    <meta property="og:description" content="Ancora violenza contro un giovane fischietto L’episodio nel campionato di Terza Categoria"/>
  </head>
  <body>
    <article>
      <h1>Arbitro aggredito a Rotella, follia in campo. Fischietto all'ospedale</h1>
      <h2>Ancora violenza contro un giovane fischietto L’episodio nel campionato di Terza Categoria</h2>
      <address><time datetime="2019-12-09T17:56:06+00:00">09 Dec 2019, 17:56</time> by <a rel="author">VALERIO ROSA</a></address>
      <p>Ascoli Piceno, 9 dicembre 2019 - Ancora <b>violenza</b>, ancora <b>arbitri </b>colpiti, ancora giovani direttori di gara vittime della follia di ormai ex calciatori della domenica, che sfogano la loro insoddisfazione facendosi forti contro ragazzini che potrebbero essere loro figli. È infatti ancora una volta il campionato di <b>Terza Categoria</b> a salire ai disonori delle cronache sportive. È successo a <b>Rotella</b>, ma poteva accadere in qualsiasi altro campo di gioco. La partita era<b> Rotellese-Roccafluvione</b>: alla fine del primo tempo sul risultato di 0-0 un giocatore del Roccafluvione allontana il pallone e impreca contro l’arbitro.</p>
      <p>Non contento inizia ad elencare una serie di <b>bestemmie </b>che inducono l’arbitro ad estrarre il <b>cartellino rosso</b> e ad espellerlo dal campo. L’arbitro nel frattempo fischia la fine del primo tempo e si dirige verso lo spogliatoio. Pare che il giocatore espulso prima di uscire si sia avvicinato a parlare con la figlioletta seduta sugli spalti, poi si è diretto anche lui verso lo spogliatoio. Una volta dentro ha iniziato a inveire di nuovo contro l’arbitro che stava entrando nello spogliatoio e nell’impeto di follia lo ha sbattuto contro lo stipite della porta facendogli<b> battere la testa</b> e la schiena e provocandoli una serie di <b>ematomi</b>. L’arbitro ha subito deciso di interrompere il match e si è recato all’<b>ospedale di Amandola</b> dove gli sono state riscontrati ecchimosi ed ematomi guaribili in sette giorni. Basta alibi. Servono pene severe.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>