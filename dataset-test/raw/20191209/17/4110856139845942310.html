<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/antiparathesi_oikonomou_giannouli_gia_to_epeisodio_meta_tin_poreia_sti_mnimi_grigoropoulou-593112/"/>
    <meta property="og:site_name" content="Real.gr"/>
    <meta property="article:published_time" content="2019-12-09T17:01:00+00:00"/>
    <meta property="og:title" content="ΣΥΡΙΖΑ: Να ανταποκριθεί ο κ. Χρυσοχοΐδης στον θεσμικό του ρόλο"/>
    <meta property="og:description" content="Αντιπαράθεση μεταξύ του υφυπουργού Αντεγκληματικής Πολιτικής Ελ. Οικονόμου και του βουλευτή του ΣΥΡΙΖΑ Χρ. Γιαννούλη, με αφορμή επεισόδιο την ημέρα της πορείας προς τιμή του 15χρονου δολοφονηθέντος Αλ. Γρηγορόπουλου, καταγράφηκε στη Βουλή."/>
  </head>
  <body>
    <article>
      <h1>
        <a href="https://www.real.gr/politiki/arthro/syriza_na_antapokrithei_o_k_xrysoxoidis_ston_thesmiko_tou_rolo-593102/">ΣΥΡΙΖΑ: Να ανταποκριθεί ο κ. Χρυσοχοΐδης στον θεσμικό του ρόλο</a>
      </h1>
      <address><time datetime="2019-12-09T17:01:00+00:00">09 Dec 2019, 17:01</time> by <a rel="author">ΑΠΕ-ΜΠΕ</a></address>
      <p>
        <b>Αντιπαράθεση μεταξύ του υφυπουργού Αντεγκληματικής Πολιτικής Ελ. Οικονόμου και του βουλευτή του ΣΥΡΙΖΑ Χρ. Γιαννούλη, με αφορμή επεισόδιο την ημέρα της πορείας προς τιμή του 15χρονου δολοφονηθέντος Αλ. Γρηγορόπουλου, καταγράφηκε στη Βουλή.</b>
      </p>
      <p>Η αντιπαράθεση σημειώθηκε στο πλαίσιο της επεξεργασίας του νομοσχεδίου με τίτλο "Κατεπείγουσες ρυθμίσεις αρμοδιότητας των Υπουργείων Υγείας, Εσωτερικών, Εργασίας και Κοινωνικών Υποθέσεων και άλλες διατάξεις" από την αρμόδια κοινοβουλευτική επιτροπή.</p>
      <p>Υποστηρίζετε συγκεκριμένες ομάδες που δρουν στο φάσμα της παρανομίας είπε ο υφυπουργός απευθυνόμενος στον κ. Γιαννούλη, απαντώντας στις επικρίσεις του για αστυνομική βία την περασμένη Παρασκευή.</p>
      <p>Ο κ. Γιαννούλης, λίγη ώρα μετά την κατάθεση επίκαιρης επερώτησης 68 βουλευτών του ΣΥΡΙΖΑ προς τον υπουργό Προστασίας του Πολίτη για "συνεχή φαινόμενα αστυνομικής βίας και αύξηση της εγκληματικότητας», αναφέρθηκε σε αναρτήσεις συνδικαλιστή-αστυνομικού της ΕΛΑΣ, ο οποίος "ονειρεύεται σιδερένια γκλομπ", εκθέτοντας την αστυνομία και το υπουργείο.</p>
      <p>Σύμφωνα με τον κ. Γιαννούλη, ο συνδικαλιστής της ΠΟΑΞΙΑ μιλά στην ανάρτηση του για σύλληψη "μπαχαλάκη που του βγήκε ο μπλούζα", ότι πέρασε η εποχή που τα ΜΑΤ ήταν "σάκος του μποξ" επί ΣΥΡΙΖΑ και ότι, η κανονικότητα θα επανέλθει. Επίσης, τον φέρει να σχολιάζει βίντεο ξένης αστυνομίας με αστυνομικούς που φορούν πολιτικά και προβαίνουν σε συλλήψεις έχοντας πιστόλι και σιδερένιο γκλομπ.</p>
      <p>Ο κ. Οικονόμου εξέφρασε την λύπη του για τη "γενίκευση" στην οποία προέβη ο κ. Γιαννούλης λέγοντας ότι, το ένα αυτό περιστατικό, τελεί υπό διερεύνηση. Σημείωσε ότι η ΕΛΑΣ, και στην επέτειο του Πολυτεχνείου, και στην πορεία για τον Γρ. Γρηγορόπουλο, διευκόλυνε στο να πραγματοποιηθούν σε κλίμα τάξης, χωρίς κανένα επεισόδιο.</p>
      <p>Το αναφερόμενο περιστατικό έγινε 2-3 ώρες μετά την πορεία, σε επεισόδια μικρής ομάδας ταραχοποιών στα Εξάρχεια, όπου επιβλήθηκε άμεσα η τάξη είπε ο κ. Οικονόμου, τονίζοντας ότι οι παραπάνω επέτειοι τιμήθηκαν, μετά από πολλά χρόνια, χωρίς τα σοβαρά επεισόδια του παρελθόντος. Λυπάμαι που γενικεύετε. Υποστηρίζετε συγκεκριμένες ομάδες που δρουν στο φάσμα της παρανομίας, και που δεν έχουν σχέση με τους νέους και τα κινήματα που τίμησαν το Πολυτεχνείο και τον Γρηγορόπουλο είπε ο κ. Οικονόμου: "Καμία σχέση με τη νεολαία δεν έχουν αυτές οι παραβατικές ομάδες" είπε χαρακτηριστικά ο υφυπουργός Προστασίας του Πολίτη.</p>
    </article>
  </body>
</html>