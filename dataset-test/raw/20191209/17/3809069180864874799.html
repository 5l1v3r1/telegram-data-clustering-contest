<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/athlitismos/article/1423335/aygenakis-ergazomaste-gia-na-exasfalistei-i-pliresteri-proetoimasia-olon-ton-athliton-mas"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T17:17:08+00:00"/>
    <meta property="og:title" content="Αυγενάκης: «Εργαζόμαστε για να εξασφαλιστεί η πληρέστερη προετοιμασία όλων των αθλητών μας»"/>
    <meta property="og:description" content="Μιλώντας στην 66η Τελετή Απονομής Αθλητικών Βραβείων 2019 του ΠΣΑΤ, ο Υφυπουργός Αθλητισμού, Λευτέρης Αυγενάκης ανέφερε μεταξύ άλλων πως η Πολιτεία θα κάνει ότι μπορεί για να εξασφαλιστεί η πληρέστερη προετοιμασία όλων των αθλητών εν' όψει των Ολυμπιακών Αγώνων."/>
  </head>
  <body>
    <article>
      <h1>Αυγενάκης: «Εργαζόμαστε για να εξασφαλιστεί η πληρέστερη προετοιμασία όλων των αθλητών μας»</h1>
      <h2>Μιλώντας στην 66η Τελετή Απονομής Αθλητικών Βραβείων 2019 του ΠΣΑΤ, ο Υφυπουργός Αθλητισμού, Λευτέρης Αυγενάκης ανέφερε μεταξύ άλλων πως η Πολιτεία θα κάνει ότι μπορεί για να εξασφαλιστεί η πληρέστερη προετοιμασία όλων των αθλητών εν' όψει των Ολυμπιακών Αγώνων.</h2>
      <address><time datetime="2019-12-09T17:17:08+00:00">09 Dec 2019, 17:17</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο χαιρετισμός του Υφυπουργού Πολιτισμού και Αθλητισμού Λευτέρη Αυγενάκη, στην 66η Τελετή Απονομής Αθλητικών Βραβείων 2019, του Πανελληνίου Συνδέσμου Αθλητικού Τύπου.</p>
      <p>«Η αποψινή εκδήλωση των «Αθλητικών Βραβείων», η γιορτή των Κορυφαίων του Ελληνικού Αθλητισμού, που αδιάλειπτα διοργανώνει ο Πανελλήνιος Συνδεσμος Αθλητικού Τύπου εδώ και 66 χρόνια, καταγράφει με εγκυρότητα και αξιοπιστία τη δυναμική και τις προοπτικές των σπορ στη χώρα μας.</p>
      <p>Οι αθλητικοί συντάκτες έχουν το προνόμιο να βρίσκονται κοντά στο πιο ζωντανό κομμάτι της ελληνικής κοινωνίας. Ζουν και καταγράφουν τις μεγάλες στιγμές του ελληνικού αθλητισμού. Αγκαλιάζουν τους κορυφαίους, προβάλλουν τις μοναδικές επιτυχίες και σκιαγραφούν το μέλλον των Νέων αθλητών που έρχονται.</p>
      <p>Η Ελλάδα πρωταγωνιστεί σε διεθνές επίπεδο, με Τους και Τις εκπροσώπους της να σπάνε κάθε προηγούμενο ρεκόρ. Προς επίρρωση, αρκεί μια ματιά στους υποψηφίους για την κατάκτηση των φετινών βραβείων.</p>
      <p>Κι εμείς, ως αθλητική ηγεσία, επιφορτιζόμαστε το δύσκολο έργο να στηρίξουμε τις προσπάθειες όλων αυτών που μοχθούν. Όχι μόνο για την προσωπική επιτυχία, αλλά και για να σηκώσουν ψηλά τη γαλανόλευκη, διαφημίζοντας τη χώρα μας στα πέρατα της γης.</p>
      <p>Μοναδική βραδιά η αποψινή για εκείνους που θα κατακτήσουν τον τίτλο του κορυφαίου της χρονιάς, αλλά και για όσους λάβουν τιμητικές διακρίσεις, που επάξια θα τους απονεμηθούν για την ξεχωριστή παρουσία τους.</p>
      <p>Έτσι, μαζί με την απαράμιλλη ικανότητα, θα επιβραβευτούν το ήθος, η προσπάθεια και η αφοσίωση σε ολόκληρο το φάσμα του ελληνικού αθλητισμού, που είναι η αισιόδοξη πλευρά της κοινωνίας. Εκείνης που αγωνίζεται, επιβιώνει, διαπρέπει. Εκείνης που πέφτει αλλά ξανασηκώνεται, για να πάει ακόμα πιο ψηλά, χωρίς να παραιτείται.</p>
      <p>Είμαστε εδώ για να συγχαρούμε και να ευχαριστήσουμε εκείνους και εκείνες που γίνονται φωτεινοί σηματοδότες της πατρίδας. Είμαστε εδώ, όχι μόνο για την ηθική ανταμοιβή που τους αξίζει, αλλά και για να αποδείξουμε έμπρακτα τη στήριξη, την αγάπη και τον θαυμασμό μας.</p>
      <p>Βρισκόμαστε μπροστά σε Ολυμπιακή Χρονιά. Η πρόκληση είναι μεγάλη. Η Ελλάδα οφείλει να βρίσκεται ανάμεσα στους πρωταγωνιστές. Εμείς θέλουμε να παραμείνει εκεί και θα το πετύχουμε. Με διαφάνεια και με αξιοκρατία.</p>
      <p>Εργαζόμαστε με επιμονή και υπομονή για να εξασφαλιστεί η όσο το δυνατόν πληρέστερη προετοιμασία όλων των αθλητών μας. Θεσμικά, με όσες αλλαγές, στο πλαίσιο καλύτερης λειτουργίας των Ομοσπονδιών, επέφερε το νομοσχέδιο που πρόσφατα ψηφίσαμε.</p>
      <p>Επιπλέον, με το πρόγραμμα «Χίλων», που αξιολογεί αντικειμενικά τις τακτικές επιχορηγήσεις των Ομοσπονδιών. Με διαρκείς επαφές και ενέργειες για την αναβάθμιση των αθλητικών εγκαταστάσεων. Αλλά και με αγώνα για να εναρμονιστεί και πάλι η χώρα, όπως της πρέπει, με το παγκόσμιο κίνημα αντί-ντόπινγκ.</p>
      <p>Έχουμε καταρτίσει και υπηρετούμε καθημερινά ένα μακρόπνοο σχέδιο για να στήσουμε εκ νέου το οικοδόμημα του αθλητισμού σε στέρεες βάσεις, σε όλα τα επίπεδα. Να τον θωρακίσουμε απέναντι στις παθογένειες. Διότι ο αθλητισμός οφείλει να είναι φωλιά δημιουργίας για κάθε νέα γενιά, αλλά και περαιτέρω αξιοποίησης των αθλητών, όταν αυτοί αποσύρονται από την ενεργό δράση.</p>
      <p>Από την πρώτη ημέρα που ο πρωθυπουργός μας, Κυριάκος Μητσοτάκης, μου ανέθεσε το χαρτοφυλάκιο του Αθλητισμού, συνεργαζόμαστε στενά με όλους τους θεσμικούς φορείς της μεγάλης αθλητικής οικογένειας, σχεδιάζοντας πολυποίκιλες δράσεις προς την ελληνική κοινωνία. Για να ξαναβρούμε την άκρη του νήματος στα ιδεώδη του Αθλητισμού και να αγκαλιάζονται από την πλατιά βάση των Πολιτών.</p>
      <p>Με αυτό λοιπόν το πνεύμα και μ’ αυτή την στρατηγική πορευόμαστε. Θέλουμε τον ελληνικό αθλητισμό ενωμένο και μπροστάρη στον αγώνα που κάνει η Ελλάδα για να βγει και πάλι μπροστά, δυναμικά, σε όλα τα επίπεδα.</p>
      <p>Συγχαρητήρια σε όλους όσοι θα βραβευθούν απόψε. Συγχαρητήρια και στην πλειονότητα των αθλητικών συντακτών που στηρίζουν το υγιές οικοδόμημα του αθλητισμού, πολλές φορές κάτω από αντίξοες συνθήκες. Συνεχίστε έτσι. Η πατρίδα το έχει ανάγκη. Ο Αθλητισμός σας έχει ανάγκη.»</p>
    </article>
  </body>
</html>