<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T17:38:00+00:00"/>
    <meta property="og:title" content="درخواست‌ بغداد برای خروج الحشد الشعبی از پایتخت"/>
    <meta property="og:description" content="به گزارش فارس، یک منبع مهم وابسته به وزارت دفاع عراق روز دوشنبه خبر داد که شورای امنیت ملی این کشور شامل نخست‌وزیر و وزرای کشور، اطلاعات و دفاع تصمیم به خروج فوری همه نیروهای وابسته به سازمان الحشد الشعبی از بغداد گرفته است."/>
  </head>
  <body>
    <article>
      <h1>درخواست‌ بغداد برای خروج الحشد الشعبی از پایتخت</h1>
      <address>
        <time datetime="2019-12-09T17:38:00+00:00">09 Dec 2019, 17:38</time>
      </address>
      <p>منابع وابسته به وزارت دفاع عراق از تصمیم شورای امنیتی ملی این کشور برای خروج فوری نیروهای وابسته به سازمان الحشد الشعبی از بغداد خبر دادند.</p>
      <p>به گزارش فارس، یک منبع مهم وابسته به وزارت دفاع عراق روز دوشنبه خبر داد که شورای امنیت ملی این کشور شامل نخست‌وزیر و وزرای کشور، اطلاعات و دفاع تصمیم به خروج فوری همه نیروهای وابسته به سازمان الحشد الشعبی از بغداد گرفته است.</p>
      <p>به گزارش رادیو مونت کارلو، این تصمیم پس از نشست روز دوشنبه شورای امنیت ملی عراق اتخاذ شد و در آن «فالح الفیاض» مشاور این شورا و رئیس سازمان الحشد الشعبی نیز حضور داشت.</p>
      <p>منبع مذکور تاکید کرد که این تصمیم در پی فشارهای فرانسه، انگلیس و آلمان به «عادل عبدالمهدی» نخست‌وزیر مستعفی عراق و رئیس دولت پیشبرد امور برای خروج الحشد الشعبی از بغداد گرفته شد.</p>
      <p>این در حالی است که سازمان الحشد الشعبی عراق روز جمعه گذشته در بیانیه‌ای گفت که نیروهای این سازمان در هیچ عملیات یا فعالیتی علیه معترضان برای مقابله با خشونت‌ها در جریان اعتراضات در داخل شهرهای عراق مشارکتی نداشته است.</p>
      <p>در طول اعتراضات عراق گروه‌هایی سازمان یافته هم که وابسته به برخی سفارتخانه‌های خارجی از جمله عربستان و آمریکا هستند با نفوذ در میان تظاهرات‌کنندگان شعارهایی علیه الحشد الشعبی سر داده و ساختمان‌های دولتی را به آتش کشیدند. با دستگیری برخی از این افراد مشخص شده که آنها مجری پروژه کشته‌سازی در عراق بودند.</p>
      <p>عراق از یکم اکتبر (نهم مهر ماه) به دلیل اعتراضات مردم این کشور به فساد و ناکارآمدی دولت در شرایط نا آرامی به سر می‌برد و کماکان ادامه دارد. ادامه این اعتراضات در نهایت منجر به استعفای عادل عبدالمهدی از سمتش منجر شد و اداره عراق اکنون در دست دولت پیشبرد امور به ریاست عبدالمهدی است.</p>
    </article>
  </body>
</html>