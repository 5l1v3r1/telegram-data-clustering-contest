<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443614/Beograd-zagadeniji-od-Sangaja"/>
    <meta property="og:site_name" content="Politika Online"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Београд загађенији од Шангаја"/>
    <meta property="og:description" content="Београд је протеклог викенда поново био један од најзагађенијих градова на свету: у суботу је био на седмом, а јуче на 16. месту. Веома се тешко дисало у Новом Саду, Суботици, Косјерићу, Нишу, Ваљеву, Бору... Стручњаци кажу да није повећана емисија загађујућих честица, пренео је РТС, већ су атмосферске прилике утицале да аерозагађење буде високо. Према јучерашњим подацима сајта „Ер вижуал”, на листи међу 50 најзагађенијих градова на свету Сарајево је на 18. месту (у суботу је било четврто), Скопље на 30, а Шангај на 20. Када је погледају околне државе, у недељу су од Београђана теже дисали само становници Софије (пето место). Према подацима Агенције за заштиту животне средине, најзагађенији делови српске престонице су Стари град и Нови Београд. Поновићемо и препоруке стручњака у"/>
  </head>
  <body>
    <article>
      <h1>Београд загађенији од Шангаја</h1>
      <h2>Стручњаци кажу да није повећана емисија загађујућих честица, већ су атмосферске прилике утицале да аерозагађење буде високо</h2>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">С. Г.</a></address>
      <p>Београд је протеклог викенда поново био један од најзагађенијих градова на свету: у суботу је био на седмом, а јуче на 16. месту. Веома се тешко дисало у Новом Саду, Суботици, Косјерићу, Нишу, Ваљеву, Бору... Стручњаци кажу да није повећана емисија загађујућих честица, пренео је РТС, већ су атмосферске прилике утицале да аерозагађење буде високо.</p>
      <p>Према јучерашњим подацима сајта „Ер вижуал”, на листи међу 50 најзагађенијих градова на свету Сарајево је на 18. месту (у суботу је било четврто), Скопље на 30, а Шангај на 20. Када је погледају околне државе, у недељу су од Београђана теже дисали само становници Софије (пето место). Према подацима Агенције за заштиту животне средине, најзагађенији делови српске престонице су Стари град и Нови Београд.</p>
      <p>Поновићемо и препоруке стручњака у ситуацији када је ваздух јако загађен. Најугроженији су труднице, старије особе и деца, као и особе са срчаним и респираторним проблемима, па би било добро да бораве у затвореном простору. Препорука је да се у загађеним подручјима узима храна богата Бе витаминима, витаминима Це и Е, затим омега-3 масним киселинама, што се везује с антиоксидативним и антиинфламаторним својствима ових састојака.</p>
      <figure>
        <img src="http://www.politika.rs/upload/CKEditor/64520605.jpg"/>
        <figcaption>Сарајево је у су­бо­ту би­ло на че­твр­том, а јуче на 18. месту (Фото АП/Eldar Emric)</figcaption>
      </figure>
      <p>На сајту Градског завода за јавно здравље Београда, у препоруци посвећеној квалитету ваздуха, саветује се да се прескочи брзо ходање и трчање у природи и да се скрати дужина и смањи интензитет напорних активности. Осетљивим категоријама становништва саветује се да вежбање обаве у затвореном простору.</p>
      <p>Не треба отварати прозор када је квалитет ваздуха оцењен са „загађен” или „јако загађен”. Концентрација загађујућих материја је највећа у периоду грејне сезоне, у вечерњим, ноћним и јутарњим сатима. Тада је пожељно проветрити просторије неколико пута у току дана, и за то бирати периоде када је очекивано концентрација загађујућих материја најнижа, а то је оквирно између 11 и 15 часова.</p>
      <p>Хируршке маске овде не могу помоћи (осим да се смањи иритација дисајних путева), јер ПМ-10 честице које су производ лоших енергената, као што је лигнит, продиру и кроз такве маске, подсећају стручњаци.</p>
    </article>
  </body>
</html>