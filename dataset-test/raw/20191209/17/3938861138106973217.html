<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_povernennya-rosiyi-v-pare-girshe-za-myunhensku-zmovu-1938go-politolog/942182"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T17:17:00+00:00"/>
    <meta property="og:title" content="Повернення Росії в ПАРЄ гірше за Мюнхенську змову 1938-го — політолог"/>
    <meta property="og:description" content="Українська делегація не повинна повертатися в Парламентську асамблею Ради Європи. Повернення означатиме згоду з тим, що Росія не агресор, а демократична країна з європейськими цінностями, сказав Gazeta.ua Григорій Перепелиця, директор Інституту зовнішньої політики Дипломатичної академії при ..."/>
  </head>
  <body>
    <article>
      <h1>Повернення Росії в ПАРЄ гірше за Мюнхенську змову 1938-го — політолог</h1>
      <address><time datetime="2019-12-09T17:17:00+00:00">09 Dec 2019, 17:17</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942182_w_300.jpg?v=0"/>
        <figcaption>Григорій Перепелиця: Вплив на рішення ПАРЄ українська делегація чинити не в змозі через малочисельність. Фото: www.5.ua</figcaption>
      </figure>
      <p>Українська делегація не повинна повертатися в Парламентську асамблею Ради Європи. Повернення означатиме згоду з тим, що Росія не агресор, а демократична країна з європейськими цінностями, сказав <a href="https://gazeta.ua/">Gazeta.ua</a> <b>Григорій Перепелиця</b>, директор Інституту зовнішньої політики Дипломатичної академії при Міністерстві закордонних справ України. Таку думку він висловив, коментуючи <a href="https://gazeta.ua/articles/politics/_rosiya-mozhe-pracyuvati-v-pare-popri-aneksiyu-krimu-venecianska-komisiya/941783">висновок Венеціанської комісії щодо визнання повноважень російської делегації в ПАРЄ</a> попри агресію проти України.</p>
      <p>"Це не більше, ніж камуфляж для уникнення критики про повну капітуляцію Ради Європи перед Росією. Більшого покарання, ніж виключення делегації, немає. Які санкції можуть бути? Хіба що висловлення стурбованості. Більше нічого ПАРЄ запропонувати не може. Такі обіцянки є лише декларативними заявами про наміри", - зазначив Григорій Перепелиця.</p>
      <p>
        <b>Чи не існує певної загрози для України?</b>
      </p>
      <p>- Україні взагалі не варто повертатися в цю самодискредитовану організацію. Основною функцією Венеціанської комісії є стеження за дотриманням демократичних цінностей та норм. Насамперед в законодавчій базі. Українська делегація не повинна була повертатись в ПАРЄ допоки там є російська делегація (оновлена після парламентських виборів українська делегація 23 вересня оголосила, що не братиме участі в осінній сесії ПАРЄ на знак протесту проти повернення Росії. - <a href="https://gazeta.ua/">Gazeta.ua</a>). Адже це потужний сигнал дискредитації цінностей організації. Росія є одним з найбільших порушників прав людини, міжнародних норм та права. Розв'язала війну проти Заходу для того, щоб покінчити з просуванням демократичних цінностей на пострадянському просторі. Все одно, що у власній квартирі приймати ворога, який хоче знищити господаря та привласнити майно. Якщо Україна знову повертається, то означає її згоду з тим, що Росія не агресор, а найдемократичніша країна з європейськими цінностями, як заявляє президент Франції Еммануель Макрон. Це самодискредитація України та частини суспільства, для якого європейські цінності не пустий звук.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sogodennya/_diskriminuye-rosijsku-u-venecijskij-komisiyi-rekomenduyut-zminiti-movnij-zakon/941826"/>
      </related>
      <p>
        <b>Які це матиме наслідки для України?</b>
      </p>
      <p>- Нас залякують. Мовляв, якщо Україна піде з ПАРЄ, нам не світить перспектива членства в Європейському союзі. Воно й так не світить. Ні в близькому, ні в далекому майбутньому. Євросоюз поки не демонструє ніяких ознак щодо членства. Відповідно й покарати не в силі. Україна може впроваджувати демократичні цінності та євростандарти й без членства в Раді Європи. Київ постійно демонструє слабкодухість. Якщо Україна суб'єкт міжнародних відносин, то повинна стверджувати суб'єктність. Рада Європи грубо порушує цінності, заради яких існує. Нагадує Лігу Націй, яка була створена для недопущення Другої світової війни. Проте її діяльність призвела до того, що саму організацію закрили і війна почалася. З ПАРЕ відбувається те саме. Яскрава ознака самодискредитації структури і того, для чого вона створена.</p>
      <p>Повернення фашистської РФ в ПАРЄ гірше за Мюнхенську змову 1938 року, де займалися миротворчою діяльністю, здаючи інтереси Чехословаччини та всієї східної Європи.</p>
      <p>
        <b>Який урок може винести з цього Україна?</b>
      </p>
      <p>- Україна не повинна повертати делегацію, яка складається з 12 осіб. Ці люди нічого не зроблять. Максимум — робитимуть заяви. Впливу на рішення ПАРЄ українська делегація чинити не в змозі через малочисельність.</p>
      <p>Венеціанська комісія порадила змінити низку статей в українському мовному законі.</p>
      <blockquote><a href="https://gazeta.ua/articles/life/_demarsh-ukrayini-i-lyubov-makrona-do-putina-ekspert-pro-novu-sesiyu-pare/930992">Українська делегація не братиме участі у новій сесії Парламентської асамблеї Ради Європи</a>. Вона почалась 30 вересня у Страсбурзі та триватиме 5 днів. Минулого тижня оновився склад делегації України й одразу оголосили, що вона не буде частиною осінньої сесії ПАРЄ на знак протесту проти повернення Росії, яке відбулось у червні. У цьому нас підтримали ще 4 країни - Литва, Латвія, Естонія та Грузія. Їхні делегації не брали участі у відкритті осінньої сесії ПАРЄ та відзначенні 70-річчя Ради Європи.</blockquote>
    </article>
  </body>
</html>