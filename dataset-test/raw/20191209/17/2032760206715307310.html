<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91754"/>
    <meta property="og:site_name" content="Denník politika"/>
    <meta property="article:published_time" content="2019-12-09T17:35:01+00:00"/>
    <meta property="og:title" content="Video: Mexiko povolalo svojho veľvyslanca z Argentíny, v kníhkupectve chcel ukradnúť knihu"/>
    <meta property="og:description" content="9.12.2019 (Webnoviny.sk) – Bizarný medzinárodný škandál sa podarilo vyrobiť mexickému veľvyslancovi v Argentíne. Napriek tomu, že z titulu svojho povolania na to určite nie je odkázaný, pokúšal sa z kníhkupectva v centre argentínskej metropoly Buenos Aires ukradnúť knihu."/>
  </head>
  <body>
    <article>
      <h1>Video: Mexiko povolalo svojho veľvyslanca z Argentíny, v kníhkupectve chcel ukradnúť knihu</h1>
      <address><time datetime="2019-12-09T17:35:01+00:00">09 Dec 2019, 17:35</time> by <a rel="author">Webnoviny</a></address>
      <p>9.12.2019 (Webnoviny.sk) – Bizarný medzinárodný škandál sa podarilo vyrobiť mexickému veľvyslancovi v Argentíne. Napriek tomu, že z titulu svojho povolania na to určite nie je odkázaný, pokúšal sa z kníhkupectva v centre argentínskej metropoly Buenos Aires ukradnúť knihu.</p>
      <p>Na záberoch z bezpečnostných kamier, ktoré sa medzičasom stali hitom na sociálnych sieťach, je vidno, ako postarší prešedivelý pán v slušivom obleku vstupuje do kníhkupectva, vyberie z regálu knihu, zastrčí su ju do novín, ktoré drží v ruke, tie si dá následne do tašky a z kníhkupectva sa pokúsi nepozorovane odísť.</p>
      <p>Jeho správanie sa však upútalo pozornosť strážnika, ktorý ho chytil a priviedol naspäť do obchodu. Na ďalších záberoch potom vidno, ako starší pán potupne vyberá z tašky kradnutú knihu a ukazuje doklady.</p>
      <p>Mexická vláda zareagovala okamžite a veľvyslanca Óscara Valera Recia Becerru povolala z Argentíny domov na konzultácie. Čaká ho vyšetrovanie pred štátnou etickou komisiou a minister zahraničných vecí Marcelo Ebrard mu už vopred odkázal, že v Mexiku sa <i>„pri nečestnosti uplatňuje princíp nulovej tolerancie“</i>.</p>
      <p>Viac k témam: <a href="https://www.webnoviny.sk/tag/kniha/"><u>kniha</u></a>, <a href="https://www.webnoviny.sk/tag/kradez/"><u>krádež</u></a>, <a href="https://www.webnoviny.sk/tag/velvyslanec/"><u>veľvyslanec</u></a><br/>Zdroj: Webnoviny.sk – <a href="https://www.webnoviny.sk/video-mexiko-povolalo-svojho-velvyslanca-z-argentiny-v-knihkupectve-chcel-ukradnut-knihu/"><u>Video: Mexiko povolalo svojho veľvyslanca z Argentíny, v kníhkupectve chcel ukradnúť knihu</u></a> © SITA Všetky práva vyhradené.</p>
    </article>
  </body>
</html>