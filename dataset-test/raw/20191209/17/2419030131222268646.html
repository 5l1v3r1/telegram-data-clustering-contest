<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191209/jeroen-pauw-is-omroepman-van-het-jaar/"/>
    <meta property="og:site_name" content="Nieuws.nl"/>
    <meta property="article:published_time" content="2019-12-09T17:10:54+00:00"/>
    <meta property="og:title" content="Jeroen Pauw is omroepman van het jaar"/>
    <meta property="og:description" content="HILVERSUM (ANP) - Presentator Jeroen Pauw is uitgeroepen tot omroepman van het jaar 2019. Pauw kreeg maandag in Beeld &amp; Geluid in Hilversum de wisselbeker uit handen van Beau van Erven Dorens, die de prijs vorig jaar won."/>
  </head>
  <body>
    <article>
      <h1>Jeroen Pauw is omroepman van het jaar</h1>
      <address><time datetime="2019-12-09T17:10:54+00:00">09 Dec 2019, 17:10</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Presentator Jeroen Pauw is uitgeroepen tot omroepman van het jaar 2019. Pauw kreeg maandag in Beeld &amp; Geluid in Hilversum de wisselbeker uit handen van Beau van Erven Dorens, die de prijs vorig jaar won.</b>
      </p>
      <p>De prijs wordt jaarlijks uitgereikt door Broadcast Magazine. Eerder wonnen mensen als Matthijs van Nieuwkerk, Humberto Tan en Eva Jinek de prijs. De redactie van het blad roemde Pauw: “Pauw beleeft in alle opzichten een topjaar en blijft zichzelf verbeteren.”</p>
      <p>De presentator zei bij de uitreiking “niet van de koketterie” te zijn. “Kijk, ik heb best veel prijzen gekregen sinds ik op televisie ben. En altijd denk ik: Maar die andere was ook wel goed. Ik heb gekeken naar het lijstje met vorige winnaars en vind mezelf daartussen horen. Ik werk al lang, heb twintig jaar een eigen productiemaatschappij waarmee we veel dingen maken, ik maak al veertien jaar lang een late-nightprogramma, heb NOVA gedaan, bij RTL gezeten: in historisch perspectief zijn dat best wel goede dingen.”</p>
      <p>Juist maandag werd bekend dat Pauw stopt met zijn talkshow. Het programma wordt nog twee weken uitgezonden; dan gaat hij andere dingen doen. Pauw heeft sinds 2006 een latenighttalkshow. Aanvankelijk presenteerde hij die samen met Paul Witteman, maar sinds 2014 doet Pauw alleen de presentatie.</p>
      <p>Pauw gaat vanaf 6 januari de nieuwe talkshow Op1 produceren. De presentatie van dat programma komt in handen van vijf duo’s, die ieder een dag van de week voor hun rekening nemen: Erik Dijkstra en Willemijn Veenhoven, Carrie ten Napel en Charles Groenhuijsen en Sophie Hilbrand en Hugo Logtenberg een presentatiekoppel vormen. De combinatie Giovanca Ostiana en Tijs van den Brink is bijna rond.</p>
    </article>
  </body>
</html>