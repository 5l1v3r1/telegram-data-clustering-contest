<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443626/Bitlsi-po-sesti-put-medu-Valjevcima"/>
    <meta property="og:site_name" content="Politika Online"/>
    <meta property="article:published_time" content="2019-12-09T17:47:00+00:00"/>
    <meta property="og:title" content="Битлси по шести пут међу Ваљевцима"/>
    <meta property="og:description" content="Ваљево – Прича о „БитлВАнији” полако прераста у легенду у поређењу с којом је чувена „ваљевска подвала” чист аматеризам. Потврда је и овогодишње шесто издање ове манифестације, која почиње данас и траје до 11. децембра. Оригинална, „ишчашена” забавно-музичка фешта посвећена је измаштаном боравку чувених „Битлса” у Ваљеву и околини крајем шездесетих година прошлог века. Тај „догађај” плод је маште ваљевских барона Минхаузена, предузетника Славољуба Батоћанина и сликара Зорана Мујбеговића. Евоцирање успомена већ шест година заредом обилује добром музиком и понеким „откаченим” додатком у виду приче о томе шта су „Битлси” радили у вароши на Колубари... Овогодишњи прилози имагинарној музичкој историји тичу се „до сада непознатих детаља” о вези ливерпулске четворке и локалне"/>
  </head>
  <body>
    <article>
      <h1>Битлси по шести пут међу Ваљевцима</h1>
      <h2>Оригинална и сада већ традиционална манифестација „БитлВАнија” посвећена је „сећању” на измаштано гостовање славне ливерпулске четворке у граду на Колубари</h2>
      <address><time datetime="2019-12-09T17:47:00+00:00">09 Dec 2019, 17:47</time> by <a rel="author">Слободан Ћирић</a></address>
      <p><b>Ваљево </b>– Прича о „БитлВАнији” полако прераста у легенду у поређењу с којом је чувена „ваљевска подвала” чист аматеризам. Потврда је и овогодишње шесто издање ове манифестације, која почиње данас и траје до 11. децембра.</p>
      <p>Оригинална, „ишчашена” забавно-музичка фешта посвећена је измаштаном боравку чувених „Битлса” у Ваљеву и околини крајем шездесетих година прошлог века. Тај „догађај” плод је маште ваљевских барона Минхаузена, предузетника Славољуба Батоћанина и сликара Зорана Мујбеговића. Евоцирање успомена већ шест година заредом обилује добром музиком и понеким „откаченим” додатком у виду приче о томе шта су „Битлси” радили у вароши на Колубари...</p>
      <p>Овогодишњи прилози имагинарној музичкој историји тичу се „до сада непознатих детаља” о вези ливерпулске четворке и локалне посластичарнице „Палма”. Та слатка оаза надалеко је била позната по шампитама које је правио лично газда Дурмиш. Прича се одиграва у мају 1967, баш у време када је и друг Тито посетио Ваљево, а „Бубе” се одмарале у оближњем селу Сандаљу (о чему је јавност детаљно упозната током претходних „БитлВАнија”). Очајни газда Дурмиш питао се како то да Пол Макартни, Џон Ленон, Џорџ Харисон и Ринго Стар посећују све друге угоститељске објекте у граду, а заобилазе његову посластичарницу и непоновљиве шампите. Спасоносну идеју дао му је пријатељ, предложивши му да направи колаче који изгледају као традиционални слани српски специјалитети. И тако настаде „Слатко за слано”, што је и мото овогодишње шесте „БитлВАније”.</p>
      <p>С намером да приреди својеврсну „ваљевску подвалу”, направи газда Дурмиш чоколадну „пљескавицу”, са шлагом, која је неодољиво подсећао на кајмак, затим чоколадне ћуфте с преливом од малине, као замену за ћуфте у парадајз-сосу, па кадаиф који је личио на дуван чварке... Све је то ставио у излог посластичарнице, коју је у сврху подвале прерушио у кафану.</p>
      <p>И упецаше се „ливерпулске бубе”. Дођоше и навалише...</p>
      <p>– Газда Дурмиш је очекивао урнебесну реакцију „Битлса” када схвате да су насамарени, али они су све то мирно појели, похвалили, платили и отишли. Штавише, подвала се отргла контроли, јер су се „Битлси” у пуном саставу појавили и наредног дана и наручили исто. И тако неколико пута. А шампите ни да окусе – уверљиво, као да се стварно догодило, прича Зоран Мујбеговић, један од идејних твораца „БитлВАније”, додавши да је газда Дурмиш ипак био задовољан јер су „бубе” у његовој посластичарници попиле много бозе из великих кригли, стално питајући како се прави то пиво.</p>
      <figure>
        <img src="http://www.politika.rs/upload/CKEditor/2019/12/Bitlsi-sa-valjevskim-specijalitetima-(Fotomontaza-Bitlvania-2019).jpg"/>
        <figcaption>Сли­ка „не ла­же”: „Битлси” по­зи­ра­ју са сла­ним и слат­ким ва­љев­ским спе­ци­ја­ли­те­ти­ма  (Фотомонтажа Би­тлВА­ни­ја)</figcaption>
      </figure>
      <p>Да у „БитлВАнији” увек буде и нешто истине и стварности оличене у музици, потврђује Славан Батоћанин, велики фан „Битлса” и други творац ове манифестације. Тако ће данас у свечаној сали Ваљевске гимназије наступити Миона Делер Бабић, џез певачица, кантауторка, пијанисткиња и глумица, а два дана касније, у среду, концертом и холу Центра за културу представиће се група „Плави птичић”. Улаз је бесплатан, ту нема подвале.</p>
      <p>
        <b>Ни Тито им није одолео</b>
      </p>
      <p>„БитлВАнија” увек за окосницу има стварну музику легендарних „Битлса”, али сваки пут уз неки „ишчашени” додатак који је плод маште аутора. Прве године то је била изложба фотомонтажа о наводном боравку „Битлса” у Ваљеву, на којој су се чувени чупавци могли видети како прелазе улицу у старој градској чаршији Тешњару или се башкаре у подножју споменика Стевану Филиповићу на брду Видрак. Другу „БитлВАнију” обележила је изложба слика ваљевских уметника који су направили своја виђења насловних страна албума славног бенда. Главна атракција треће „БитлВАније” била је изложба „доказа” да су „Битлси” шездесетих година прошлог века више пута боравили у ваљевском селу Сандаљу. Четврта „БитлВАнија” донела је „доказе” да је „Ob-la-di, ob-la-da”, легендарна песма „ливерпулских буба”, уствари препев композиције „Опа ти, опа ја”, чија је, опет, претеча била стара циганска песма „Ромале гарате”, коју су на непоновљив начин изводили Роми с ваљевског Баира, насеља познатог по врсним музичарима. У прошлогодишњем петом маштовитом приказу смишљена је прича да се највећи син наших народа и народности, друг Тито, приликом боравка у Ваљеву маја 1967, на неколико сати искрао обезбеђењу да би се на миру дружио с „Битлсима” у оближњем Сандаљу, где су Ливерпулци уживали у чарима тек пропупелог српског сеоског туризма...</p>
    </article>
  </body>
</html>