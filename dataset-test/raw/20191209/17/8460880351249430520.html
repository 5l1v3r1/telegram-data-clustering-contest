<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/hazai-sport/rasmussen-soha-nem-adom-fel-2169402/"/>
    <meta property="og:site_name" content="BAMA"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Rasmussen: soha nem adom fel"/>
    <meta property="og:description" content="A magyar női kézilabda-válogatott szövetségi kapitánya nem mond le posztjáról."/>
  </head>
  <body>
    <article>
      <h6 class="kicker">CSAK ELŐRE</h6>
      <h1>Rasmussen: soha nem adom fel</h1>
      <address>
        <time datetime="2019-12-09T17:30:00+00:00">09 Dec 2019, 17:30</time>
      </address>
      <h4>A magyar női kézilabda-válogatott szövetségi kapitánya nem mond le posztjáról.</h4>
      <p>A magyarok hétfőn 26-21-re kikaptak a legutóbb vb-győztes és Európa-bajnok franciáktól, ezzel ért véget számukra a torna.</p>
      <blockquote>„Nagyon hasznos mérkőzést játszottunk a nagyszerű francia csapat ellen”</blockquote>
      <p>– nyilatkozta a dán edző. Kifejtette: Tóth Gabriella megbetegedett, ezért a tervezettnél sokkal kevesebb lehetőséget kapott az utolsó meccsen, Vámos Petra viszont nagyon jól teljesített, a vártnál is jobban védekezett.</p>
      <p>A meccs utolsó negyedében a válogatottnak volt egy 13 perces szakasza, amikor csupán egyszer talált be. Rasmussen rávilágított, hogy Tomori Zsuzsanna, Háfra Noémi és Kovacsics Anikó nagyon sok energiát veszített, elfáradt a hajrára.</p>
      <p>A magyarok a csoportkörben legyőzték Kazahsztánt és Szenegált, de Spanyolországtól, Montenegrótól és Romániától kikaptak, így nem jutottak a középdöntőbe. Az alsóházi rájátszásban Argentína legyőzése után következett a franciák elleni vereség.</p>
      <table bordered="">
        <tr>
          <td>A legutóbbi Európa-bajnokságon hetedik helyezett magyar csapat akkor jut ki a márciusi olimpiai selejtezőre, ha a tavalyi kontinenstorna 2-6. helyezettjei, vagyis Oroszország, Hollandia, Norvégia, Svédország és Románia közül legalább négy válogatott kivívja az olimpiai szereplés, illetve a selejtezőn való részvétel jogát a világbajnokságon.<br/><br/>Az Európa-bajnokságról ugyanis az a két legjobb csapat szerez részvételi jogot a selejtezőre, amely a mostani vb-n nem vívja ki az olimpián vagy a kvalifikációs tornán való szereplés jogát.</td>
        </tr>
      </table>
      <p>A hétfői meccs után Kim Rasmussen – riporteri kérdésekre válaszolva – elmondta, nem szándékozik lemondani a posztjáról.</p>
      <blockquote>„Soha nem adom fel. Ha a magyar szövetségben úgy gondolják, nem én vagyok a legmegfelelőbb, az az ő döntésük. Úgy gondolom, megdolgoztam ezért, ismerem a csapatot, a kultúrát, jól érzem magam, továbbra is megteszek mindent, ami tőlem telik”</blockquote>
      <p>– nyilatkozta.</p>
      <p>Ezután a szakvezető emlékeztetett, a torna előtt is azt várta, hogy nagyon szoros meccseket hoz majd ez a világbajnokság, az élmezőnyben bármelyik csapat képes nyerni bármelyik ellen, és sok mérkőzésen csak egy vagy két gól dönt majd.</p>
      <blockquote>„Általában apróságok döntik el, ki lesz a győztes és ki a vesztes. Ezúttal ezek az apróságok nem a mi javunkra döntöttek. A tavalyi Európa-bajnokságon a szerencse is velünk volt, most viszont ellenünk. Sajnos most minden szoros meccsünket elveszítettük”</blockquote>
      <p>– magyarázta.</p>
      <p>Rasmussen hangsúlyozta, természetesen nem ezért jöttek, nem a 14. helyet akarták megszerezni, de a csalódottsága mellett örül neki, hogy az utolsó két mérkőzésen megmutatták a játékosok, mit tudnak valójában. Ami a torna egészét illeti, a védekezéssel általában elégedett volt a kapitány, mert egyik meccsen sem kaptak túlságosan sok gólt. Megítélése szerint a kapusteljesítmények is rendben voltak, valamint jó volt látni, hogy a kulcsjátékosok a rossz kezdés után talpra álltak, és bár voltak hullámvölgyeik, Háfra Noémi, Kovacsics Anikó és Tomori Zsuzsanna is jobban teljesített a folytatásban.</p>
      <blockquote>„Mindannyian jó állapotban térhetnek vissza klubjukhoz. Mindenki nagyon keményen dolgozott, több pozitívumot is hozott számunkra ez a torna”</blockquote>
      <p>– jelentette ki Rasmussen.</p>
      <p>A dán edző felidézte a Románia elleni meccset, amelyen csapata 16-10-re vezetett a szünetben, majd az ellenfél hetven másodperccel a vége előtt egyenlített, és már csak nyolc másodperc volt hátra, amikor büntetőt kapott, és megszerezte a győztes gólt.</p>
      <p>„A románok hét a hat elleni játéka elvette az önbizalmunkat, ez rossz döntésekhez vezetett” – tette hozzá a szövetségi kapitány, aki felidézte, többször kerültek már ilyen helyzetbe korábban, és még soha nem gyűlt meg a bajuk vele.</p>
      <blockquote>„Ez nem taktikai, hanem mentális probléma”.</blockquote>
      <p>Rasmussen emlékeztetett arra, hogy létszámegyenlőségnél sokkal jobbak voltak a románoknál, azt viszont nem érti, emberelőnyben miért nem voltak hatékonyak egyik meccsen sem.</p>
      <p>Önkritikusan elmondta, ha újra nekifuthatna a világbajnokságnak, még egyszer nem kapna kétperces büntetést a Románia elleni meccs hajrájában, mert az fordulópont volt a sorsdöntő csoportmérkőzésen. Ezután csapata alacsony átlagéletkoráról beszélt.</p>
      <blockquote>„Kockázatot vállaltam a fiatalokkal, ezt tudtam is, és nem nagyon jött be. Mélyre ásták magukat, én forgattam őket, hátha ez a megoldás. Igazság szerint zöldfülűek voltunk ehhez a világbajnoksághoz”</blockquote>
      <p>– jelentette ki.</p>
      <p>Rasmussen elmagyarázta, a fiatal kerettagok tapasztalatlannak bizonyultak ilyen nagy tornán, mivel ez nem hasonlítható a Bajnokok Ligájához, az EHF Kupához vagy az NB I rangadóihoz.</p>
      <blockquote>„A klub a játékosok otthona, ott biztonságban érzik magukat, tisztában vannak a helyzetükkel, a saját lakásukban tudnak pihenni, a családjuk közelében lehetnek edzés után. A válogatottban nyomást éreznek a média, a szurkolók és a szövetség részéről, és még jó néhány más helyről”</blockquote>
      <p>– folytatta a kapitány.</p>
      <p>A tréner kifejtette, többen lefagynak, amikor a hazájukért játszanak, pedig a klubcsapatukban jól teljesítenek. Nekik idő kell, amíg megszokják a címeres mezt. Indoklása szerint világverseny csak egyszer van egy évben, a BL viszont hónapokig tart, és vereség esetén a következő héten lehetőség van a javításra. Mentálisan nagyon erősnek kell lenni ahhoz, hogy valaki készen álljon és képes legyen kezelni a nyomást, amivel a válogatottban szembesül.</p>
      <p>A kapitány bevallotta, ő maga is sokkal stresszesebb volt, mint a korábbi világversenyeken, ő is érezte a fokozottabb nyomást Japánban.</p>
      <p>Forrás: MTI</p>
    </article>
  </body>
</html>