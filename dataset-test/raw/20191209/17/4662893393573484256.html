<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/835438/ekdilosi-ga-ta-50chrona-tis-technikis-scholis-pafoy136"/>
    <meta property="og:site_name" content="Philenews"/>
    <meta property="article:published_time" content="2019-12-09T17:51:00+00:00"/>
    <meta property="og:title" content="Εκδήλωση για τα 50χρονα της Τεχνικής Σχολής Πάφου"/>
    <meta property="og:description" content="Η Τεχνική Σχολή  Πάφου, στα πλαίσια της συμπλήρωσης των 50 χρόνων λειτουργίας της διοργάνωσε συνέδριο με θέμα:«50 χρόνια ΤΕΣΕΚ Πάφου, Παρόν και Μέλλον». Η διοργάνωση του συνεδρίου είχε ως βασικό στόχο την ενημέρωση του κοινού της Πάφου για την πορεία της Τεχνικής Επαγγελματικής Εκπαίδευσης αλλά κυρίως για το πώς αυτή εισέρχεται στη σύγχρονη εποχή."/>
  </head>
  <body>
    <article>
      <h1>Εκδήλωση για τα 50χρονα της Τεχνικής Σχολής Πάφου</h1>
      <address><time datetime="2019-12-09T17:51:00+00:00">09 Dec 2019, 17:51</time> by <a rel="author">Ντόρα Χριστοδούλου   </a></address>
      <p>
        <b>Η Τεχνική Σχολή  Πάφου, στα πλαίσια της συμπλήρωσης των 50 χρόνων λειτουργίας της διοργάνωσε συνέδριο με θέμα:«50 χρόνια ΤΕΣΕΚ Πάφου, Παρόν και Μέλλον». Η διοργάνωση του συνεδρίου είχε ως βασικό στόχο την ενημέρωση του κοινού της Πάφου για την πορεία της Τεχνικής Επαγγελματικής Εκπαίδευσης αλλά κυρίως για το πώς αυτή εισέρχεται στη σύγχρονη εποχή.</b>
      </p>
      <p> </p>
      <p>Οι συμμετέχοντες είχαν την ευκαιρία να ενημερωθούν για τα επαγγέλματα του αύριο καθώς και για το πως γονείς και μαθητές μπορούν να κάνουν την καλύτερη επιλογή σπουδών. Παράλληλα, έγινε παρουσίαση των αποτελεσμάτων μεγάλης έρευνας που έχει διεξαχθεί από ομάδα μαθητών της Τεχνικής Πάφου σχετικά με τη σχέση των νέων με τα ηλεκτρονικά μέσα.</p>
      <p> </p>
      <p>Ο ομιλητής Γιάννης Μουρουζίδης παρουσίασε το  θέμα, «Η Επαγγελματική Εκπαίδευση και Κατάρτιση στη σύγχρονη εποχή», τονίζοντας τις αλλαγές στη σύγχρονη αγορά εργασίας αλλά και τις κύριες δεξιότητες που απαιτούνται  από τους νέους στον εργασιακό χώρο τα επόμενα χρόνια, όπως η αναλυτική σκέψη, η καινοτομία, η συναισθηματική νοημοσύνη, η δημιουργικότητα η πρωτοτυπία, η επίλυση  προβλημάτων και η ηγεσία.</p>
      <p> </p>
      <p>Οι ομιλητές, Γιώργος Κόκου και Μαριγίωργια Βοσκαρίδου, έδωσαν έμφαση στην ενίσχυση των ικανοτήτων απασχολησιμότητας στη σύγχρονη αγορά εργασίας. Τόνισαν ότι  θα πρέπει να εστιάσουμε περισσότερο στην προσφορά νέων θέσεων εργασίας και λιγότερο στο σχεδιασμό και υλοποίηση πρακτικών για  «παραγωγή» προσοντούχου εργατικού δυναμικού. Έδωσαν έμφαση στην έλλειψη Αυτογνωσίας και Αυτοπεποίθησης, καθώς και στο πόσο σημαντικός είναι ο θεσμός της πρακτικής άσκησης και ο θεσμός της ανταλλαγής φοιτητών. Τόνισαν επίσης τα τέσσερα βασικά στάδια για την επιλογή σπουδών που πρέπει απαραίτητα να ακολουθήσει ο κάθε έφηβος στην πορεία του για επιλογή σπουδών.</p>
      <p> </p>
      <p>Στο δεύτερο μέρος του συνεδρίου, ο απόφοιτος της ΤΕΣΕΚ Πάφου και πετυχημένος επιχειρηματίας, Μιχάλης Μιχαήλ, ανέπτυξε το θέμα «Τα βασικά χαρακτηριστικά που απαιτούνται από τους νέους του αύριο για μια επιτυχημένη επαγγελματική ζωή», τονίζοντας τα χαρακτηριστικά που πρέπει να αναπτύξει ο καθένας που επιθυμεί να επιτύχει στη σύγχρονη αγορά εργασίας. Ανέφερε ότι βασικά χαρακτηριστικά είναι, η επιμονή,  η συνεχής αλλαγή, η θέληση, η πίστη στον εαυτό μας και η εστίαση σε ένα αντικείμενο κάθε φορά. Τέλος, ξεχώρισε τα τρία απαραίτητα στοιχεία της προσωπικότητας, που είναι η καλλιέργεια κοινωνικών δεξιοτήτων, η  δημιουργική σκέψη και η εργατικότητα.</p>
      <p> </p>
      <p>Το Συνέδριο έληξε με την παρουσίαση των αποτελεσμάτων της μεγάλης έρευνας που πραγματοποιήθηκε από τους μαθητές της ΤΕΣΕΚ Πάφου και στην οποία έλαβαν μέρος μαθητές και μαθήτριες όλων των Γυμνασίων και Λυκείων της πόλης και επαρχίας Πάφου. Τα πορίσματα της έκθεσης ότι η ενασχόληση με τα ηλεκτρονικά μέσα είναι συνήθως εντονότερη στην ηλικία των 12-14 ετών, ενώ περιορίζεται λίγο σε μεγαλύτερες ηλικίες, οι μαθητές που μένουν στην πόλη ασχολούνται περισσότερο με τη χρήση των ηλεκτρονικών μέσων σε σύγκριση με τους μαθητές που μένουν σε κάποιο χωριό, τα αγόρια της εφηβικής ηλικίας ασχολούνται εντονότερα με τα ηλεκτρονικά μέσα σε σύγκριση με τα κορίτσια, η συναισθηματική νοημοσύνη των συμμετεχόντων φαίνεται να επηρεάζεται εντονότερα εξαιτίας της χρήσης των ηλεκτρονικών μέσων στην ηλικία των 12-14 ετών και ότι τέλος η ενασχόληση με τη γυμναστική είναι ένας παράγοντας που αποτρέπει τον εθισμό στα ηλεκτρονικά μέσα.<br/> </p>
    </article>
  </body>
</html>