<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ruchnu_granatu_yaku_vyyavyly_na_yanivskomu_tsvyntari_vyluchyly_ta_zneshkodyly_332725.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T17:19:00+00:00"/>
    <meta property="og:title" content="Ручну гранату, яку виявили на Янівському цвинтарі, вилучили та знешкодили"/>
    <meta property="og:description" content="В міському управлінні з питань надзвичайних ситуацій та цивільного захисту населення повідомили, що 7 грудня на Янівському цвинтарі (вул. Шевченка, 128), під час земляних робіт, виявлено ручну гранату Ф-1."/>
  </head>
  <body>
    <article>
      <h1>Ручну гранату, яку виявили на Янівському цвинтарі, вилучили та знешкодили</h1>
      <h2>В міському управлінні з питань надзвичайних ситуацій та цивільного захисту населення повідомили, що 7 грудня на Янівському цвинтарі (вул. Шевченка, 128), під час земляних робіт, виявлено ручну гранату Ф-1.</h2>
      <address>
        <time datetime="2019-12-09T17:19:00+00:00">09 Dec 2019, 17:19</time>
      </address>
      <p>Того ж дня вибухонебезпечний предмет з місця події вилучили та знешкодили відповідно до встановленого порядку.</p>
      <p>Львівська міська рада нагадує правила техніки безпеки під час виявлення вибухонебезпечних предметів. Так, у разі виявлення боєприпасів або предметів, за зовнішніми ознаками схожих на боєприпаси, необхідно:</p>
      <p>— негайно припинити всі роботи в районі виявлення вибухонебезпечних предметів (ВНП);</p>
      <p>— за можливістю, попередити про підозрілий предмет осіб, які знаходяться поруч;</p>
      <p>— позначити місце перебування предмета, а при можливості огородити його (для огорожі можна використовувати різні підручні матеріали: дошки, жердини, гілки, мотузки, шматки матерії тощо);</p>
      <p>— негайно повідомити про знахідку чергові служби МНС та МВС за номерами 101,102 (повідомлення робити не поспішаючи, чітко, із зазначенням точної адреси (орієнтирів) місця знаходження ВНП);</p>
      <p>— не палити, не користуватись запальничками, іншими джерелами відкритого вогню та предметами, що можуть його утворювати;</p>
      <p>— не торкатись підозрілого предмету;</p>
      <p>— у жодному разі не намагатися переміщувати вибуховий пристрій (підозрілий предмет) або змінювати його положення;</p>
      <p>— очікувати на безпечній відстані від місця знаходження ВНП або предмета, схожого на нього, представників органів місцевої влади, МНС, МВС, при цьому здійснюючи заходи щодо недопущення до небезпечної зони сторонніх людей.</p>
      <p>Щоб уникнути нещасних випадків, потрібно пам’ятати, що зовнішній вигляд боєприпасів від тривалого перебування в ґрунті або у воді сильно змінюється. Вони під впливом вологи деформуються, іржавіють, і від найменшого дотику вибухають. Категорично заборонено розбирати боєприпаси, кидати їх у вогонь або самостійно переносити чи транспортувати!</p>
      <p>Нагадаємо як писало Гал-інфо, на Янівському цвинтарі <a href="https://galinfo.com.ua/news/na_yanivskomu_tsvyntari_vyyavyly_granatu_332638.html">виявили гранату</a>.</p>
    </article>
  </body>
</html>