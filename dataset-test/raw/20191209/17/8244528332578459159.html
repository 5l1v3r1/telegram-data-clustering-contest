<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/telefonia/vodafone-e-wind-tre-pesanti-multe-dall-agcm-per-pratiche-commerciali-scorrette-agg-con-posizione-vodafone_85941.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T17:41:01+00:00"/>
    <meta property="og:title" content="Vodafone e Wind Tre, pesanti multe dall'AGCM per pratiche commerciali scorrette | Agg. con posizione Vodafone"/>
    <meta property="og:description" content="L'autorità ha irrogato multe milionarie a Vodafone Italia e Wind Tre per aver violato due degli articoli del Codice del Consumo, attraverso le offerte winback"/>
  </head>
  <body>
    <article>
      <h1>Vodafone e Wind Tre, pesanti multe dall'AGCM per pratiche commerciali scorrette | Agg. con posizione Vodafone</h1>
      <address><time datetime="2019-12-09T17:41:01+00:00">09 Dec 2019, 17:41</time> by <a rel="author">Nino Grasso</a></address>
      <p>
        <b>L'autorità ha irrogato multe milionarie a Vodafone Italia e Wind Tre per aver violato due degli articoli del Codice del Consumo, attraverso le offerte winback</b>
      </p>
      <p>L'<b>Autorità Garante della Concorrenza e del Mercato (AGCM)</b> ha dichiarato nel corso del fine settimana di aver accertato <b>violazioni nel Codice del Consumo </b>da parte di Wind Tre e Vodafone Italia, irrogando come conseguenza multe di - rispettivamente - <b>4,3 milioni di euro a Wind Tre</b>, e <b>6 milioni di euro a Vodafone</b>.</p>
      <p>Entrambi gli operatori hanno violato, nello specifico, l'<b>articolo 22 del Codice del Consumo</b> non fornendo all'Autorità informazioni chiare e immediate relative alle <b>offerte winback</b>, ovvero quelle promozioni per servizi di telefonia mobile personalizzate per gli utenti che avevano in precedenza deciso di passare ad una realtà concorrente.</p>
      <figure>
        <img src="https://www.hwupgrade.it/immagini/agcm_windvoda.jpg"/>
      </figure>
      <p>Le offerte winback nel mirino di AGCM sono state quelle promosse agli utenti mediante SMS all'interno dei quali erano presenti solo le condizioni del piano tariffario in termini di prezzo e traffico incluso, <b>con l'omissione - però - dei dettagli relativi agli ulteriori costi che gli utenti avrebbero dovuto affrontare e ai vincoli presenti nelle nuove opzioni</b>.</p>
      <p>Una condotta, secondo l'Autorità, che ha <b>indotto "in errore il consumatore medio"</b>: gli ex-clienti infatti avrebbero accettato di compiere una decisione di natura commerciale che probabilmente non avrebbero intrapreso se avessero conosciuto tutti i dettagli delle nuove offerte winback da parte dei due operatori.</p>
      <p>Non solo, Wind Tre e Vodafone avrebbero anche <b>pre-attivato diversi servizi o opzioni aggiuntivi rispetto all'offerta principale</b> nella fase di adesione, costringendo i clienti a costi in più rispetto a quelli previsti dal piano. Il tutto senza "il preventivo ed espresso consenso del consumatore". Per questa condotta gli operatori hanno violato l'articolo 65 del CdC.</p>
      <p>Per chi volesse approfondire l'argomento riportiamo i testi estesi dei provvedimenti da parte dell'Autorità Garante della Concorrenza e del Mercato:</p>
      <ul>
        <li>
          <a href="https://www.agcm.it/dotcmsdoc/allegati-news/PS11380_provv.pdf">Testo del provvedimento Wind</a>
        </li>
        <li>
          <a href="https://www.agcm.it/dotcmsdoc/allegati-news/PS11381_provv.pdf">Testo del provvedimento Vodafone</a>
        </li>
      </ul>
      <p><b>AGGIORNAMENTO</b>: Vodafone ci ha inviato il comunicato con la posizione ufficiale in merito alle pratiche commerciali scorrette denunciate da AGCM. Eccola di seguito nella sua interezza.</p>
      <p>
        <b>Vodafone: offerte e costi comunicati in modo trasparente<br/>Confida di poter dimostrare la correttezza del proprio operato</b>
      </p>
      <p>Vodafone ha posto in essere molteplici iniziative volte a rendere più consapevole il consumatore di tutte le componenti dell’offerta e dei relativi costi, sin dal primo sms ricevuto, oltre che al momento della sottoscrizione del contratto in negozio.</p>
      <p>In particolare, gli sms inviati ai clienti destinatari di offerte personalizzate contengono un link attraverso cui il cliente accede direttamente ai dettagli di tutte le componenti dell’offerta e dei costi.</p>
      <p>Sul sito web è presente una specifica sezione con tutte le componenti ricomprese nelle offerte ed eventuali costi aggiuntivi.</p>
      <p>I moduli contrattuali, che vengono sottoscritti in negozio, contengono uno schema di tutte le componenti di servizio incluse e relativi eventuali costi.</p>
      <p>Vodafone ritiene di aver implementato misure di trasparenza complete ed adeguate - che sono anche state proposte come impegni che l’Autorità non ha voluto accettare - e confida di poter dimostrare la correttezza del proprio operato nelle sedi opportune.</p>
    </article>
  </body>
</html>