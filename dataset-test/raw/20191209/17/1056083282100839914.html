<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813739/%D9%85%D9%86%D8%B5%D9%88%D8%B1%DB%8C%D8%A7%D9%86-%D9%86%D8%B2%D8%AF%DB%8C%DA%A9-%D8%A8%D9%88%D8%AF-%D8%A8%DB%8C-%D8%AF%D9%82%D8%AA%DB%8C-%DA%A9%D8%A7%D8%B1-%D8%AF%D8%B3%D8%AA%D9%85%D8%A7%D9%86-%D8%A8%D8%AF%D9%87%D8%AF-%D8%B4%D8%A7%DB%8C%D8%AF-%D8%A8%D8%A7-%D8%B5%D8%AD%D8%A8%D8%AA-%D8%AF%D8%B1%D8%A8%D8%A7%D8%B1%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:19:37+00:00"/>
    <meta property="og:title" content="منصوریان: نزدیک بود بی دقتی کار دستمان بدهد/ شاید با صحبت درباره استقلال، به آن‌ها آسیب بزنم"/>
    <meta property="og:description" content="سرمربی تیم فوتبال ذوب‌آهن می‌گوید تیمش با انجام یک بازی مالکانه برابر نساجی مازندران به برتری رسیده است."/>
  </head>
  <body>
    <article>
      <h1>منصوریان: نزدیک بود بی دقتی کار دستمان بدهد/ شاید با صحبت درباره استقلال، به آن‌ها آسیب بزنم</h1>
      <address><time datetime="2019-12-09T17:19:37+00:00">09 Dec 2019, 17:19</time> by <a rel="author">مهدی روزخوش</a></address>
      <p>سرمربی تیم فوتبال ذوب‌آهن می‌گوید تیمش با انجام یک بازی مالکانه برابر نساجی مازندران به برتری رسیده است.</p>
      <p>به گزارش ایسنا، علیرضا منصوریان پس از برتری تیمش برابر نساجی مازندران اظهار کرد: به تیم خودم تبریک می‌گویم. به تمام مجموعه کارخانه و مدیریت باشگاه هم کسب این پیروزی را تبریک می‌گویم. کل مجموعه باشگاه ذوب‌آهن زحمت کشیدند تا ما پیروز شدیم. تیم ما خیلی زحمت کشید و فوتبال خوبی را ارائه کرد. در ۱۰ دقیقه ابتدایی بازی می‌توانستیم سه گل بزنیم اما روی بی‌دقتی نتوانستیم گل‌های زیادی به ثمر برسانیم. اگر باز هم بی‌دقتی می‌کردیم شاید مشکلات بازی‌های قبل گریبان ما را می‌گرفت. امروز جوان خیلی خوبی مثل معراج اسماعیلی هم بازی کرد و عملکرد خیلی خوبی داشت.</p>
      <p>وی افزود: بازی خوبی را امروز شاهد بودیم و به غیر از صحنه پنالتی که خوش‌شانس بودیم، در روند کلی بازیکنان ما فوتبال خوبی را ارائه کردند و خیلی خوب توانستیم بازی پرسپولیس را فراموش کنیم و در این بازی عملکرد خوبی داشته باشیم.</p>
      <p>منصوریان در ادامه درباره عملکرد خلعتبری هم گفت: شما می‌توانید این بازیکن را هم روی نیمکت داشته باشید و هم به عنوان تعویض طلایی استفاده کنید. هر زمانی این بازیکن وارد زمین می‌شود خیلی خوب کار کرده و تاثیر مستقیم داشته است. او امروز حدود ۷۰ دقیقه بازی کرد و کاملا در تیم عملکرد مفیدی داشت. او وقتی با قاسم حدادی‌فر زوج تشکیل می‌دهند ترکیب خیلی خوبی در اختیار ما قرار می‌دهند. ما پی در پی بازی می‌کنیم و باید مراقب سلامتی این بازیکنان هم باشیم. ما برای اینکه مالکیت توپ را در اختیار داشته باشیم خلعتبری را به ترکیب اضافه کردم. ما امروز تعویض‌های خوبی هم انجام دادیم که من از آنها رضایت کامل دارم. در مجموع باید سعی کنیم در بعضی از بازی‌ها به برخی بازیکنان استراحت بدهیم چون سه روز در میان باید بازی کنیم. ما در ۱۰ روز آینده باید سه بازی انجام بدهیم. شاید باشگاه ما خیلی ولخرجی نمی‌کند اما حضور مدیران باشگاه در اردوی تیم به ما کمک می‌کند. بازیکنان ما هم به این امید رسیده‌اند که شاید باشگاه ذوب‌آهن در پرداختی‌ها دچار تاخیر شده باشد اما در کمیته انضباطی مطالبات بازیکنان سوخت و سوز ندارد.</p>
      <p>او ادامه داد: اگر خلعتبری بتواند ریکاوری خوبی داشته باشد در بازی بعدی هم می‌تواند به ما کمک کند. اگر بتوانیم به تاکتیک ایده‌آل خودمان برسیم و وحدت و همدلی داشته باشیم می‌توانیم روند موفقیتمان را طی کنیم. سعی می‌کنیم در بازی‌های آینده هم از خوب بازی کردن دست نکشیم. در سه بازی آینده بهترین فرصت را در اختیار داریم تا در جدول خودمان را بالا بکشیم چون در بهمن ماه بازی‌های سختی پیش‌روی ماست. چون هم باید در تهران و هم در تبریز بازی کنیم و در اصفهان هم از سپاهان میزبانی کنیم.</p>
      <p>سرمربی تیم فوتبال ذوب‌آهن درباره عملکرد دروازه‌بان تیمش هم گفت: بعد از مهار پنالتی توسط دروازه‌بان تیم ما، ما توانستیم بازی بهتری ارائه بدهیم. او یک دروازه‌بان ۱۸ ساله است که تجربه زیادی ندارد. باید تلاش کنیم او را از نظر روحی روانی آماده کنیم. شاید در بازی قبلی برابر پرسپولیس او اشتباهاتی انجام داد و دروازه را گم کرد اما امروز واقعا عملکرد خوبی داشت. امروز، روزی بود که این جوان را حفظ می‌کردیم چون او امروز یکی از بهترین بازیکنان زمین بود و چند بار توپ را به خوبی مهار کرد. ما بازیکنان جوان دیگری مثل علیرضا منظمی داریم که وقتی به زمین می‌آیند واقعا عملکرد خوبی دارند.</p>
      <p>او در ادامه درباره اضافه شدن حسن استکی به مجموعه کادر فنی ذوب‌آهن هم گفت: او بزرگ تیم است و مردم به احترامش می‌ایستند. در کنار او سیدکمال حسینی و عباس سیرمکانی در سال ۷۲، ۴۰ گل به ثمر رساندند. سال قبل حسن استکی را چند ماه در اختیار داشتیم. اما او ایده‌ای به ما ارائه نمی‌کرد. اما امسال از وقتی آمده ایده‌های خوبی می‌دهد و باعث شده تیم قدرتمندی پشت‌سر من باشد. اگر حسن استکی یا محمد سلسالی به بازیکنی حرفی بزنند آن بازیکن می‌بیند که کاپیتان تیمش به او حرفی گفته و با جان و دل می‌پذیرد. ما سعی می‌کنیم گروه تیممان را متحد کنیم. من به دنبال یک دستیار خوب بودم و زمانی که باشگاه حسن استکی را پیشنهاد داد با جان و دل پذیرفتم. بدنساز تیم ما عملکرد خیلی خوبی دارد و در کل تیم خیلی خوبی در کادر فنی داریم و باید در کنار هم نتیجه هم بگیریم.</p>
      <p>منصوریان در ادامه درباره اشتباهات داوری اظهار کرد: اعتقاد قلبی دارم که باید به داور مسابقه احترام بگذاریم. بیژن حیدری یکی از بهترین داوران ایران است. اشکان خورشیدی هم همیشه عملکرد خوبی دارد. ما درباره نحوه قضاوت داوری تمکین داریم. امروز به نظر من هر دو پنالتی درست بود. هم پنالتی‌ای که برای نساجی گرفته شد، صحیح بود و هم بر روی یک صحنه داور باید برای ما پنالتی اعلام می‌کرد که اعلام نکرد. شاید در کنار زمین اعتراضاتی انجام بدهم اما وقتی در رختکن یک چای می‌خورم و به کنفرانس می‌آیم می‌گویم که باید به داور احترام بگذاریم. شاید یک صحنه از نظر من پنالتی باشد اما داور که از نزدیک دیده پنالتی را نگرفته و از نظر او پنالتی نبوده اما باید به داور احترام بگذاریم. به بازیکنانم هم گفته‌ام آنقدر تلاش کنید که اشتباهات داور هم روی نتیجه مسابقه تاثیر نگذارد.</p>
      <p>منصوریان درباره استراماچونی و جداییش از استقلال هم گفت: اجازه بدهید درباره استقلال صحبت نکنم چون خودم در بدنه استقلال بوده‌ام. استقلال به اندازه خودش آسیب و رنج و اذیت دارد. الان مسئولیت تیم ذوب‌آهن برعهده من است و ۲۴ ماه است که از استقلال جدا شدم. یک مساله درباره جدا شدن افراد از هر باشگاهی مهم است و آن مساله این است که امانتداری و احترام افراد حفظ شود. شما باید امانتدار باشگاه باشید و وقتی هم جدا شدید هم این امانتداری به شما شخصیت بدهد. برخی از دوستانم از باشگاهی جدا می‌شوند و به باشگاه دیگر می‌روند اما ذهنشان همچنان درگیر باشگاه قبلی است یعنی از باشگاه قبلی دل نمی‌کنند اما من دوست ندارم درباره استقلال صحبت کنم و اجازه بدهید نظر ندهم. استقلال تیم سابق من بوده و اگر الان نظری بدهم شاید آسیبی به این تیم بزنم. تمام تمرکز من الان روی ذوب‌آهن است و افتخار می‌کنم که در این باشگاه هستم.</p>
      <p>او تصریح کرد: تیم من مالکانه بازی می‌کند و همیشه به دنبال این هستیم که عملکرد خوبی در زمین داشته باشیم. در این شیوه محمدرضا خلعتبری عملکرد خیلی خوبی دارد و به ما کمک می‌کند. سال ۸۰ و ۸۱ بازی‌های خلعتبری را به یاد دارم. او ۱۸ سال تجربه دارد. بارها به بازیکنانم گفته‌ام اگر در زمین دچار مشکل شدید توپ را به قاسم حدادی‌فر بدهید چون او هم در زمین عملکرد خوبی دارد. ارسلان مطهری هم می‌تواند در زمین عملکرد بهتری داشته باشد و از موقعیت‌ها می‌تواند استفاده کند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813724/%D9%85%D9%87%D8%A7%D8%AC%D8%B1%DB%8C-%D8%AD%D9%82%DB%8C%D9%82%DB%8C-%D8%A8%D8%A7-%D8%A2%D9%86-%D9%87%D9%85%D9%87-%D8%AA%D8%AC%D8%B1%D8%A8%D9%87-%D9%86%D8%A8%D8%A7%DB%8C%D8%AF-%D8%A7%D8%B4%D8%AA%D8%A8%D8%A7%D9%87-%DA%A9%D9%86%D8%AF"/>
        <a href="https://www.isna.ir/news/98091813747/%D8%AF%D9%87%D9%82%D8%A7%D9%86%DB%8C-%D8%A7%D8%B2-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%86%D8%B3%D8%A7%D8%AC%DB%8C-%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%DB%8C-%DA%A9%D9%86%DB%8C%D9%85"/>
        <a href="https://www.isna.ir/news/98091813701/%D8%AE%D9%84%D8%B9%D8%AA-%DB%B3-%D8%A7%D9%85%D8%AA%DB%8C%D8%A7%D8%B2%DB%8C-%D8%AE%D9%84%D8%B9%D8%AA%D8%A8%D8%B1%DB%8C-%D8%A8%D9%87-%D9%85%D9%86%D8%B5%D9%88%D8%B1%DB%8C%D8%A7%D9%86"/>
        <a href="https://www.isna.ir/news/98091813746/%D8%AD%D8%AF%D8%A7%D8%AF%DB%8C-%D9%81%D8%B1-%D8%A8%D8%A7%DB%8C%D8%AF-%D9%85%D9%82%D8%A7%D8%A8%D9%84-%DA%AF%D9%84-%DA%AF%D9%87%D8%B1-%D9%87%D9%85-%D9%BE%DB%8C%D8%B1%D9%88%D8%B2-%D8%B4%D9%88%DB%8C%D9%85"/>
        <a href="https://www.isna.ir/news/98091813750/%D8%AD%D9%82%DB%8C%D9%82%DB%8C-%D8%A8%D8%B1%D8%AE%DB%8C-%D8%A8%D9%87-%D9%88%D8%B1%D8%B2%D8%B4%DA%AF%D8%A7%D9%87-%D9%85%DB%8C-%D8%A2%DB%8C%D9%86%D8%AF-%D8%AA%D8%A7-%D8%B9%D9%82%D8%AF%D9%87-%DA%AF%D8%B4%D8%A7%DB%8C%DB%8C-%DA%A9%D9%86%D9%86%D8%AF"/>
      </related>
    </article>
  </body>
</html>