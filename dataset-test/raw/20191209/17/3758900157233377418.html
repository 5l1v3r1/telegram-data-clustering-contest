<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/nauka/news-szansa-dla-chorych-na-miastenie-lubelska-metoda-interesuje-s,nId,3378979"/>
    <meta property="og:site_name" content="RMF24"/>
    <meta property="article:published_time" content="2019-12-09T17:26:00+00:00"/>
    <meta property="og:title" content="Szansa dla chorych na miastenię. Lubelską metodą interesuje się cały świat"/>
    <meta property="og:description" content="Odkrycie lubelskich neurologów dotyczące miastenii ciężkiej odbija się coraz większym echem na całym świecie. O zastosowaniu kladrybiny napisało najbardziej prestiżowe branżowe czasopismo &quot;Nature reviews neurology&quot;. Pozostaje pytanie czy uda się pozyskać grant na badania kliniczne w Polsce, na które potrzeba 20-30 milionów złotych. Czy podzieli los już kilku innych odkryć polskich naukowców i z powodu braku pieniędzy zbada i zarejestruje metodę ktoś inny. A pierwsze wyniki badań są bardzo optymistyczne."/>
  </head>
  <body>
    <article>
      <h1>Szansa dla chorych na miastenię. Lubelską metodą interesuje się cały świat</h1>
      <address><time datetime="2019-12-09T17:26:00+00:00">09 Dec 2019, 17:26</time> by <a rel="author" href="https://www.rmf24.pl/tylko-w-rmf24/krzysztof-kot" target="_blank">Krzysztof Kot</a></address>
      <p>
        <b>Odkrycie lubelskich neurologów dotyczące miastenii ciężkiej odbija się coraz większym echem na całym świecie. O zastosowaniu kladrybiny napisało najbardziej prestiżowe branżowe czasopismo "Nature reviews neurology". Pozostaje pytanie czy uda się pozyskać grant na badania kliniczne w Polsce, na które potrzeba 20-30 milionów złotych. Czy podzieli los już kilku innych odkryć polskich naukowców i z powodu braku pieniędzy zbada i zarejestruje metodę ktoś inny. A pierwsze wyniki badań są bardzo optymistyczne.</b>
      </p>
      <figure>
        <img src="https://i.iplsc.com/zdjecie-ilustracyjne/0009GBKQ7Q36OVFG-C123-F4.png"/>
        <figcaption>Zdjęcie ilustracyjne<cite>/Pixabay</cite></figcaption>
      </figure>
      <p><i>Zainteresowanie jest ogromne. To dla nas wielka satysfakcja</i> - nie ukrywa prof. Konrad Rejdak, szef Kliniki Neurologii Szpitala Klinicznego nr 4 w Lublinie.</p>
      <p><i>Mamy spore zainteresowanie ze strony najważniejszych ośrodków w kraju, które są zainteresowane rozpoczęciem badań klinicznych. Potrzebny jest <b>grant w wysokości 20-30 milionów złotych z Agencji Badań Medycznych</b></i> - podkreśla prof. Rejdak.</p>
      <p>Obecnie wniosek o grant czeka na rozpatrzenie. Po opublikowaniu wyników pierwszych badań, należałoby jak najszybciej przeprowadzić kolejne, na skalę umożliwiającą zarejestrowanie metody leczniczej. Jak podkreśla prof. Rejdak: <b>podmiot rejestrujący metodę może w przyszłości liczyć na zyski z komercjalizacji projektu.</b></p>
      <h4>Rejestracja odkrycia zależy od funduszy</h4>
      <p>Prof. Rejdak obawia się jednak, że nowatorską metodę leczenia zarejestruje któryś z koncernów farmaceutycznych. Nie byłby to pierwszy taki przypadek. Podobnie było z innym odkryciem polskich naukowców, dotyczącym <b>leczenia stwardnienia rozsianego</b>. W te badania również zaangażowani byli naukowcy z lubelskiej kliniki, wtedy też zastosowanie w leczeniu znalazły specyficzne właściwości kladrybiny.</p>
      <figure>
        <img src="https://i.iplsc.com/prof-konrad-rejdak-szef-kliniki-neurologii-szpitala-kliniczn/0009GBKLVPVAT8PW-C123-F4.png"/>
        <figcaption>prof. Konrad Rejdak, szef Kliniki Neurologii Szpitala Klinicznego nr 4 w Lublinie<cite>/RMF FM</cite></figcaption>
      </figure>
      <p><i>Dlatego tak bardzo nam zależy wykonać niezbędne badania, żeby użyć nowego leku w tym wskazaniu innowacyjnym, żeby móc udowodnić skuteczność. Badania też określą dawkowanie. <b>To jest bardzo ważny moment</b> </i> - przyznaje prof. Rejdak.</p>
      <h4>Pierwsi pacjenci wracają do zdrowia</h4>
      <p>Jednym  z pacjentów, który mógł przekonać się o skuteczności kladrybiny, jest pan Wiesław. <b>Jego mięśnie niemal przestały funkcjonować</b>. Nie był w stanie chodzić, utrzymać pionu, dusił się, bo nie mógł odkrztuszać. Trafił do lubelskiej kliniki w stanie bardzo ciężkim. Standardowe leczenie nie przynosiło poprawy, zastosowano kladrybinę. Jak mówi pacjent: <b>duszności minęły,  już może wstawać, jest również przekonany, że przy takiej skuteczności leczenia, już niedługo będzie mógł chodzić</b>. Wróciła nadzieja na normalne życie.</p>
      <p>Dotychczasowe wyniki u pacjentów leczonych kladrybiną dają zaskakująco dobre efekty. Jest to niewątpliwie <b>szansa dla chorujących na tę wyjątkowo uciążliwą chorobę mięśni</b> związaną z autoimmunologią.</p>
      <h4>Czym jest miastenia?</h4>
      <p><b>Miastenia należy do grupy chorób autoimmunologicznych</b> - układ odpornościowy rozpoznaje tkanki własnego organizmu jako obce i wytwarza zwalczające je przeciwciała.</p>
      <p>W przypadku miastenii prowadzi to do produkowania przeciwciał przeciwko antygenom złączy nerwowo-mięśniowych, co <b>prowadzi do zaburzenia pracy mięśni</b>. Pierwszymi objawami miastenii jest opadanie powiek i podwójne widzenie. Następna faza choroby obejmuje mięśnie gardła i krtani, co objawia się "nosowym głosem" i problemem z żuciem pokarmów. Chorzy miewają również problem z utrzymaniem pionowej postawy i poruszaniem się.</p>
      <p>Na razie kladrybina chorym na miastenię była podawana w Klinice Neurologii Szpitala Klinicznego nr 4 w Lublinie. <b>Żeby metoda była upowszechniona, trzeba wykonać jeszcze testy kliniczne na szerszej grupie pacjentów</b>. Takie badania powinny być prostsze i tańsze, niż w przypadku zupełnie nowego leku, bo w tym przypadku chodzi o rozszerzenie zastosowania na nową chorobę już istniejącego leku.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Faktualnosci%2Fnews-niezwykle-odkrycie-neurologow-z-lublina-mozliwy-przelom-w-le%2CnId%2C3361482%3Fparametr%3Dembed_linki">Niezwykłe odkrycie neurologów z Lublina. Możliwy przełom w leczeniu miastenii</a>
        </li>
      </ul>
    </article>
  </body>
</html>