<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/pavlo-sheremet-uchasnik-ato-zayaviv-shcho-yomu-proponuvali-vzyati-spravu-na-sebe-novini-ukrajini-50058317.html"/>
    <meta property="og:site_name" content="НВ"/>
    <meta property="article:published_time" content="2019-12-09T17:41:00+00:00"/>
    <meta property="og:title" content="Вбивство Шеремета: учасник АТО заявив, що йому пропонували «взяти справу на себе»"/>
    <meta property="og:description" content="Учасник АТО, підозрюваний у замаху на вбивство в Івано-Франківській області Владислав Грищенко заявив, що слідчий пропонував йому визнати себе винним у справі журналіста Павла Шеремета."/>
  </head>
  <body>
    <article>
      <h1>Вбивство Шеремета: учасник АТО заявив, що йому пропонували «взяти справу на себе»</h1>
      <h2>Учасник АТО, підозрюваний у замаху на вбивство в Івано-Франківській області Владислав Грищенко заявив, що слідчий пропонував йому визнати себе винним у справі журналіста Павла Шеремета.</h2>
      <address>
        <time datetime="2019-12-09T17:41:00+00:00">09 Dec 2019, 17:41</time>
      </address>
      <p>Про це він сказав в столичному Печерському суді, повідомляє <a href="https://www.pravda.com.ua/news/2019/12/9/7234332/">Українська правда</a>.</p>
      <p>"До мене прийшла ця особа, слідчий чи хто, і він не сказав, по якій справі він прийшов. Він тільки прийшов і подав мені отакий красивий листочок, де були дуже чітко 4 фотографії. На одному був Шеремет, якого підірвали, на другому був Жуков, Шаповал, журналістка і місце вибуху на Чонгарі, коли електроенергію в Крим не постачали. І знаєте, що мені сказали? Мені сказали, бери одну зі справ на себе, і твоя дружина виходить", - сказав він.</p>
      <p>Грищенко попросив, щоб до матеріалів справи долучили відео з кабінету, де проходила його розмова зі слідчим.</p>
      <p>За словами учасника АТО, крім слідчого до нього приходили інші правоохоронці "в званні полковник і майор", які також пропонували йому взяти на себе провину в резонансних справах.</p>
      <p>У листопаді 2019 року в ЗМІ з'явилася інформація, що затриманих колишніх добровольців АТО <a href="https://nv.ua/ukr/ukraine/events/vbivstvo-pavla-sheremeta-novi-podrobici-novini-ukrajini-50052262.html">Владислава та Ірину Грищенко можуть зв'язати зі справою про вбивство журналіста Павла Шеремета</a> в 2016 році.</p>
      <p>Владислава Грищенка з позивним «Буча» затримали 24 вересня, його дружину «Пуму» - 5 листопада за підозрою в замаху на вбивство жителя Івано-Франківської області Михайла Чекурака.</p>
      <p>Відомий <a href="https://nv.ua/ukr/ukraine/events/u-kijevi-pidirvali-avtomobil-z-zhurnalistom-pavlom-sheremetom-176185.html">журналіст і один з керівників Української правди Павло Шеремет був убитий в Києві</a> 20 липня 2016 року. Поліція <a href="https://nv.ua/ukr/ukraine/events/zagibel-zhurnalista-pavla-sheremeta-kvalifikuvali-jak-umisne-vbivstvo-176216.html">кваліфікувала загибель журналіста</a> як умисне вбивство. Пріоритетною версією вбивства Шеремета є його професійна діяльність.</p>
      <p>У МВС України заявили, що найбільш імовірним є російський слід у вбивстві журналіста.</p>
      <p>Нацполіція <a href="https://nv.ua/ukr/ukraine/events/politsija-zasekretila-vsi-rishennja-sudiv-u-spravi-pro-vbivstvo-sheremeta-1888883.html">засекретили всі рішення судів</a> у справі про вбивство Шеремета з міркувань безпеки.</p>
    </article>
  </body>
</html>