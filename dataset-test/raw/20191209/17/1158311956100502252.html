<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.protagon.gr/epikairotita/ellada-ksana-amoivi-3-000-evrw-gia-epanapatrismo-twn-epistimonwn-44341959584"/>
    <meta property="og:site_name" content="Protagon."/>
    <meta property="article:published_time" content="2019-12-09T17:31:00+00:00"/>
    <meta property="og:title" content="«Ελλάδα ξανά»: Αμοιβή 3.000 ευρώ για επαναπατρισμό των επιστημόνων"/>
    <meta property="og:description" content="Ξεκινάει ένα πιλοτικό πρόγραμμα επαναπατρισμού 500 Ελλήνων του εξωτερικού, υψηλής ειδίκευσης και επιστημονικής εμπειρίας, ηλικίας 28-40 ετών με την συμμετοχή ελληνικών επιχειρήσεων"/>
  </head>
  <body>
    <article>
      <h1>«Ελλάδα ξανά»: Αμοιβή 3.000 ευρώ για επαναπατρισμό των επιστημόνων</h1>
      <h2>Ξεκινάει ένα πιλοτικό πρόγραμμα επαναπατρισμού 500 Ελλήνων του εξωτερικού, υψηλής ειδίκευσης και επιστημονικής εμπειρίας, ηλικίας 28-40 ετών με την συμμετοχή ελληνικών επιχειρήσεων</h2>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author">Protagon Team</a></address>
      <p>Το Rebrain Greece το πρόγραμμα για τον επαναπατρισμό των Ελλήνων επιστημόνων που στα χρόνια της κρίσης έφυγαν στο εξωτερικό, παρουσίασε ο υπουργός Εργασίας Γιάννης Βρούτσης.</p>
      <p>Ο πιο σημαντικός από τους 4 άξονες του προγράμματος είναι η δράση «Ελλάδα Ξανά».</p>
      <p>Πρόκειται για ένα πιλοτικό πρόγραμμα επαναπατρισμού 500 Ελλήνων του εξωτερικού, υψηλής ειδίκευσης και επιστημονικής εμπειρίας, ηλικίας 28-40 ετών με την συμμετοχή ελληνικών επιχειρήσεων μέσω χρηματοδότησης τους (70%) και με ελάχιστη μηνιαία αμοιβή 3.000 ευρώ με την υποχρέωση να εργαστούν για άλλους 12 μήνες στην επιχείρηση.</p>
      <h4>Οι 4 μεγάλες δράσεις για τον επαναπατρισμό των Ελλήνων του εξωτερικού</h4>
      <p>Κατόπιν, ο υπουργός παρουσίασε τις 4 μεγάλες δράσεις του REBRAIN GREECE και οι οποίες είναι οι εξής:</p>
      <p>– Δράση «Ελλάδα Ξανά» με το πιλοτικό πρόγραμμα επαναπατρισμού 500 Ελλήνων του εξωτερικού υψηλής ειδίκευσης και επιστημονικής εμπειρίας, ηλικίας 28-40 ετών με την συμμετοχή ελληνικών επιχειρήσεων μέσω χρηματοδότησης τους (70%) και με ελάχιστη μηνιαία αμοιβή 3.000 ευρώ με την υποχρέωση να εργαστούν για άλλους 12 μήνες στην επιχείρηση.</p>
      <p>– Σύσταση φορέα REBRAIN GREECE με τη μορφή Νομικού Προσώπου Ιδιωτικού Δικαίου μη Κερδοσκοπικού Χαρακτήρα που θα παρέχει τεχνική βοήθεια και θα έχει συμβουλευτικό χαρακτήρα στους τομείς παρακολούθησης και ανάλυσης της αγοράς εργασίας και σχεδιασμού ενεργητικών πολιτικών.</p>
      <p>– Ανάπτυξη πλατφόρμας REBRAIN GREECE CoLab στην οποία θα δημιουργηθεί ψηφιακό μητρώο καταγραφής των Ελλήνων του εξωτερικού και θα ενσωματωθούν δεδομένα καταγραφής των αναγκών των ελληνικών επιχειρήσεων.</p>
      <p>– Το σχέδιο Δράσης Ευφυών Πολιτικών για την Αγορά Εργασίας το οποίο θα περιλαμβάνει έξυπνες δράσεις στοχευμένων δημόσιων πολιτικών για την αγορά εργασίας αξιοποιώντας τις σύγχρονες τεχνολογίες απεικόνισης δεδομένων και τις αρχές της συλλογικής νοημοσύνης.</p>
      <p>Η παρουσίαση έγινε την δευτέρα στο ξενοδοχείο Ledra Marriot.</p>
      <figure>
        <img src="https://www.protagon.gr/wp-content/uploads/2019/12/2782716-e1575905395311.jpg"/>
      </figure>
      <p>Η πρωτοβουλία «REBRAIN GREECE – Ο Τεχνολογικός Μετασχηματισμός της Αγοράς Εργασίας» δημιουργήθηκε και αναπτύχθηκε από το Υπουργείο Εργασίας και Κοινωνικών Υποθέσεων και συγκεκριμένα από την Γενική Διεύθυνση Εργασιακών Σχέσεων υπό τον κ. Κωνσταντίνο Αγραπιδά, με την συνδρομή αξιόλογων στελεχών από δημόσιους φορείς, πανεπιστήμια και ερευνητικά ινστιτούτα.</p>
      <p>Στο 1ο συνέδριο του REBRAIN GREECE, το οποίο χαιρέτησε ο Υπουργός Εργασίας και Κοινωνικών Υποθέσεων κ. Γιάννης Βρούτσης, αναλύθηκαν με λεπτομέρεια οι διαστάσεις του σύγχρονου κοινωνικού φαινομένου του Βrain Drain, η μεγάλη πρόκληση για την χώρα της επιστροφής των νέων πτυχιούχων στην ελληνική αγορά εργασίας καθώς και οι στόχοι και δράσεις που θα αναπτυχθούν μέσω του REBRAIN GREECE για τον επαναπατρισμό των Ελλήνων της διασποράς που αναζήτησαν εργασία και καλύτερες συνθήκες σε χώρες του εξωτερικού.</p>
      <p>Στο συνέδριο παραβρέθηκαν επίσης, ο σύμβουλος του Πρωθυπουργού Κυριάκου Μητσοτάκη κ. Γεώργιος Κρεμλής ο οποίος χαιρέτησε για λογαριασμό του Πρωθυπουργού την πρωτοβουλία Rebrain Greece, ο βουλευτής της ΝΔ Κωνσταντίνος Κυρανάκης, η Γενική Γραμματέας του Υπουργείου Εργασίας κ. Αννα Στρατινάκη, η Γενική Γραμματέας Οικογενειακής Πολιτικής και Ισότητας Φύλων κ. Μαρία Συρεγγέλα, ο Διοικητής του ΟΑΕΔ κ. Σπύρος Πρωτοψάλτης, ο Πρύτανης του Εθνικού Μετσόβιου Πολυτεχνείου κ. Ανδρέας Μπουντουβής και ο Πρόεδρος και Διευθύνων Σύμβουλος του ΟΛΘ κ. Σωτήρης Θεοφάνης.</p>
      <p>Μέσα από τις ενότητες του συνεδρίου αναπτύχθηκαν διεξοδικά οι δράσεις της πρωτοβουλίας REBRAIN GREECE ενώ τέθηκαν στο δημόσιο λόγο η αλλαγή του σημερινού πλαισίου της αγοράς εργασίας με την τεχνητή νοημοσύνη, τη μηχανική εκμάθηση και τη αυτοματοποίηση, οι τομείς της παραγωγής (Οικονομία, Υγεία, Γεωργία, Κτηνοτροφία κ.α) που επηρεάζονται οριζόντια από την εισαγωγή νέων τεχνολογιών, στοχευμένες δράσεις ανάπτυξης ψηφιακών δεξιοτήτων και δράσεις για τις άνεργες γυναίκες.</p>
    </article>
  </body>
</html>