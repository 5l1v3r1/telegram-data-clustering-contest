<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ped-kritis-den-tha-dechtoume-stratopeda-sugkentrosis-metanaston.html"/>
    <meta property="og:site_name" content="GOODnet.gr"/>
    <meta property="article:published_time" content="2019-12-09T17:06:00+00:00"/>
    <meta property="og:title" content="ΠΕΔ Κρήτης: «Δεν θα δεχτούμε στρατόπεδα συγκέντρωσης μεταναστών»"/>
    <meta property="og:description" content="Την σαφέστατη θέση της ΠΕΔ ότι δεν πρόκειται να δεχθεί τη δημιουργία «στρατοπέδου συγκέντρωσης» μεταναστών στην Κρήτη εξέφρασαν σήμερα τα μέλη της, στην πρώτη συνεδρίαση του νέου …"/>
  </head>
  <body>
    <article>
      <h1>ΠΕΔ Κρήτης: «Δεν θα δεχτούμε στρατόπεδα συγκέντρωσης μεταναστών»</h1>
      <address>
        <time datetime="2019-12-09T17:06:00+00:00">09 Dec 2019, 17:06</time>
      </address>
      <p>
        <b>Την σαφέστατη θέση της ΠΕΔ ότι δεν πρόκειται να δεχθεί τη δημιουργία «στρατοπέδου συγκέντρωσης» μεταναστών στην Κρήτη εξέφρασαν σήμερα τα μέλη της, στην πρώτη συνεδρίαση του νέου διοικητικού συμβουλίου, που πραγματοποιήθηκε στο Ρέθυμνο.</b>
      </p>
      <p>Ξεκινώντας τη συνεδρίαση, ο πρόεδρος της ΠΕΔ Κρήτης <b>Γιάννης Κουράκης </b>επανέλαβε όσα είχαν ειπωθεί από τους κρητικούς δημάρχους και στην υφυπουργό Πρόνοιας, <b>Δόμνα Μιχαηλίδου, </b>πως η Κρήτη δεν είναι αντίθετη στην φιλοξενία ανήλικων προσφύγων, κάτι που επιβεβαίωσαν όλα τα μέλη της περιφερειακής ένωσης δήμων, επισημαίνοντας ωστόσο ότι πρέπει να τηρηθούν οι προϋποθέσεις που έχουν θέσει από την πολιτεία, ώστε να μην επιβαρυνθούν οι δήμοι το κόστος της φιλοξενίας, κάτι που δεν μπορούν να κάνουν.</p>
      <p>Ωστόσο, όπως είπε ο κ. Κουράκης, «έχουν περάσει 10 μέρες που έχουμε καταθέσει τις προτάσεις μας, αλλά ακόμα απάντηση δεν έχουμε πάρει».</p>
      <p>Σε ό,τι αφορά το μεταναστευτικό θέμα, ο κ. Κουράκης επεσήμανε πως οι δήμαρχοι αλλά και η περιφέρεια δεν έχουν την παραμικρή ενημέρωση, γεγονός που επιβεβαίωσε και ο προηγούμενος πρόεδρος της ΠΕΔ, δήμαρχος Ηρακλείου <b>Βασίλης Λαμπρινός.</b></p>
      <p>Στην τοποθέτηση του, ο αντιπρόεδρος της ΠΕΔ, δήμαρχος Ρεθύμνου<b> Γιώργος Μαρινάκης </b>στηλίτευσε την τακτική που ακολουθεί ο υφυπουργός Άμυνας σχετικά με την δημιουργία κλειστής δομής, όμως θεώρησε θετικό το γεγονός ότι η Ε.Ε. δεν χρηματοδοτεί τέτοιες δομές.</p>
      <p>Ο κ. Μαρινάκης τόνισε πως οι δήμαρχοι της Κρήτης είναι σύμφωνοι στο να βοηθήσει και το νησί στο εθνικό πρόβλημα, το μεταναστευτικό, υπό την προϋπόθεση «να εξορθολογίσουν τα κριτήρια και να κάνουμε σαφές πως στρατόπεδα συγκέντρωσης δεν δεχόμαστε».</p>
      <p>Στην συνεδρίαση οι δήμαρχοι εξέφρασαν τον προβληματισμό τους και για τις ανακοινώσεις του Υπουργού Εσωτερικών, κ. Θεοδωρικάκου σχετικά με τη συνέχιση του προγράμματος «Φιλόδημος» και αυτό που τονίστηκε από όλους είναι πως πρέπει με κάθε τρόπο να συνεχιστούν τα έργα που είναι δημοπρατημένα ή υπό δημοπράτηση, αλλά και ο τρόπος να χρηματοδοτούνται με γενναιόδωρο τρόπο, όπως αυτόν του «Φιλόδημου», έργα στους μικρούς δήμους.</p>
      <slideshow>
        <figure>
          <img src="https://goodnet.gr/files/goodnet/YLI%202019/DEKEMBRIOS%202019/9-12/ped2.jpg"/>
        </figure>
        <figure>
          <img src="https://goodnet.gr/files/goodnet/YLI%202019/DEKEMBRIOS%202019/9-12/ped3.jpg"/>
        </figure>
        <figure>
          <img src="https://goodnet.gr/files/goodnet/YLI%202019/DEKEMBRIOS%202019/9-12/ped4.jpg"/>
        </figure>
        <figure>
          <img src="https://goodnet.gr/files/goodnet/YLI%202019/DEKEMBRIOS%202019/9-12/ped5.jpg"/>
        </figure>
      </slideshow>
    </article>
  </body>
</html>