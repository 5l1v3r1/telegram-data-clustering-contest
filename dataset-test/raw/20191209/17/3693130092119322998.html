<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/gantz-dan-netanyahu-ya-flas-cagri-vazgec-1219701.html"/>
    <meta property="og:site_name" content="Bursada Bugün"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="Gantz'dan, Netanyahu'ya flaş çağrı: Vazgeç"/>
    <meta property="og:description" content="İsrail'in önde gelen partilerinden Mavi-Beyaz İttifakı lideri Benny Gantz, yolsuzluk dosyaları nedeniyle hakkında dava açılmasına karar verilen Başbakan Binyamin Netanyahu'nun &quot;dokunulmazlık talebinden&quot; vazgeçmesini istedi."/>
  </head>
  <body>
    <article>
      <h1>Gantz'dan, Netanyahu'ya flaş çağrı: Vazgeç</h1>
      <h2>İsrail'in önde gelen partilerinden Mavi-Beyaz İttifakı lideri Benny Gantz, yolsuzluk dosyaları nedeniyle hakkında dava açılmasına karar verilen Başbakan Binyamin Netanyahu'nun "dokunulmazlık talebinden" vazgeçmesini istedi.</h2>
      <address>
        <time datetime="2019-12-09T17:03:00+00:00">09 Dec 2019, 17:03</time>
      </address>
      <p><b>Benny Gantz,</b> partisinin düzenlediği bir programda yaptığı konuşmada, İsrail'in yeni bir seçime gitmesini önlemek için<b> "hala şanslarının"</b> olduğunu savundu.</p>
      <p>Dokunulmazlık talebinden vazgeçmesi halinde <b>Netanyahu </b>ile koalisyon görüşmelerine başlayabileceğini kaydeden <b>Gantz</b>, "<b>Netanyahu</b>, <b>İsrail'in </b>çıkarlarını kendi çıkarlarının üstünde tutmalı. Başbakan, kendisi çıkıp dokunulmazlık talebinden vazgeçtiğinin sözünü vermeli ve bunu bugün yapmalı. Dokunulmazlıktan vazgeçerse koalisyon görüşmelerinde yeniden masaya oturabiliriz." ifadelerini kullandı.</p>
      <p>
        <b>Netanyahu, yılbaşına kadar dokunulmazlık talebinde bulunabilir</b>
      </p>
      <p>İsrail Başsavcısı Avichai Mandelblit, 3 ayrı yolsuzluk dosyası nedeniyle hakkında dava açmaya karar verdiği Netanyahu'nun iddianamesini 2 Aralık'ta İsrail Meclis Başkanı Yuli-Yoel Edelstein'e göndermişti.</p>
      <p>Talep etmesi halinde Netanyahu'nun en geç 1 Ocak 2020 tarihine kadar İsrail Meclisine dokunulmazlık başvurusunda bulunması gerekiyor.</p>
      <p>Netanyahu dokunulmazlık talebinde bulunup bulunmayacağına ilişkin henüz rengini belli etmese de mevcut aritmetik nedeniyle İsrail Meclisinin olası başvuruyu kabul etmesi zor görünüyor.</p>
      <p><b>İsrail Başbakanı</b>'nın talep etmesi halinde Meclisin bu başvuruya ilişkin kararını vermesi, ülkede koalisyonun kurulamaması ve erken seçim ihtimali nedeniyle uzun zaman alabilir.</p>
      <p>Nitekim hükümetin kurulamaması nedeniyle Mecliste Netanyahu'nun dokunulmazlık talebini görüşecek İçişleri Komisyonu da oluşturulamıyor. Söz konusu komisyonun oluşturulabilmesi için ülkede önce hükümetin kurulması gerekiyor.</p>
    </article>
  </body>
</html>