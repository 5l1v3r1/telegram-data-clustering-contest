<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1327586/johnson-onder-vuur-om-foto-ziek-kind.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-12-09T17:56:35+00:00"/>
    <meta property="og:title" content="Johnson onder vuur om foto ziek kind"/>
    <meta property="og:description" content="LONDEN (ANP/RTR/BLOOMBERG) - De Britse premier Boris Johnson ligt onder vuur vanwege de wijze waarop hij reageerde op een foto van een ziek kind. De 4-jarige jongen lag in het ziekenhuis op de vloer, naar verluidt omdat geen bedden beschikbaar waren."/>
  </head>
  <body>
    <article>
      <h1>Johnson onder vuur om foto ziek kind</h1>
      <address><time datetime="2019-12-09T17:56:35+00:00">09 Dec 2019, 17:56</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>De Britse premier Boris Johnson ligt onder vuur vanwege de wijze waarop hij reageerde op een foto van een ziek kind. De 4-jarige jongen lag in het ziekenhuis op de vloer, naar verluidt omdat geen bedden beschikbaar waren. Johnson reageerde gespannen toen de verslaggever hem confronteerde met de foto van de kleuter, die mogelijk longontsteking had. De premier weigerde aanvankelijk op de telefoon van de verslaggever naar de afbeelding te kijken. Johnson zou het toestel vervolgens in zijn zak hebben gestoken. De premier keek later alsnog naar de foto van de zieke kleuter. Hij sprak toen over een "heel nare foto" en bood het gezin van het kind excuses aan. De rel komt op een lastig moment. Britse kiezers gaan donderdag naar de stembus voor landelijke verkiezingen. Naast de brexit geldt de toekomst van de nationale gezondheidsdienst NHS als één van de gevoeligste onderwerpen. De oppositie deelt de beelden op sociale media. "Boris Johnson kijkt niet eens naar de schade die hij heeft aangericht in de levens van mensen en de NHS", twittert de grootste oppositiepartij Labour. Minister Matt Hancock (Gezondheidszorg) heeft inmiddels een ongepland bezoek gebracht aan het ziekenhuis. Hij zegt geschokt te zijn door de foto.</p>
    </article>
  </body>
</html>