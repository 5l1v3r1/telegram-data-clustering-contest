<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/andersson-jag-ser-fram-emot-det-har-5470075.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T17:11:08+00:00"/>
    <meta property="og:title" content="Andersson: &quot;Jag ser fram emot det här&quot;"/>
    <meta property="og:description" content="Fotboll Martin Olsson är tillbaka i landslaget.Och han har fått sällskap av Alexander Kacaniklic och Jordan Larsson.Jag ser fram emot det här, säger förbundskapten Janne Andersson inför januariturnén"/>
  </head>
  <body>
    <article>
      <h1>Andersson: "Jag ser fram emot det här"</h1>
      <h2>Fotboll Martin Olsson är tillbaka i landslaget.Och han har fått sällskap av Alexander Kacaniklic och Jordan Larsson.</h2>
      <address><time datetime="2019-12-09T17:11:08+00:00">09 Dec 2019, 17:11</time> by <a rel="author">Anders Wallin/TT,Hilda Djupenström/TT</a></address>
      <figure>
        <img src="https://img9.ntm.eu/unt/public/img/5470076/1209181512/traning-under-den-senaste-janu?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Janerik Henriksson/TT | Träning under den senaste januariturnén. Arkivbild.</figcaption>
      </figure>
      <blockquote>Jag ser fram emot det här, säger förbundskapten Janne Andersson inför januariturnén i Qatar.</blockquote>
      <p>Listan över intressanta spelare landade på 45–50 namn. Efter att ha pratat med klubbar, spelare och bollat ett par gånger till i Svenska fotbollförbundets lokaler i Solna, landade förbundskapten Janne Andersson och assisterande Peter Wettergren i en trupp på 25 spelare.</p>
      <p>Bland dessa finns en rad kända namn.</p>
      <p>Och allra mest är det trion Martin Olsson, Alexander Kacaniklic och Jordan Larsson som sticker ut.</p>
      <h3>Olssen EM-aktuell</h3>
      <p>Vänsterbacken Olsson är för tillfället klubblös men har gjort 48 landskamper och är därmed truppens mest erfarne spelare.</p>
      <blockquote>Normalt har vi inte med spelare som har varit med så mycket innan. Han skadade sig i februari och tränar nu för fullt och är fullt frisk, men har ingen klubb. Han kommer att komma till en ny klubb i januari och vi ser det här som en möjlighet, säger Andersson.</blockquote>
      <blockquote>En frisk Martin är definitivt en spelare som är aktuell för en EM-trupp. Vi vet vad Martin har presterat innan och han kommer vara med i det snacket. Det här är en möjlighet att hjälpa igång honom.</blockquote>
      <p>Hammarbymittfältaren Kacaniklic var för drygt fem år sedan en spelare som ansågs vara en del av framtiden för landslaget. Nu är 28-åringen tillbaka i "Blågult", och kan under januariturnén – mot Moldavien och Kosovo – göra sin 20:e och 21:a landskamp.</p>
      <blockquote>Det är en intressant spelare med avgörande egenskaper. Det är roligt, rent principiellt, att man kommer hem till Sverige och kan skjuta fart igen. Det är flera bra exempel på det, Jordan (Larsson) är ett sådant. Komma hem till allsvenskan, göra avtryck och ge sig ut igen. Det kanske Alexander också gör, säger Andersson.</blockquote>
      <h3>"Fantastiskt bra"</h3>
      <p>Jordan Larsson lämnade IFK Norrköping i somras och skrev på för ryska Spartak Moskva. Nu är han ett av utlandsproffsen som ansluter till landslagssamlingen den 3–13 januari.</p>
      <blockquote>Han har gjort det bra, han har gjort ett antal poäng under hösten och har fortsatt växa. Jag tycker att hans form, innan han försvann, var fantastiskt bra. Han tog ett enormt steg under våren och har fortsatt under hösten, i ett riktigt bra lag. Det ska bli roligt att jobba med Jordan igen, han var ju med för två år sedan, säger Andersson.</blockquote>
      <p>Utöver Olsson, Kacaniklic och Larsson finns Marcus Danielson, Djurgården, och Muamer Tankovic, Hammarby, som slog sig in i landslaget i slutet av EM-kvalet.</p>
      <p>Och det är just kvaliteten på truppen som gör att Janne Andersson tror att någon som är med nu mycket väl kan vara en del av EM-truppen som presenteras i vår.</p>
      <blockquote>Flera av de här har vi haft med i resonemanget kring riktiga landslaget, det ska jag ärligt erkänna. Vi får se vad som händer under våren.</blockquote>
      <h3>Fakta</h3>
      <p>
        <b>Fakta: Sveriges trupp till januariturnén</b>
      </p>
      <p>Förbundskapten Janne Andersson har tagit ut följande spelare till januariturnén i Qatar den 3–13 januari.</p>
      <p>Målvakter: Peter Abrahamsson, Häcken, Pontus Dahlberg, Watford, Isak Pettersson, IFK Norrköping.</p>
      <p>Backar: Anel Ahmedhodzic, Hobro, Adam Andersson, Häcken, Joel Andersson, Midtjylland, Marcus Danielson, Djurgården, Kristopher Da Graca, IFK Göteborg, Martin Olsson, klubblös, Jacob Une Larsson, Djurgården, Simon Sandberg, Hammarby.</p>
      <p>Mittfältare och forwards:</p>
      <p>Gustav Berggren, Häcken, Jesper Karlsson, Elfsborg, Jesper Karlström, Djurgården, Darijan Bojanic, Hammarby, August Erlingmark, IFK Göteborg, Alexander Fransson, IFK Norrköping, Simon Hedlund, Brøndby, Daleho Irandust, Häcken, Dino Islamovic, Östersund, Alexander Kacaniklic, Hammarby, Jordan Larsson, Spartak Moskva, Robin Söder, IFK Göteborg, Anton Salétros, AIK, Muamer Tankovic, Hammarby.</p>
      <p>
        <b>Fakta: Sveriges planer för 2020</b>
      </p>
      <p>Planeringen för mästerskapsåret är i full gång och även om flera bitar är på plats, finns det detaljer som fortfarande inte är bestämda. Just nu ser herrlandslagets planering ut enligt följande:</p>
      <p>Januariturnén, Qatar.</p>
      <p>9 januari: Moldavien.</p>
      <p>12 januari: Kosovo.</p>
      <p>EM-förberedelser</p>
      <p>28 mars: Ryssland hemma på Friends arena, som följs av en bortamatch.</p>
      <p>4 juni: Finland hemma på Friends arena, och en bortamatch efter det.</p>
      <p>EM-slutspelet, gruppspel</p>
      <p>15 juni: Spanien, Bilbao.</p>
      <p>19 juni: Playoffvinnare, Dublin.</p>
      <p>24 juni: Polen, Dublin.</p>
    </article>
  </body>
</html>