<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/hokej/extraliga/belohlav-konci-v-pardubicich-tym-prevezme-razym_536345.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T17:18:00+00:00"/>
    <meta property="og:title" content="Bělohlav končí v Pardubicích, tým převezme Razým"/>
    <meta property="og:description" content="Trenér Radek Bělohlav byl navzdory dvěma výhrám za sebou odvolán z lavičky hokejistů Pardubic. U posledního týmu extraligy jej nahradí Milan Razým. Dynamo..."/>
  </head>
  <body>
    <article>
      <h1>Bělohlav končí v Pardubicích, tým převezme Razým</h1>
      <address><time datetime="2019-12-09T17:18:00+00:00">09 Dec 2019, 17:18</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Trenér Radek Bělohlav byl navzdory dvěma výhrám za sebou odvolán z lavičky hokejistů Pardubic. U posledního týmu extraligy jej nahradí Milan Razým. Dynamo sáhlo ke změně podruhé v sezoně. Už 5. října skončil Ladislav Lubina a tým převzal Bělohlav, který byl jeho asistentem.</b>
      </p>
      <p>"Věřili jsme, že říjnová změna trenéra přinese posun Dynama do klidnějších vod. To se bohužel nepodařilo a Pardubice jsou stále na poslední příčce. I tak bych chtěl dosavadním trenérům poděkovat za odvedenou práci," uvedl v tiskové zprávě člen představenstva Dušan Salfický.</p>
      <p>Pardubice v sobotu zdolaly Spartu 4:3 a v neděli vyhrály v dalším domácím utkání nad Kometou Brno 6:2. V polovině základní části ztrácejí tři body na dvanáctý Litvínov i třinácté Vítkovice a mají zápas k dobru.</p>
      <p>Spolu s Bělohlavem skončil i asistent Otakar Janecký. "Rozhodli jsme se na post hlavního trenéra angažovat Milana Razýma, po konzultaci s ním budou jeho asistenty Michal Mikeska a Petr Čáslava. Petr zná hráče A-týmu a to by mělo práci nového triumvirátu ulehčit. Ve stávajícím realizačním týmu nebude nadále působit videotrenér Denis Havel," doplnil Salfický.</p>
      <p>Čáslava byl i Bělohlavovým asistentem, ale ve víkendových zápasech už na lavičce nestál. Naposledy byl u předchozího debaklu 0:7 v Třinci. "Asi ho naštvalo, že jsem vedl zápas sám. Věřil jsem, že to přinese klíčový efekt. Možná Petr občas zapomínal, proč je v trenérské kabině; jestli je asistentem trenéra, členem dozorčí rady nebo akcionářem. S tím je třeba se nějak vypořádat. Je to těžké i pro kluky, kteří s ním odehráli spoustu zápasů. Tohle je ale otázka na Petra a na vedení," vysvětlil v sobotu Bělohlav, pod kterým tým získal z 19 utkání 24 bodů.</p>
      <p>Osmapadesátiletý bývalý obránce Razým vedl v pozici hlavního kouče v extralize Plzeň a Litvínov. S Plzní získal v roce 2012 bronz a o rok později i titul. Na lavičce Západočechů skončil předčasně v listopadu 2014. Potom trénoval prvoligovou Slavii a na startu sezony 2018/19 se přesunul do Litvínova, z jehož lavičky byl odvolán loni v únoru.</p>
      <p>Razým si po reprezentační přestávce odbude premiéru na lavičce Dynama v úterý 17. prosince v Mladé Boleslavi.</p>
      <p>Vyřešit složení realizačního týmu požadoval majoritní vlastník klubu město Pardubice. Na středečním jednání se na nutnosti situaci řešit shodlo užší vedení města se zástupci všech zastupitelských klubů.</p>
      <p>Primátorovi Pardubic Martinu Charvátovi také vadilo, že Bělohlav má zároveň funkci v prvoligovém Motoru České Budějovice. "Do hráčského kádru jsme investovali více finančních prostředků, výkony tomu absolutně neodpovídají. Radek Bělohlav je jednatelem společnosti CB Hokej 2013 s.r.o., která provozuje lední hokej v Českých Budějovicích. Toto spojení vnímám jako fatální střet zájmů a vyzval jsem předsedu dozorčí rady Ivana Šubrta k okamžitému a transparentnímu řešení," citovala Charváta minulý týden MFDnes.</p>
    </article>
  </body>
</html>