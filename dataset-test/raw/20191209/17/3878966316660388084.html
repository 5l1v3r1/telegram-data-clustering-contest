<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-pijany-szop-pracz-zastrzelony-na-jarmarku-bozonarodzeniowym,nId,3378991"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T17:41:12+00:00"/>
    <meta property="og:title" content="Pijany szop pracz zastrzelony na Jarmarku Bożonarodzeniowym"/>
    <meta property="og:description" content="Szop pracz stał się sensacją Jarmarku Bożonarodzeniowego w Erfurcie. Jak informują naoczni świadkowie, zataczał się i przewracał - prawdopodobnie był pod wpływem alkoholu. Zwierzę przypłaciło jednak wyprawę na jarmark życiem. Odstrzelił je łowczy miejski."/>
  </head>
  <body>
    <article>
      <h1>Pijany szop pracz zastrzelony na Jarmarku Bożonarodzeniowym</h1>
      <address><time datetime="2019-12-09T17:41:12+00:00">09 Dec 2019, 17:41</time> by <a rel="author">INTERIA.PL</a></address>
      <p>
        <b>Szop pracz stał się sensacją Jarmarku Bożonarodzeniowego w Erfurcie. Jak informują naoczni świadkowie, zataczał się i przewracał - prawdopodobnie był pod wpływem alkoholu. Zwierzę przypłaciło jednak wyprawę na jarmark życiem. Odstrzelił je łowczy miejski.</b>
      </p>
      <p>"Szop pracz znajduje się na unijnej liście gatunków inwazyjnych. Zgodnie z rozporządzeniem UE jego rozprzestrzenianie się powinno być ograniczone. Stąd odstrzał" - oznajmił w poniedziałek rzecznik władz Erfurtu Daniel Baumbach. Do zdarzenia doszło w sobotę.</p>
      <p>"Szopy pracze stanowią zagrożenie dla rodzimych gatunków węży, czy ptaków. Mogą też przenosić niebezpieczne choroby" - tłumaczył.</p>
      <p>Jeszcze w niedzielę jednak straż pożarna, która zajęła się niecodziennym gościem z jarmarku twierdziła, że trafi on do schroniska dla zwierząt.</p>
      <p>Po tym, jak wiadomość o odstrzale trafiła do mediów, strażacy w Erfurice odbierali telefony z wyzwiskami. Również w mediach społecznościowych toczyły się ostre dyskusje.</p>
      <h3>Prawdziwa plaga</h3>
      <p>Niemieccy ekolodzy tymczasem od dawna opowiadają się za stanowczym ograniczeniem populacji szopa pracza - również przez myśliwych. Zdają sobie jednocześnie sprawę, że "jest to syzyfowa praca" - jak mówi rzecznik Związku Ochrony Przyrody (NABU) Juergen Ehrhardt.</p>
      <p>Na wschodzie Niemiec i w Hesji szopy pracze stały się prawdziwą plagą. Nie mają tam naturalnych wrogów i nie są wybredne, jeśli chodzi o jadłospis: wyjadają zarówno jajka z ptasich gniazd, jak i hamburgery ze śmietników. Są też zagrożeniem dla wielu rodzimych gatunków. Ptaki prowadzące naziemny tryb życia nie mają z nimi szans. </p>
      <p>W 1934 roku dwie pary szopów praczy sprowadzone z USA zostały wypuszczone na wolność w okolicach Kassel w Hesji. Miały urozmaicić miejscową faunę. Dziesięć lat później 50 osobników uciekło z farmy zwierząt futerkowych, którą trafiła bomba w okolicach Berlina. Obecnie ich populacja jest szacowana na około 1,5 mln. W sezonie łowieckim 2017/2018 myśliwi nad Renem odstrzelili 170 tys. szopów.</p>
      <p>Z Berlina Artur Ciechanowicz</p>
    </article>
  </body>
</html>