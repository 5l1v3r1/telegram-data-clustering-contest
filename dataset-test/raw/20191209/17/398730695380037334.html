<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/hotet-mot-sverige-hon-ar-en-superstjarna/"/>
    <meta property="og:site_name" content="DN.SE"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Hotet mot Sverige: ”Hon är en superstjärna”"/>
    <meta property="og:description" content="Sveriges förbundskapten Henrik Signell ser Cristina Neagu som det stora hotet inför mötet med Rumänien i handbolls-VM."/>
  </head>
  <body>
    <article>
      <h1>Hotet mot Sverige: ”Hon är en superstjärna”</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/12/9/043995d1-b18f-4a20-8151-16813ef4798e/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Rumäniens Cristina Neagu.<cite>Foto: Emil Langvad/TT</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/12/9/d410349d-6117-4b8e-8d4f-7dd8a8bbd465/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Rumäniens Cristina Neagu.<cite>Foto: imago sport</cite></figcaption>
        </figure>
      </slideshow>
      <p>
        <b>Sveriges förbundskapten Henrik Signell ser Cristina Neagu som det stora hotet inför tisdagens möte med Rumänien.<br/>– Rumänien är ett bra lag och har en superstjärna i Neagu, hon är väldigt svår att stoppa, säger Signell.</b>
      </p>
      <p>Mikaela Mässing räddade inte bara oavgjort mot Spanien. Hon såg också till att hoppet om en plats i finalspelet lever vidare.</p>
      <p>Inför tisdagens möte med Rumänien, en match blågult måste vinna för att kunna nå en semifinal, ser Signell 31-åriga Cristina Neagu som det stora hotet.</p>
      <p>– Hon har haft stora skadeproblem men är nu tillbaka i spel och har gjort det väldigt bra. Vi får se i vilket skick hon är när vi möter henne men vi kan bara utgå från att hon är i bra skick, det är inget vi kan påverka.</p>
      <p><b>Signell vill inte</b> gå närmare in på taktiken mot Rumänien. </p>
      <p>– Men det kommer inte bli några större skillnader från start i alla fall. Sedan får vi se hur matchen utvecklar sig och vad vi kan tänkas ta oss till. Vi har olika alternativ både försvars- och anfallsmässigt som vi kan använda oss av.</p>
      <p>Sverige har bara förlorat mot Ryssland och Signell är relativt nöjd med spelet så här långt.</p>
      <p>– Det som varit bra har varierat lite från match till match. Mot Spanien var det moralen, i någon match har det varit kontringsspelet, och i en annan försvaret.</p>
      <p>Det låter som Signell skulle vilja hitta en uppställning som fungerar match efter match.</p>
      <p>– Bredden vi har, vi har olika spelare som kliver fram och levererar är ju bra så klart, men det gör det också svårare att hitta den tydliga förstauppställningen, stommen i laget. </p>
      <p><b>Nu väntar två matcher,</b> Rumänien på tisdag och Montenegro på onsdag, som Sverige måste vinna för att ha en chans att ta sig till fredagens semifinaler.</p>
      <p>– Men vi tar en match i taget och kommer göra allt för att vinna mot Rumänien, säger Signell.</p>
      <p>Att Rumäniens förbundskapten Tomas Ryde känner till de svenska spelarna utan och innan oroar inte Signell.</p>
      <p>– Det finns så många matcher man kan analysera, man går ju på det. Det är på planen som det avgörs och spelarna känner varandra så väl.</p>
      <p>
        <a href="https://www.dn.se/sport/forbundskaptenens-harda-kritik-ledarna-raddar-bara-sig-sjalva/">Läs mer: Förbundskaptenens hårda kritik: ”Ledarna räddar bara sig själva”</a>
      </p>
    </article>
  </body>
</html>