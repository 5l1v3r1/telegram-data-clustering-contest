<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/synechizetai-i-diki-gia-to-egklima-sto-koropi-i-gkomena-toy-mpampa-esfaxe-ti-mama/"/>
    <meta property="og:site_name" content="TheCaller.Gr"/>
    <meta property="article:published_time" content="2019-12-09T17:18:30+00:00"/>
    <meta property="og:title" content="Συνεχίζεται η δίκη για το έγκλημα στο Κορωπί: «Η γκόμενα του μπαμπά έσφαξε τη μαμά»"/>
    <meta property="og:description" content="Σε εξέλιξη είναι η δίκη για το έγκλημα στο Κορωπί που είχε σοκάρει το πανελλήνιο με θύμα μία 35χρονη γυναίκα, μητέρα δυο παιδιών. Στο εδώλιο κάθεται μία 30χρονη, που πρωτόδικα είχε καταδικαστεί σε ισόβια κάθειρξη."/>
  </head>
  <body>
    <article>
      <h1>Συνεχίζεται η δίκη για το έγκλημα στο Κορωπί: «Η γκόμενα του μπαμπά έσφαξε τη μαμά»</h1>
      <address>
        <time datetime="2019-12-09T17:18:30+00:00">09 Dec 2019, 17:18</time>
      </address>
      <p>Η αδελφή του θύματος στην κατάθεση της, έκανε λόφο για μια αρρωστημένη σχέσης τριών ανθρώπων, που τελικά είχε ως τραγικό απολογισμό το θάνατο μίας 35χρονης μητέρας μπροστά στα μάτια των ανήλικων παιδιών της.</p>
      <p>«Σήκωσα το τηλέφωνο. Άκουσα την αδελφή μου να φωνάζει για βοήθεια και τα παιδιά, 11 και 13 ετών, να φωνάζουν "μη σκοτώνεις τη μαμά μας". Σκέφτηκα ότι η κατηγορούμενη είχε κάνει κακό στην αδελφή μου γιατί είχε δεχθεί πολλές απειλές. Ενώ πήγαινα στο σπίτι της, ο μεγάλος ανιψιός μου τηλεφώνησε και είπε να πάμε στο κέντρο υγείας. "Η γκόμενα του μπαμπά έσφαξε τη μαμά" ήταν τα λόγια του. Δεν θα ξεχάσω τη στιγμή που της έκαναν ανάνηψη. Μου είπαν πως όταν έφτασε είχε ήδη φύγει. Και τα παιδιά το επιβεβαίωσαν, στη μισή διαδρομή μιλούσε μετά δεν ξαναμίλησε. Ήταν εκεί ο πρώην άντρας της και φώναζε κατονομάζοντας την κατηγορούμενη: Έσφαξε το καλύτερο κορίτσι του κόσμου. Τις απειλές που έκανε, τις έκανε πραγματικότητα» είπε μεταξύ άλλων η αδελφή του θύματος.</p>
      <p>Σημειώνεται ότι καθ’ όλη τη διάρκεια της διαδικασίας, η κατηγορούμενη κοιτούσε το πάτωμα, ενώ δεν απάντησε ούτε στην ερώτηση του προέδρου του Μικτού Ορκωτού Εφετείου για το τι δηλώνει επί της ενοχής.</p>
      <p>Την απάντηση έδωσε ο συνήγορος της, ο οποίος υποστήριξε πως η 30χρονη αποδέχεται την πράξη της ανθρωποκτονίας, ωστόσο αρνείται πως υπήρξε πρόθεση, αλλά ότι ήταν το αποτέλεσμα ψυχική ορμής.</p>
      <p>Η μάρτυρας, που έχει αναλάβει μαζί με τον πατέρα της, την επιμέλεια των δύο παιδιών, εμφανώς συγκινημένη, κατέθεσε εκτενώς τα όσα γνώριζε η ίδια αλλά και τις περιγραφές των δύο ανιψιών της από το φονικό. «Τη μέρα εκείνη, τα παιδιά έτρωγαν σουβλάκια. Και τα δυο άκουσαν τη μητέρα τους να φωνάζει "βγες έξω από το σπίτι μου". Ώσπου να πάνε έξω, η αδελφή μου ήταν πεσμένη κάτω και η κατηγορούμενη από πάνω να τη μαχαιρώνει. Ο μικρός κρατούσε ακόμα το σουβλάκι του στο χέρι. Τα παιδιά προσπάθησαν να της πάρουν το μαχαίρι, το ένα χτυπήθηκε στο γόνατο. Η κατηγορούμενη την κρατούσε τόσο σφικτά που πήγε ο πρώην γαμπρός μου και τη χαστούκισε για να φύγει από πάνω της. Μετά τα παιδιά πήραν το μαχαίρι και το πέταξαν στο δίπλα χωράφι από όπου το βρήκε η αστυνομία» χαρακτηριστικά.</p>
      <p>Η μάρτυρας έκανε λόγο για εμμονή της κατηγορουμένης με το θύμα, το οποίο είχε δεχτεί απειλητικά τηλεφωνήματα, αλλά και επιθέσεις. «Φοβόταν για τη ζωή της. Ακόμα και στο σούπερ μάρκετ πήγαινε με παρέα» σημείωσε, προσθέτοντας πως η κατηγορούμενη ήθελε να εξαφανίσει από το προσκήνιο την πρώην σύζυγο του τότε συντρόφου της.</p>
      <p>Η ίδια, είπε στην συνέχεια για τον πρώην γαμπρό της ότι: «Μας έλεγε ότι θα το τακτοποιήσει, αλλά δεν έκανε τίποτα» προσθέτοντας ότι εκείνος, που είχε αποκτήσει δύο παιδιά με το θύμα, και χαρακτήριζε τη σχέση του με την κατηγορούμενη - με την οποία επίσης είχε αποκτήσει άλλα δύο παιδιά - «επιπόλαιη».</p>
    </article>
  </body>
</html>