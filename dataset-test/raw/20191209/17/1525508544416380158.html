<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793559/%D8%B1%D9%81%D8%AA%D8%A7%D8%B1-%D8%AF%D8%B1%D8%B3%D8%AA-%D9%85%D8%B5%D8%B1%D9%81-%DA%A9%D8%B1%D8%AF%D9%86-%D8%B1%D8%A7-%D8%A8%D9%87-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A2%D9%85%D9%88%D8%B2%D8%B4-%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:33:45+00:00"/>
    <meta property="og:title" content="مدیرکل آموزش و پرورش استان قزوین: رفتار درست مصرف کردن را به دانش آموزان آموزش می دهیم"/>
    <meta property="og:description" content="قزوین- مدیرکل آموزش و پرورش استان قزوین گفت: با برنامه ریزی همه جانبه در آموزش تمام ساحتی دانش آموزان باید آینده سازان کشور را با رفتارهای درست مصرف کردن و زندگی مطلوب آشنا کنیم."/>
  </head>
  <body>
    <article>
      <h1>مدیرکل آموزش و پرورش استان قزوین: رفتار درست مصرف کردن را به دانش آموزان آموزش می دهیم</h1>
      <address>
        <time datetime="2019-12-09T17:33:45+00:00">09 Dec 2019, 17:33</time>
      </address>
      <p>به گزارش <a href="https://www.mehrnews.com/">خبرنگار مهر</a>، خیرالله رحمانی در مراسم اختتامیه طرح داناب که روز دوشنبه در سالن کوثر با اشاره به تعطیلی مدارس در سه روز گذشته گفت: با توجه به شیوع بیماری آنفلوانزا و هماهنگی انجام شده با دانشگاه علوم پزشکی استان مصلحت بر این شد به دلیل حفظ سلامت ۲۵۰ هزار دانش آموز نسبت به تعطیلی مدارس اقدام کنیم.</p>
      <p>وی افزود: خوشبخانه این برنامه بسیار موثر بود و مشکلی در بروز این بیماری نداشتیم اما از فردا همه مدارس دایر است.</p>
      <figure>
        <img src="https://media.mehrnews.com/d/2019/12/09/4/3315409.jpg"/>
      </figure>
      <p>
        <b>آموزش در میان دانش آموزان جدی گرفته شود</b>
      </p>
      <p>رحمانی در خصوص طرح داناب هم تصریح کرد: آموزش و تعلیم و تربیت در دوران مدرسه بسیار مهم است و ما دنبال این هستیم که دانش آموزان به مرحله حیات طببه برسند و یک زندگی پاک و مطلوب داشته باشند.  </p>
      <p>وی بیان کرد: اگر فضای خوب زندگی کردن را با آموزش مهیا کنیم موفق بوده ایم و اگر آموزشها به خوب زیستن منجر شود یعنی کلاس ها تاثیرگذار بوده و اگر تعلیم به غعییر رفتار منجر نشود هزینه ها هدر رفته است.</p>
      <p>مدیرکل آموزش و پرورش استان قزوین افزود: در هر شغلی که داریم به تربیت و اخلاق نیازمندیم و باید در مدرسه به ساحت تربیتی بیشتر توجه کنیم.  </p>
      <p>وی اظهارداشت: باید به ساحت های دینی، اخلاقی، زیستی، سیاسی، اجتماعی، اقتصادی، علمی و مهارتی توجه کنیم تا برنامه ها به نتیجه برسد.  </p>
      <p>رحمانی یادآورشد: آموزش بهره برداری از منابع آب را در طرح داناب اجرا کردیم تا دانش آموزان با وضعیت منابع آبیبیشتر َانا شده و درمصرف آن تلاش کنند.</p>
      <p>وی گفت: از جهت داشتن منابع زیرزمینی و منابع طبیعی مثل گاز و نفت و معادن در ردیف کشورهای شاخص هستیم اما فرهنگ مصرف ما غلط است و این سرمایه ها را به راحتی از دست می دهیم.</p>
      <figure>
        <img src="https://media.mehrnews.com/d/2019/12/09/4/3315410.jpg"/>
      </figure>
      <p>رحمانی افزود: کشور چین با بیش از یک میلیارد و ۳۰۰ میلیون نفر جمعیت معادل ما مصرف بنزین دارد و این وضعیت نشان می دهد مردم پر مصرفی در همه زمینه ها هستیم که برای آن باید تدبیر کنیم.</p>
      <p>وی گفت: بحران آب در کشور جدی است و اگر نتوانیم مردم را به مصرف درست ترغیب کنیم آینده نگران کننده ای در انتظار ما خواهد بود.</p>
      <p>مدیرکل آموزش و پرورش استان قزوین اظهارداشت: باید رفتارمان در نوع مصرف آب تغییر کند و امروز برای خوب زندگی کردن باید در مدرسه این رفتار را تمرین کنیم.  </p>
      <p>وی تصریح کرد: باید مدرسه مانند درمانگاه و میزان الحراره جامعه ما باشد و دانش آموزان با همه اصول زندگی آشنا شوند.</p>
      <figure>
        <img src="https://media.mehrnews.com/d/2019/12/09/4/3315761.jpg"/>
      </figure>
      <p>رحمانی اجرای طرح داناب را از کارهای ارزشمند برای مشارکت دانش آموزان در کاهش مصرف آب دانست و اظهارداشت: در این مراسم نمادین باید گفت می توان عادتها و رفتارها را تغییر داد و کودکان را به مصرف درست آب و برق و مواد غدایی ترغیب کرد.</p>
      <figure>
        <img src="https://media.mehrnews.com/d/2019/12/09/4/3315760.jpg"/>
      </figure>
      <p>وی بیان کرد: منابع زیرزمینی از سرمایه های ارزشمند کشور است و باید آن را برای آیندگان حفظ کنیم.</p>
      <p>طرح داناب ششمین سال متوالی است که با پوشش ۵۰ هزار دانش آموز مقطع متوسطه اول در کلاس های هفتم، هشتم و نهم اجرا می شود که ۵۶ درصد افراد تحت پوشش دختر و ۴۴ درصد پسر هستند.</p>
      <p>در اجرای این طرح یک هزار اثر در رشته های روزنامه نگاری، نقاشی، عکاسی، خوشنویسی، کاردستی، مقاله، داستان، شعر،  وبلاگ مورد بررسی وقضاوت داوران قرار گرفت که ۳۶ اثر دررشته های مختلف برگزیده شدند.</p>
      <p>در این مراسم از  ۲۰ معلم که بیشترین همکاری را داشتند نیز تجلیل شد.</p>
    </article>
  </body>
</html>