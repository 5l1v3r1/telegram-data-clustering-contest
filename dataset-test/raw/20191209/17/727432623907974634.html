<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/friskmelder-norsk-kjottdeig/71909556"/>
    <meta property="og:site_name" content="Dinside"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Friskmelder norsk kjøttdeig"/>
    <meta property="og:description" content="Bare to av 308 prøver norskprodusert kjøtt- og karbonadedeig av storfe inneholdt den farlige varianten av E. coli-bakterier (STEC), ifølge Mattilsynet."/>
  </head>
  <body>
    <article>
      <h1>Friskmelder norsk kjøttdeig</h1>
      <h2>Bare to av 308 prøver norskprodusert kjøtt- og karbonadedeig av storfe inneholdt den farlige varianten av E. coli-bakterier (STEC), ifølge Mattilsynet.</h2>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">Berit B. Njarga</a></address>
      <p>Bare to av 308 prøver norskprodusert kjøtt- og karbonadedeig av storfe inneholdt den farlige varianten av E. coli-bakterier (STEC), viser en kartlegging Veterinærinstituttet har gjort for Mattilsynet.</p>
      <h3>Økning i E.coli</h3>
      <p>Bakgrunnen for Mattilsynets kartlegging er ifølge en pressemelding at det i de senere årene har vært en økning i antall rapporterte tilfeller av STEC hos mennesker i Norge.</p>
      <aside>Om E.coli<br/>E.coli finnes i tarmens normalflora hos alle mennesker og varmblodige dyr. Disse bakteriene er vanligvis ufarlige så lenge de oppholder seg i tarmen. Det finnes imidlertid noen grupper av E. coli som kan gi tarminfeksjoner hos mennesker. Smitte kan skje gjennom næringsmidler, som kjøttprodukter og grønnsaker, ved kontakt med dyr eller dyrs avføring, og i badevann.<br/><i>Kilde: FHI.no</i></aside>
      <p>I 2018 ble det rapportert 494 tilfeller, men mange av disse ble smittet i utlandet og av andre matvarer enn storfekjøtt. Drøvtyggere som storfe og sau regnes som den viktigste kilden til STEC.</p>
      <p>Dette er noe av bakgrunnen for at Mattilsynet har valgt å analysere forekomsten av E.coli-bakterier i produkter av storfekjøtt. De har samlet inn produkter i butikk, som sikret et tilfeldig utvalg fra hele landet gjennom et helt år. Veterinærinstituttet analyserte prøvene i 2018.</p>
      <p>Også på svenskegrensa ble det tidligere i år <a href="https://www.dagbladet.no/nyheter/ecoli-funn-i-kjottdeig-fra-svenskegrensa/71332689">funnet E.coli i kjøttdeigen</a>.</p>
      <h3>Kun to av 308 med smitte</h3>
      <p>- Veterinærinstituttet fant STEC i bare to av 308 prøver, så dette er gode resultater, Noen STEC kan gjøre deg alvorlig syk. Det er derfor fremdeles viktig å gjennomsteke kjøtt- og karbonadedeig av storfe godt selv om forekomsten var lav, særlig for barn og personer med nedsatt immunforsvar, sier seniorrådgiver Catherine Signe Svindland i Mattilsynet.</p>
      <p>Når det gjelder matvarer som Mattilsynet har advart om med tanke på E.coli-smitte, er det blant annet frosne bær fra utlandet, som de anbefaler at du koker. Se mer i videoen under.</p>
      <p>Det siste året har det som kjent også vært tilfeller av <a href="https://www.dinside.no/bolig/kan-man-sjekke-om-vannet-er-trygt/71204373">E.coli-smitte i norsk drikkevann</a>.</p>
      <p>
        <b>Mattilsynets generelle råd for å unngå å bli syk av maten:</b>
      </p>
      <ul>
        <li>Ikke smak på rått kjøtt eller rå farseproduker.</li>
        <li>All farsemat (hamburgere, kjøttkaker og lignende) skal være godt gjennomstekt eller gjennomkokt. Andre kjøttprodukter (hele stykker kjøtt) bør være godt stekt på overflaten.</li>
        <li>Hold rå kjøttprodukter atskilt fra mat som ikke skal varmebehandles.</li>
        <li>Vask skjærefjøl, kniver og andre redskaper som har blitt brukt til å behandle rå kjøttvarer før utstyret brukes til å tilberede andre matvarer.</li>
        <li>Grønnsaker som skal spises rå, bør skylles godt.</li>
        <li>Oppbevar kjølevarer i kjøleskapet (sjekk at temperaturen i kjøleskapet er ca. 4 grader).</li>
        <li>Vask hendene etter toalettbesøk, før matlaging og før måltider.</li>
      </ul>
    </article>
  </body>
</html>