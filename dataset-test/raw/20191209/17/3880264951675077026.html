<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamani.com/cinema/cinema-news/2019/dec/09/rajinikanths-thalaivar-168-keerthy-suresh-confirmed-as-lead-3301492.html"/>
    <meta property="og:site_name" content="Dinamani"/>
    <meta property="article:published_time" content="2019-12-09T17:31:00+00:00"/>
    <meta property="og:title" content="ரஜினி - சிவா படத்தில் நடிக்கும் கீர்த்தி சுரேஷ்: சன் பிக்சர்ஸ் அறிவிப்பு"/>
    <meta property="og:description" content="ரஜினி - சிவா இணையும் படத்தில் கீர்த்தி சுரேஷ் நடிக்கவுள்ளார். இதற்கான அறிவிப்பை சன் பிக்சர்ஸ் நிறுவனம் இன்று வெளியிட்டுள்ளது... "/>
  </head>
  <body>
    <article>
      <h1>ரஜினி - சிவா படத்தில் நடிக்கும் கீர்த்தி சுரேஷ்: சன் பிக்சர்ஸ் அறிவிப்பு</h1>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author">எழில்</a></address>
      <p>ரஜினியின் அடுத்தப் படத்தை சிவா இயக்குகிறார். சன் பிக்சர்ஸ் தயாரிக்கும் இப்படம் குறித்த அறிவிப்பு சமீபத்தில் வெளியானது. இது ரஜினியின் 168-வது படமாகும். </p>
      <p>வீரம், வேதாளம், விவேகம் ஆகிய படங்களைத் தொடர்ந்து நான்காவது முறையாக அஜித் நடித்த விஸ்வாசம் படத்தை இயக்கினார் சிவா. அடுத்ததாக, சூர்யா கதாநாயகனாக நடிக்கும் படத்தை அவர் இயக்கவிருந்தார். ஆனால், அதற்குப் பதிலாகத் தற்போது ரஜினி நடிக்கும் படத்தை இயக்கவுள்ளார் சிவா. இப்படத்துக்கு இசை - இமான். நகைச்சுவை நடிகராக சூரி நடிப்பது குறித்து சமீபத்தில் அறிவிக்கப்பட்டது.</p>
      <p>இந்நிலையில் ரஜினி - சிவா இணையும் படத்தில் கீர்த்தி சுரேஷ் நடிக்கவுள்ளார். இதற்கான அறிவிப்பை சன் பிக்சர்ஸ் நிறுவனம் இன்று வெளியிட்டுள்ளது. இதன்மூலம், தனது 25-வது படத்தில் ரஜினியுடன் நடிக்கிறார் கீர்த்தி சுரேஷ். </p>
      <p>கடந்த வருட தீபாவளியின்போது விஜய்யுடன் இணைந்து கீர்த்தி சுரேஷ் நடித்த சர்கார் படம் வெளியானது. அடுத்ததாக, இயக்குநர் கார்த்திக் சுப்புராஜ் தயாரிக்கும் பெண்குயின் என்கிற கதாநாயகி வேடத்துக்கு முக்கியத்துவம் அளிக்கும் படத்தில் தற்போது அவர் நடித்து வருகிறார். </p>
      <p>
        <a href="https://play.google.com/store/apps/details?id=com.dinamani.news&amp;hl=en">மேலும் செய்திகளை உடனுக்குடன் படிக்க, தினமணி மொபைல் ஆப்-ஐ இங்கே கிளிக் செய்து தரவிறக்கம் செய்துகொள்ளுங்கள்!</a>
      </p>
    </article>
  </body>
</html>