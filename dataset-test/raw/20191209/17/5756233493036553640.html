<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625705/%D8%A2%DA%98%D8%A7%D9%86%D8%B3-%D9%87%DB%8C%DA%86-%D8%AF%D8%B9%D9%88%D8%AA%D9%86%D8%A7%D9%85%D9%87%E2%80%8C%D8%A7%DB%8C-%D8%A7%D8%B2-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AF%D8%B1%DB%8C%D8%A7%D9%81%D8%AA-%D9%86%DA%A9%D8%B1%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="آژانس: هیچ دعوتنامه‌ای از کره شمالی دریافت نکرده‌ایم"/>
    <meta property="og:description" content="مدیرکل جدید آژانس بین‌المللی انرژی اتمی گفت این نهاد هیچ دعوتنامه‌ای از سوی پیونگ‌یانگ برای بازدید از مرکز تحقیقات علمی هسته‌ای این کشور دریافت نکرده است."/>
  </head>
  <body>
    <article>
      <h1>آژانس: هیچ دعوتنامه‌ای از کره شمالی دریافت نکرده‌ایم</h1>
      <address>
        <time datetime="2019-12-09T17:00:00+00:00">09 Dec 2019, 17:00</time>
      </address>
      <p>
        <i>مدیرکل جدید آژانس بین‌المللی انرژی اتمی گفت این نهاد هیچ دعوتنامه‌ای از سوی پیونگ‌یانگ برای بازدید از مرکز تحقیقات علمی هسته‌ای این کشور دریافت نکرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> رافائل گروسی، مدیرکل جدید آژانس بین‌المللی انرژی اتمی، گفت هیچ دعوتنامه‌ای از سوی کره شمالی برای بازدید از مرکز تحقیقات علوم هسته‌ای «نیونگ بیون» به دست آژانس نرسیده است.</p>
      <p>به گزارش اسپوتنیک، گروسی در این خصوص گفت: «نه، هیچ دعوتنامه‌ای از کره شمالی دریافت نکرده‌ایم. باید بدانید که ده سال پیش به این دلیل که دولت پیونگ یانگ از ما خواسته بود به سرعت آنجا را ترک کنیم با بی‌میلی از آن کشور خارج شدیم. این زمان ده سال است، بنابراین اطلاعات زیادی را از دست داده‌ایم، زنجیره اطلاعات و دانش ما شکسته شده است.»</p>
      <p>رئیس جدید آژانس در ادامه ابراز امیدواری کرد که هرچه سریع‌تر برای حل بحران کره شمالی توافق سیاسی حاصل شود. او گفت «اما اطمینان دارم که به زودی توافق سیاسی حاصل می‌شود، در حال حاضر مذاکراتی میان آمریکا و کره در جریان است، امیدوارم که این طور باشد، و وقتی که چنین شود مطمئنا یکی از اولین موارد مطابقت با آژانس خواهد بود، چون بدون ما هر توافقی فاقد ضمانت لازم خواهد بود.»</p>
      <p>«جو سول سو»، رئیس دپارتمان آمریکای شمالی کره شمالی، اخیرا گفته بود پیونگ یانگ آماده تایید بازدید متخصاصان بین‌المللی از سایت آزمایش هسته‌ای نیونگ بیون است.</p>
      <p>اما آکادمی علوم دفاع ملی کره شمالی در ۸ دسامبر (روز گذشته) اعلام کرد یک آزمایش «بسیار مهم» را در سایت موشکی «سوهائی» انجام داده است. طبق گزارش‌ها، این آزمایش در ۷ دسامبر انجام شد و آکادمی گزارشی از نتایج موفق خود را به کمیته مرکزی حزب کارگران کره ارائه داد.</p>
      <p>بنابر اعلام خبرگزاری رسمی کره شمالی، این آزمایش موقعیت استراتژیک کره شمالی را در آینده نزدیک به میزان قابل توجهی تغییر خواهد داد. هرچند هنوز جزئیات زیادی از این آزمایش فاش نشده است.</p>
      <p>سال گذشته میلادی به دلیل آزمایش‌های موشکی و هسته‌ای متعدد پیونگ یانگ شبه جزیره کره شاهد تنش‌های زیادی در اوضاع خود بود. مذاکرات «کیم جونگ اون» رهبر کره شمالی با دونالد ترامپ، رئیس‌جمهور آمریکا نیز تاکنون به دلایل مختلف به نتیجه نرسیده و ناتمام رها شده است.</p>
    </article>
  </body>
</html>