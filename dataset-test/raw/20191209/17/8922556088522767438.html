<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/haaland-hetaste-tonaringen-i-europafotbollen-5470211.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T17:11:37+00:00"/>
    <meta property="og:title" content="Haaland hetaste tonåringen i Europafotbollen"/>
    <meta property="og:description" content="Fotboll Europas bäste tonåring just nu på att spela fotboll?Norrmannen Erling Braut Haaland – om statistiken får avgöra klassen på en spelare.På tisdagskvällen kan 19-åringen spela bort Liverpool i Ch"/>
  </head>
  <body>
    <article>
      <h1>Haaland hetaste tonåringen i Europafotbollen</h1>
      <h2>Fotboll Europas bäste tonåring just nu på att spela fotboll?Norrmannen Erling Braut Haaland – om statistiken får avgöra klassen på en spelare.På tisdagskvällen kan 19-åringen spela bort Liverpool i Champions League.</h2>
      <address><time datetime="2019-12-09T17:11:37+00:00">09 Dec 2019, 17:11</time> by <a rel="author">Henrik Skiöld/TT</a></address>
      <figure>
        <img src="https://img7.ntm.eu/unt/public/img/5470212/1209181504/norrmannen-erling-braut-haalan?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Kerstin Joensson/AP/TT | Norrmannen Erling Braut Haaland har gjort åtta mål hittills i Champions League.</figcaption>
      </figure>
      <p>Enligt statistiksajten InStat rankas Haaland för stunden på 32:a plats bland spelarna i Europas 35 främsta ligor. Lionel Messi toppar – knappast förvånande – listan före Hakim Ziyech, Ajax och Kylian Mbappé, Paris SG.</p>
      <p>Men ingen annan tonåring när upp till Haalands siffror. InStat ger den norske landslagsanfallaren 330 poäng, uppger den norska nyhetsbyrån NTB.</p>
      <p>Haalands snabba utveckling har väckt stor uppmärksamhet runt om bland de europeiska storklubbarna i höst. Hittills har han gjort mål – totalt åtta – i samtliga fem gruppspelsmatcher för Salzburg i Champions League.</p>
      <p>Slår han till igen kan det kosta Liverpool – den regerande mästaren – en plats i vårens åttondelsfinaler.</p>
      <h3>Avgörande match</h3>
      <p>Mötet i den sista omgången på Red Bull Arena är direkt avgörande. Liverpool är tre poäng före, men vinner Salzburg med mer än två mål är saken klar – och österrikarna kliver förbi i tabellen och spelar bort Liverpool. Det räcker också med uddamålseger upp till 3–2 eftersom inbördes möten räknas vi lika poäng och Liverpool vann hemma på Anfield med 4–3.</p>
      <p>Resonemanget bygger på att Napoli slår gruppjumbon Genk hemma och tar en av de två slutspelsplatserna – vilket kanske är våghalsigt att utgå från.</p>
      <p>Napoli är ur slag och har inte vunnit någon av sina nio senaste matcher. Tränaren Carlo Ancelotti är under hård press.</p>
      <blockquote>En tränare har alltid resväskan packad, man kan aldrig packa ur den, men att en tränare är ifrågasatt i ett sånt här läge är fullt normalt, säger Ancelotti på en presskonferens.</blockquote>
      <p>Chelsea har jumbon Lille hemma och tre poäng på Stamford Bridge bokar en plats i åttondelsfinalerna.</p>
      <p>Ajax–Valencia spelar samtidigt. Vinnaren är garanterat vidare om Chelsea vinner.</p>
      <h3>"Ett test för oss"</h3>
      <blockquote>Det är ett test för oss och sådana kommer alltid. Stora matcher som den här är avgörande för spelarna. Om vi ska få uppleva något framgångsrikt kommer vi att få uppleva många sådana här kvällar, säger Chelseas manager Frank Lampard.</blockquote>
      <p>Barcelona låter Lionel Messi och Sergi Roberto vila från mötet med Inter på San Siro i Milano, men Inters tränare Antonio Conte förväntas sig inte att få något gratis av de redan slutspelsklara katalanerna.</p>
      <blockquote>Vi pratar om Barcelona, ett av de starkaste lagen i världen med en mycket starkt trupp på 20 till 22 spelare. Barcelona är fortfarande en av de fyra fem klubbar som varje år kan sikta på att vinna turneringen, säger Conte enligt AFP.</blockquote>
      <p>Inter tar andraplatsen om man hamnar på samma poäng som Borussia Dortmund, men tyskarna har en på förhand lättare uppgift.</p>
      <p>Jumbon Slavia Prag kommer till Signal Iduna Park.</p>
      <p>Leipzig har redan säkrat vidare spel, men det är sällan fel att gå in i lottningen som gruppetta och seedat lag.</p>
      <p>Det räcker med en poäng borta mot Lyon för att vinna gruppen. Vinner Lyon tar fransmännen gruppsegern före Leipzig och Zenit S:t Petersburg får spela Europa League.</p>
      <h3>Fakta</h3>
      <p>
        <b>Fakta: Läget inför gruppspelets sista omgång</b>
      </p>
      <p>Grupp A (spelas onsdag): Paris SG och Real Madrid vidare. PSG redan klar gruppvinnare. Club Brygge och Galatasaray gör upp om tredjeplatsen som ger spel i Europa Leagues 16-delsfinal.</p>
      <p>Matcherna: PSG–Galatasaray, Brygge–Real Madrid.</p>
      <p>Grupp B (onsdag): Bayern München och Tottenham vidare. Bayern redan klar gruppvinnare. Röda Stjärnan eller Olympiakos når Europa league.</p>
      <p>Matcherna: Bayern–Tottenham, Olympiakos–Röda Stjärnan.</p>
      <p>Grupp C (onsdag): Manchester City vidare och klar gruppetta. Sjachtar Donetsk, Dinamo Zagreb och Atalanta har alla chansen att knipa andraplatsen.</p>
      <p>Matcherna: Dinamo Zagreb–Manchester City, Sjachtar–Atalanta.</p>
      <p>Grupp D (onsdag): Juventus klar gruppetta. Atlético Madrid eller Bayer Leverkusen tar andraplatsen. Lokomotiv Moskva är avhängt och hamnar sist.</p>
      <p>Matcherna: Leverkusen–Juventus, Atlético Madrid–Lokomotiv Moskva.</p>
      <p>Grupp E (tisdag): Kan bli en riktig rysare. Liverpool toppar före Napoli men kan hamna i Europa League om Salzburg och Napoli vinner. Genk är helt ute ur leken som jumbo.</p>
      <p>Matcherna: Salzburg–Liverpool, Napoli–Genk.</p>
      <p>Grupp F (tisdag): Barcelona klar gruppvinnare. Får sällskap av antingen Inter eller Dortmund. Slavia Prag är avhängt.</p>
      <p>Matcherna: Inter–Barcelona, Dortmund–Prag.</p>
      <p>Grupp G (tisdag): Emil Forsberg och hans Leipzig kan lugnt ladda för åttondelsfinalspel i kraft av inbördes möten. Förstaplatsen kan dock förloras. Gruppen är ett riktigt getingbo där Lyon eller Zenit S:t Petersburg gör sällskap. Benfica kan som bäst nå Europa League.</p>
      <p>Matcherna: Lyon–Leipzig, Benfica–Zenit.</p>
      <p>Grupp H (tisdag): Ajax, Valencia eller Chelsea kan alla ta sig vidare medan Lille redan är klar jumbo i gruppen.</p>
      <p>Matcherna: Ajax–Valencia, Chelsea–Lille.</p>
    </article>
  </body>
</html>