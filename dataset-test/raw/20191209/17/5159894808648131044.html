<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1170925-odmena-za-k-o--milion-navic-a-setkani-s-ikonou-muradov-dostal-i-hokejovy-dres-washingtonu.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T17:08:00+00:00"/>
    <meta property="og:title" content="Odměna za K.O.? Milion navíc a setkání s ikonou. Muradov dostal i hokejový dres Washingtonu"/>
    <meta property="og:description" content="Radost z vítězství Machmuda Muradova v UFC měli také čeští hokejisté Washingtonu Capitals, kteří si nenechali ujít o víkendu zápas bojovníka v hlavním městě USA. Michal Kempný a Jakub Vrána dokonce předali Muradovovi podepsaný hokejový dres s jeho jmenovkou."/>
  </head>
  <body>
    <article>
      <h1>Odměna za K.O.? Milion navíc a setkání s ikonou. Muradov dostal i hokejový dres Washingtonu</h1>
      <address><time datetime="2019-12-09T17:08:00+00:00">09 Dec 2019, 17:08</time> by <a rel="author">lik, Sport.cz</a></address>
      <p>Radost z vítězství Machmuda Muradova v UFC měli také čeští hokejisté Washingtonu Capitals, kteří si nenechali ujít o víkendu zápas bojovníka v hlavním městě USA. Michal Kempný a Jakub Vrána dokonce předali Muradovovi podepsaný hokejový dres s jeho jmenovkou.</p>
      <p>Lepší okamžik si nemohli hokejisté pro předání dresu přát. Devětadvacetiletý Muradov vyhrál i svůj druhý zápas v UFC. Ve Washingtonu předvedl ještě něco navíc, Trevora Smithe poslal ve třetím kole na zem takovým stylem, až mu vyletěl chránič na zuby z pusy. Díky tomu momentu poté obdržel šek na padesát tisíc dolarů jako odměnu, což je v přepočtu více než milion korun. Příjemný bonus k výplatě za zápas.</p>
      <p>Oba hokejisté i zápasník MMA se poté sešli a Muradov dostal dárek, podepsaný dres se svým příjmením. Ten si mohl přibalit na cestu do Las Vegas, kam zamířil po svém druhém duelu v UFC. Zde se setkal s Floydem Mayweatherem, Muradov je součástí jeho organizace TMT, která ho podporuje.</p>
      <figure>
        <embed-post data-src="https://www.instagram.com/p/B5y45qIhBQx" data-service="Instagram"/>
      </figure>
      <p>Muradov dosáhl ve Washingtonu na třinácté vítězství v řadě. Jeho bilance v UFC je zatím stoprocentní. Dva fighty, dvě radosti. K tomu nyní přidal efektní K.O. Celkem má v MMA na kontě 30 zápasů, 24krát vyhrál.</p>
      <p>"Některé věci v našem životě nezávisí úplně na nás, ale jsou věci, které ovlivňuje vaše touha, a to, jak moc se snažíte. Děkuji moc za vše," poděkoval v pondělí Muradov Mayweatherovi na instagramu.</p>
      <figure>
        <embed-post data-src="https://www.instagram.com/p/B52RE6nhcod" data-service="Instagram"/>
      </figure>
      <figure>
        <img src="https://media.sport.cz/images/top_foto1/0000000009990564/Aigr_MJeykp5CVVjMwF9UA/5dec9e9b1bcbe6ddd2b10200-290064.jpg"/>
      </figure>
      <p>
        <a href="https://www.sport.cz/1170523-muradov-predvedl-dominantni-palbu-v-ufc-si-pripsal-znicujici-k-o.html">
          <b>Muradov předvedl dominantní palbu. V UFC si připsal zničující K.O.</b>
        </a>
      </p>
    </article>
  </body>
</html>