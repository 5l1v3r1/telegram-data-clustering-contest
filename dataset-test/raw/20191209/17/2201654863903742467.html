<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/ingatlan/ketmilliardbol_korszerusitik_a_szegedi_es_a_debreceni_plazakat.696541.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T17:37:00+00:00"/>
    <meta property="og:title" content="Kétmilliárdból korszerűsítik a szegedi és a debreceni plázákat"/>
    <meta property="og:description" content="Összesen csaknem 2 milliárd forintot költ a szegedi és a debreceni pláza külső-belső korszerűsítésére az Indotek Group - közölte a társaság hétfőn az MTI-vel."/>
  </head>
  <body>
    <article>
      <h1>Kétmilliárdból korszerűsítik a szegedi és a debreceni plázákat</h1>
      <h2>Összesen csaknem 2 milliárd forintot költ a szegedi és a debreceni pláza külső-belső korszerűsítésére az Indotek Group - közölte a társaság hétfőn az MTI-vel.</h2>
      <address><time datetime="2019-12-09T17:37:00+00:00">09 Dec 2019, 17:37</time> by <a rel="author" href="https://www.napi.hu/szerzo/Szab%C3%B3%20Zsuzsanna" target="_blank">Szabó Zsuzsanna</a></address>
      <p>A <a href="https://www.napi.hu/ingatlan/ingatlan-fejlesztes-harmashatarhegyi-repuloter-repter.696425.html">beruházás </a>augusztusban kezdődött első üteme az épületek belső tereit újította meg korszerű padlóburkolatokkal és bútorokkal. A bevásárlóközpontok új szolgáltatásokkal és üzletekkel bővültek, Debrecenben a garázs is megújult - írták.</p>
      <p>A következő szakasz a külső felújítás mellett a gépészeti rendszerek modernizálására és a parkolók bővítésére is kiterjed. Szegeden már megkapták a hatósági engedélyeket, így a munkálatokat 2020 első felében elkezdhetik, de az év végéig a tervek szerint Debrecenben is végeznek. A belső terek addig is zavartalanul üzemelnek.</p>
      <p>A közlemény szerint a magyar-amerikai tulajdonban működő Indotek Group piacvezető a B és C kategóriás kereskedelmi ingatlanok magyarországi piacán. A mintegy 240 főt foglalkoztató cégcsoport több mint 300 ingatlan felett rendelkezik. A beépített és bérbe adható ingatlanterület nagysága összességében meghaladja az 1,5 millió négyzetmétert, amelyen több mint 2500 bérlő osztozik.</p>
      <p>A csoport ingatlanportfóliójába tartozik - egyebek mellett - több mint 20 irodaház, több mint 20 fővárosi és vidéki bevásárlóközpont, szállodák, raktárépületek és iparterületek. Az Indotek Group több saját fejlesztésű lakópark projekttel jelen van a lakossági ingatlanpiacon is.</p>
    </article>
  </body>
</html>