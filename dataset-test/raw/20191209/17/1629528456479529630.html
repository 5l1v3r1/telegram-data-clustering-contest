<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ekonomika/doprava/myto-czechtoll-kolona-kamion.A191209_151333_eko-doprava_mato"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="V novém mýtu stále chybí čtvrtina očekávaných vozidel, kolony však nehrozí"/>
    <meta property="og:description" content="Do nového mýtného systému je přihlášeno 344 tisíc vozidel, tedy tři čtvrtiny očekávaného počtu. Dalších přibližně 114 tisíc budou dopravci registrovat postupně v příštích týdnech a měsících, velké kolony by tak už nastat neměly. V pondělí o tom informoval správce mýta, společnost CzechToll."/>
  </head>
  <body>
    <article>
      <h1>V novém mýtu stále chybí čtvrtina očekávaných vozidel, kolony však nehrozí</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">ČTK</a></address>
      <p>Do nového mýtného systému je přihlášeno 344 tisíc vozidel, tedy tři čtvrtiny očekávaného počtu. Dalších přibližně 114 tisíc budou dopravci registrovat postupně v příštích týdnech a měsících, velké kolony by tak už nastat neměly. V pondělí o tom informoval správce mýta, společnost CzechToll.</p>
      <p>Za prvních osm dní fungování satelitního systému bylo vybráno přes 237 milionů korun.</p>
      <p>
        <b>
          <a href="https://www.idnes.cz/ekonomika/doprava/myto-czechtoll-kolona-kamion.A191209_151333_eko-doprava_mato/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/121/org/JAD7fc287_115047_7788188_1.jpg"/>
          <figcaption>Zahraniční řidiči si v registračním místě na hraničním přechodě v Rozvadově...</figcaption>
        </figure>
        <figure>
          <img src="https://1gr.cz/fotky/idnes/19/121/org/JAD7fc274_113029_6430924.jpg"/>
          <figcaption>Zahraniční řidiči si z registračního místa na hranicích v Rozvadově odnášejí...</figcaption>
        </figure>
        <figure>
          <img src="https://1gr.cz/fotky/idnes/19/121/org/JAD7fc272_112621_6217597.jpg"/>
          <figcaption>Zahraniční řidiči si z registračního místa na hranicích v Rozvadově odnášejí...</figcaption>
        </figure>
        <figure>
          <img src="https://1gr.cz/fotky/idnes/19/121/org/JAD7fc202_093210_5085181.jpg"/>
          <figcaption>Nový mýtný systém CzechToll pro řidiče kamionů si zatím nevyžádal vážnější...</figcaption>
        </figure>
      </slideshow>
      <p>
        <a href="https://www.idnes.cz/ekonomika/doprava/myto-czechtoll-kolona-kamion.A191209_151333_eko-doprava_mato/foto">Zobrazit fotogalerii</a>
      </p>
      <p>Porovnání výběru v novém mýtném systému oproti starému je složité. Za první kompletní týden, tedy od pondělí 2. prosince do neděle 8. prosince, bylo na mýtném vybráno kolem 231 milionů korun. Ve srovnání s prvním prosincovým týdnem roku 2018 tak bylo na mýtném vybráno zhruba o pět milionů korun méně. Naopak ve srovnání s posledním listopadovým týdnem, kdy také ještě fungoval starý mikrovlnný systém, je to o přibližně dva miliony korun více.</p>
      <p>Postupně se mezi dopravci také zvyšuje počet vydaných palubních jednotek. Během minulého týdne jich CzechToll vydal přes 32 tisíc. V současnosti je tak řidiči mají instalované v 247 tisících vozidel.</p>
      <h3>Kolony vznikaly pouze na dvou hraničních přechodech</h3>
      <p>Systém podle provozovatele funguje bez problémů a závad. Po spuštění nakonec nenastaly ani očekávané několikakilometrové kolony. Během celého minulého týdne se nárazově tvořily fronty do dvou kilometrů na dvou místech, a to u hraničních přechodu Lanžhot na dálnic D2 a na 78. kilometru dálnice D8 ve směru na Ústí nad Labem a Prahu. </p>
      <p>Původně přitom panovaly obavy, že po spuštění nového systému budou na některých místech kolony až ke 12 kilometrům. CzechToll ovšem i nadále ponechá u hranic dvojnásobnou kapacitu registračních míst pro případ nárazových kolon.</p>
      <p>Nové mýto funguje prostřednictvím satelitní technologie. Provozuje jej konsorcium firem CzechToll ze skupiny PPF podnikatele Petra Kellnera a slovenské SkyToll, které zvítězilo s nabídkou 10,75 miliardy korun za desetiletý provoz systému v tendru na nový mýtný systém a jeho provozovatele loni. Systém nahradil dosavadní mikrovlnnou technologii firmy Kapsch. Neúspěšný Kapsch proti průběhu tendru protestoval a okolnosti mýtné smlouvy stále řeší antimonopolní úřad i soudy.</p>
      <p>Mýto v Česku funguje od roku 2007 a stát na něm od té doby vybral kolem 108 miliard korun.</p>
    </article>
  </body>
</html>