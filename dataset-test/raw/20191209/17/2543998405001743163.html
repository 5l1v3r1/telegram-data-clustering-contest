<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/174024/darko-kovacevic-pred-mec-sezone-njegova-dva-omiljena-kluba-bratstvo-terenu-gubi-olimpijakos-favorit"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T17:40:00+00:00"/>
    <meta property="og:title" content="Darko Kovačević pred meč sezone njegova dva omiljena kluba: Bratstvo se na terenu gubi, Olimpijakos je favorit!"/>
    <meta property="og:description" content="Vole u Olimpijakosu sve što podseća na Crvenu zvezdu zbog bratskih odnosa dve navijačke grupe, ali i suvih sportskih podataka. Decenijama unazad oni koji su ostavljali dubok ili plitak trag na Marakani, znali su da u pirejskoj luci budu kreatori novije istorije. Da, govorimo o Predragu Đorđeviću, personifikaciji vladavine tima Evangelisa Marinakisa, zatim Marku Panteliću, kao i Darku Kovačeviću. U jeseni karijeri doskorašnji sportski direktor reprezentacije Srbije je prepoznatljivim golovima dizao na noge krcati Karaiskaki i znao da zaprži čorbu Čelsiju ili Verderu iz Bremena. To ga u Atini i danas čini posebnim baš kao što ga golovi na Marakani čine posebnim u očima &quot;Delija&quot;."/>
  </head>
  <body>
    <article>
      <h1>Darko Kovačević pred meč sezone njegova dva omiljena kluba: Bratstvo se na terenu gubi, Olimpijakos je favorit!</h1>
      <h2>Vole u Olimpijakosu sve što podseća na Crvenu zvezdu zbog bratskih odnosa dve navijačke grupe, ali i suvih sportskih podataka. Decenijama unazad oni koji su ostavljali dubok ili plitak trag na Marakani, znali su da u pirejskoj luci budu kreatori novije istorije. Da, govorimo o Predragu Đorđeviću, personifikaciji vladavine tima Evangelisa Marinakisa, zatim Marku Panteliću, kao i Darku Kovačeviću. U jeseni karijeri doskorašnji sportski direktor reprezentacije Srbije je prepoznatljivim golovima dizao na noge krcati Karaiskaki i znao da zaprži čorbu Čelsiju ili Verderu iz Bremena. To ga u Atini i danas čini posebnim baš kao što ga golovi na Marakani čine posebnim u očima "Delija".</h2>
      <address><time datetime="2019-12-09T17:40:00+00:00">09 Dec 2019, 17:40</time> by <a rel="author">Mozzart Sport</a></address>
      <p>
        <b>I sasvim je normalno što će se nekada sjajni napadač voziti na rolekosteru emocija u sredu uveče.</b>
      </p>
      <p>- Mnogo toga je već rečeno o ovoj utakmici. Znamo da su u pitanju bratski klubovi, ali opet meč je bitan kao nijedan pre kada se govori o Evropi. Olimpijakos želi da trijumfom stigne do Lige Evrope, Zvezdi igraju dva znaka. Biće mnogo toga u znaku bratskih odnosa, ali kada se izađe na teren svako će da gleda svoj interes. Očekujem baš bučnu atmosferu, pred 33 hiljada ljudi - poručuje za MOZZART Sport Darko Kovačević.</p>
      <p>
        <b>Posle igračke karijere čovek koji je žario i palio u dresovima Crvene zvezde, Olimpijakosa, i Real Sosijedada, stacionirao se u Atini. Jedan period života proveo je kao deo sportskog sektora Olimpijakosa, i savršeno je upoznat sa stanjem u redovima grčkog vicešampiona.</b>
      </p>
      <p>- Olimpijakos je favorit u ovom meču. Naravno da ću biti na utakmici, ali nemojte da me pitate za koga ću da navijam. Susreću se klubovi u kojima sam se ostvario i kao igrač, i kao čovek. Očekujem spektakl od atmosfere i dobru utakmicu. Ponavljam, Olimpijakos je favorit, ali to ne znači da će sigurno upisati pobedu - iskren je bivši sportski direktor FSS.</p>
      <figure>
        <iframe src="https://www.youtube.com/embed/IORUkomUfAY" width="660" height="400" data-service="Youtube" scrolling="no"/>
      </figure>
      <p>
        <b>Objasnio je svoje reči.</b>
      </p>
      <p>- Veliki sam prijatelj sa prvim čovekom kluba Evangelisom Marinaiksom. On je čovek koji oseća klub, mnogo voli Olimpijakos. Retko se dešava da Olimpijakos ne osvoji titulu u Grčkoj, ali kada se to desi redovno se igra Liga šampiona ili Liga Evrope. Ulaže se mnogo para, dolaze velika imena u klub. Kada se tome doda tradicija i navijačko jezgro. Ove sezone su imali neke sjajane utakmice u Ligi šampiona. Namučili su Bajern, i Totenhem. Zato imaju blagu prednost - rekao je bivši napadač najtrofejnih klubova Grčke i Srbije.</p>
      <p>
        <b>Međutim, Zvezda ima trenutnu bodovnu, a možda i psihološku prednost. Naš sagovornik poručuje da Zvezda treba da odigra bez pritiska, jer je ostvarila cilj.</b>
      </p>
      <p>- Funkcioneri Crvene zvezde, predvođeni Zvezdanom Terzićem, uradili su velike stvari. Svi znamo gde je Zvezda bila pre pet, ili šest godina. Kada se tome doda fenomenalan rad Vladana Milojevića... Dva puta igrati u Ligi šampiona, i to zaredom. To je fenomenalno. Klub na taj način diže renome, može nesmetano da živi. Poboljšava infrastrukturu. Za Zvezdu bi bilo sjajno da veže i treće ušešće u Ligi šampiona, ako je to moguće - objašnjava on.</p>
      <figure>
        <iframe src="https://www.youtube.com/embed/WaJ0cUt0MDI" width="660" height="400" data-service="Youtube" scrolling="no"/>
      </figure>
      <p>
        <b>Biće na velikim mukama odbrana Crvene zvezde u sredu veče. I pored odsustva Valbuene. El Arabi igra sve bolje.</b>
      </p>
      <p>- On je dokazan igrač, postizao je golove u Španiji, sada u Grčkoj. Uvek je tu na velikim utakmicama. Tu je i Gerero. Ali i Crvena zvezda ima ozbiljne špiceve. Pavkov, Tomane, Boaći. Svi su oni sposobni da na ovakvim mečevima dođu do izražaja - istakao je Kovačević.</p>
      <p>
        <b>Mnogi smatraju da je najveća prednost Crvene zvezde Vladan Milojević. Kao neko ko je vezan za Grčku, Zvezdin šef stručnog štaba je sigurno do tančina upoznat sa svim mogućim varijantama Pedra Martinsa. Pobeđivao je najveći klub Grčke kao trener Panioniosa.</b>
      </p>
      <p>- On je fenomenalan trener. Međutim, teško da može da dođe do nekog velikog taktičkog iznenađenja. Siguran sam i da Martins zna šta može da očekuje od Zvezde. Od inspiracije igrača će mnogo toga zavisiti - zaključio je Darko Kovačević.</p>
      <related>
        <h4>Pročitajte još:</h4>
        <a href="http://republika.rs/sport/fudbal/173854/TOMANE-ISECI-TAJ-OLIMPIJAKOS"/>
        <a href="http://republika.rs/sport/fudbal/173976/Milunovic-Zasluzili-smo-izborimo-prolece-Evropi"/>
        <a href="http://republika.rs/sport/fudbal/173954/Vujadin-Savic-vraca-Zvezdu"/>
        <a href="http://republika.rs/sport/fudbal/173948/Zvezdi-protiv-Olimpijakosa-sudi-dobro-poznati-arbitar"/>
        <a href="https://www.republika.rs/sport/fudbal/173949/aerodrom-probudio-fair-play-zlatnoj-ligi"/>
      </related>
    </article>
  </body>
</html>