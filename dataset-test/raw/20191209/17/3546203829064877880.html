<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_316299021_Koy_geroy_v_koleden_film_bi_izigrala_Bilyana_Petrinska"/>
    <meta property="og:site_name" content="webcafé"/>
    <meta property="article:published_time" content="2019-12-09T17:06:00+00:00"/>
    <meta property="og:title" content="Кой герой в коледен филм би изиграла Биляна Петринска?"/>
    <meta property="og:description" content="Коледните традиции на актрисата"/>
  </head>
  <body>
    <article>
      <h1>Кой герой в коледен филм би изиграла Биляна Петринска?</h1>
      <address><time datetime="2019-12-09T17:06:00+00:00">09 Dec 2019, 17:06</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <slideshow>
        <figure>
          <img src="https://images.webcafe.bg/2019/12/09/bilyanapetrinska/1170x780.jpeg"/>
          <figcaption>Докато коледните песни се носят из студения въздух, Биляна Петринска ни разказва за своята Коледа и празничните дни.<cite>Снимка: © Деница Кирилова – Artisipho</cite></figcaption>
        </figure>
        <figure>
          <img src="https://images.webcafe.bg/2019/12/09/bilyanapetrinska5/1170x780.jpeg"/>
        </figure>
        <figure>
          <img src="https://images.webcafe.bg/2019/12/09/bilyanapetrinska4/1170x1560.jpeg"/>
        </figure>
        <figure>
          <img src="https://images.webcafe.bg/2019/12/09/bilyanapetrinska3/1170x780.jpeg"/>
        </figure>
        <figure>
          <img src="https://images.webcafe.bg/2019/12/09/bilyanapetrinska2/1170x1091.jpg"/>
        </figure>
        <figure>
          <img src="https://images.webcafe.bg/2019/12/09/bilyanapetrinska1/1170x973.jpeg"/>
        </figure>
      </slideshow>
      <p>
        <i>Когато студът започне да щипе бузите, а денят стане по-къс и се стъмва по-рано, светлината на коледните украси е онзи лъч надежда в края на зимния тунел - напомня, че на финала на натоварената година ни очаква един празник, заради който да оставим всичко настрана и просто да прекараме време с близките си.</i>
      </p>
      <p>
        <i>По тази причина през декември решихме заедно с магазини Mr. Bricolage да потърсим коледния дух сред празнични </i>
        <a href="https://mr-bricolage.bg/interior/koledna-ukrasa/c/007011">
          <i>украси</i>
        </a>
        <i> и традиции и да си припомним защо Коледа е важна. Ще ви срещнем с две дами, за които празникът не е загубил смисъла си.</i>
      </p>
      <p>
        <b>
          <i>След </i>
          <a href="https://www.webcafe.bg/xmascafe/id_1533330708_Aktrisata_Neda_Spasova_i_Koleda_s_aromat_na_greyano_vino_i_sveshti">
            <i>срещата с Неда Спасова</i>
          </a>
          <i>, днес разговаряме с актрисата Биляна Петринска.</i>
        </b>
      </p>
      <p>Без да си давате сметка, чувате гласа й в десетки филми и сериали. Звучала е в "Шепот от отвъдното", "Декстър", "Престъпни намерения", "Мистериите на Мис Фишър" и много други.</p>
      <p>Може да я гледате на сцената както в театъра, така и покрай участията ѝ в редица музикални проекти. Биляна Петринска е част от трупата на Народния театър "Иван Вазов", където участва в "Идеалният мъж", "Почивен ден", "Животът е прекрасен", "Жана", "Калигула", "Среща в Санлис". Има номинации за Аскеер, Икар и др.</p>
      <p>От 2018 година влезе в нова роля - тази на майка, след като се роди първото й дете - Адриан. Докато навън се сипе сняг и коледните песни се носят из студения въздух, Биляна Петринска ни разказва за своята Коледа и празничните дни.</p>
      <figure>
        <img src="https://images.webcafe.bg/2019/12/09/bilyanapetrinska5/618x412.jpeg"/>
      </figure>
      <p>
        <b>Колко често се случва да сте на сцената по време на празници?</b>
      </p>
      <p>О, в нашата професия това се случва често. Играла съм и в навечерието на Нова година... Празнувала съм в театъра. Има нещо много хубаво и символично в това да си на сцената точно тогава. Отдавна близките ми са свикнали с изискванията на моята професия и ме разбират.</p>
      <p>
        <b>Как се празнуват семейни празници с толкова ангажименти на сцената?</b>
      </p>
      <p>От самото начало на моята кариера играех всеки уикенд. Тогава разбрах какво значи да нямаш събота и неделя. Разбира се, не винаги е така, но това е част от професията.</p>
      <p>Играех доста детски представления и бях тази която забавлява децата именно по празниците - най-милата и искрена публика. Играехме по две представления едно след друго. Уморени, но и заредени след представлението, се снимахме винаги с Дядо Коледа и децата....</p>
      <p>Спомням си, играех Пепеляшка и всички принцеси в театъра. Тогава директорът на театър "Възраждане"  Георги Георгиев ми каза: "Ще видиш, децата ще те запомнят, ще израснат с теб. Сега си възпитаваш бъдещата публика."</p>
      <p>И наистина е така. Преди време едно младо момиче ме срещна и ме порази с въпроса: "Извинете, вие бяхте Пепеляшка, нали? Вие сте Биляна Петринска! Аз ви помня от дете като Пепеляшка."</p>
      <p>Оказа се дъщеря на мои стари познати, с които от тогава не сме поддържали контакт. Никога нямаше да я позная. Това дете е млада дама, израснала с моята героиня, и ме е имало за пример. Стана ми изключително мило!</p>
      <p>Покрай тези празници са ми се случвали чудесни срещи в театъра. Иска ми се този дух да го запазваме и след това, не само в края на годината. Иска ми се да има повече емпатия в нашето общество, родителите да учат децата си на съпричастност, на позабравените добродетели. На състрадание, на това да помогнеш, на обич към другия, на толерантност към различния... Човек трябва да раздава доброто. Без да парадира с това.</p>
      <figure>
        <img src="https://images.webcafe.bg/2019/12/09/bilyanapetrinska3/618x411.jpeg"/>
      </figure>
      <p>
        <b>Кога успявате да украсите за Коледа и доколко важна за вас е украсата?</b>
      </p>
      <p>Обичам да украсявам за Коледа. Обичам да ми е красиво. Чувствам се като дете в сладкарница именно като влизам във всички тези магазини за украса! Обичам  светлините на Коледата. Уханието на канела, мед и джинджифил в празничните курабийки - обичам да ги правя и рисувам. Понякога се събираме и с приятелки - създадохме си такова традиция.</p>
      <p>Но, разбира се, човек  се учи да е щастлив, а това е най хубавата украса. Външната няма значение, ако нямаш вътрешни устои и не възпитаваш душата си в това.</p>
      <p>У нас и на терасата е пълно със светещи звезди, фенери със свещи. Обичам да пия чаша вино вечер в пухено одеяло на студения въздух, а ако и вали сняг - приказката е налице.</p>
      <p>
        <b>Как се промени празнуването на Коледа, откакто имате дете?</b>
      </p>
      <p>Най-вече май няма да имаме елха - или поне не на такова достъпно място. Мислех  си да я закача да виси от тавана! Всичко май ще изнесем на балкона... или просто играчките ще са плетени, шити от плат или дървени.</p>
      <p>С готвенето също ще е трудоемко и доста забавно.</p>
      <p>Преди често пътувах на Нова година. Сега с детенце, което още е доста малко, е по-трудно за такива празници. Но за това пък често пътуваме за рождените си дни.</p>
      <p>
        <b>Имате ли някакви специални традиции и ритуали по подготвяне на трапезата за Бъдни вечер и Коледа? Кой готви?</b>
      </p>
      <p>От години аз отговарям за питката с паричката, баницата и сладкишите.</p>
      <p>Иначе Стилян е прекрасен готвач и аз се чувствам доста гледана и глезена.</p>
      <p>
        <b>Кой от двата празника предпочитате Коледа или Нова година?</b>
      </p>
      <p>Харесвам и двата, но Коледа с Бъдни вечер е топъл семеен празник. Вечер на надеждата, на доброто, на вярата, на любовта. На това да си заедно с другия. Да даваш, да приемаш.</p>
      <p>Самата Нова година е смяна на календара, но е нова дата - единица, начало.</p>
      <p>В съвремието ни, консуматорското отношение към тези дни ме натъжава. Винаги като наближат тези празници, искам да избягам някъде в планината. Напрежението "може да се реже с нож" и се чувствам притисната.</p>
      <p>
        <b>Имате ли любим коледен спомен?</b>
      </p>
      <p>Най-силно съм очаквала чудото, когато бях бременна със сина си. Чувството е друго.</p>
      <p>
        <b>А новогодишен?</b>
      </p>
      <p>Сещам се и за романтично място, на което бях на една Нова година. Във вила на остров Капри с моя любим. Беше организирал всичко за мен - лично той ми сервира вечеря с прекрасно вино и италиански вкусотии. В полунощ бяхме на покрива на една веранда и гледахме отвисоко пищната заря. Отвсякъде светеше и имаше музика. Беше романтично и любовно.</p>
      <p>
        <b>Л</b>
        <b>юбима коледна песен?</b>
      </p>
      <p>О, колкото и да са прекрасни, има песни, които просто са като прекалено сладък сладкиш, с който преяждаш и ти прилошава. Носят настроение, но спираш да ги чуваш...</p>
      <p>Има вечни песни, разбира се. На 11.12 в зала България от 20.00 ч. ще пеем оратория "Коледа" на Димитър Ненов - истински коледна музика и то наша, българска. Диригент на оркестъра е Йордан Камджалов, а на хора на Музикална лаборатория за човека е Мая Василева. Идеята е този концерт да се случва всеки декември около датата, на която се чества Димитър Ненов.</p>
      <p>Също така ви каня и на 13.12 в Нов театър НДК, от 19.00 ч. - участвам в една формация за акапела - <b><a href="https://www.facebook.com/artamusix/">Artamusix</a> </b>- с която пеем известни и не до там съвременни и старинни песни в интересни аранжименти. Наистина няма друга такава трупа в момента и аз съм щастлива от факта.</p>
      <figure>
        <img src="https://images.webcafe.bg/2019/12/09/bilyanapetrinska1/618x513.jpeg"/>
      </figure>
      <p>
        <b>Случвало ли се е да озвучавате коледен филм?</b>
      </p>
      <p>О, да. Доста! Онзи ден озвучих поредния. И въпреки че е с предизвестен финал, все пак се разчувстваш. Зареждаш се празнично.</p>
      <p>
        <b>Ако трябва да изиграете герой/героиня от коледен филм или пиеса, кого бихте избрали?</b>
      </p>
      <p>Бих искала да мога да изиграя детето в такъв филм или пиеса - за да вярвам в чудеса все още абсолютно безусловно.</p>
      <p>
        <i>Снимки: Деница Кирилова - Artisipho</i>
      </p>
      <related>
        <a href="https://mr-bricolage.bg/interior/koledna-ukrasa/c/007011"/>
        <a href="https://www.webcafe.bg/xmascafe/id_1533330708_Aktrisata_Neda_Spasova_i_Koleda_s_aromat_na_greyano_vino_i_sveshti"/>
      </related>
    </article>
  </body>
</html>