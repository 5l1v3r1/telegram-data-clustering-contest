<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-e390def82bbee61027.htm"/>
    <meta property="og:site_name" content="mako"/>
    <meta property="article:published_time" content="2019-12-09T17:35:00+00:00"/>
    <meta property="og:title" content="ליברמן מגיב לנתניהו: &quot;ממשלה צרה תהיה צרה גדולה לישראל&quot;"/>
    <meta property="og:description" content="אביגדור ליברמן נותר איתן בסירובו לחבור לגוש הימין בראשות נתניהו לצורך הקמת ממשלת ימין צרה ומניעת מערכת בחירות שלישית. &quot;האתגר הוא כפול - גם ביטחוני וגם כלכלי, אי אפשר להתמודד במסגרת ממשלה צרה&quot;, נימק"/>
  </head>
  <body>
    <article>
      <h1>ליברמן מגיב לנתניהו: "ממשלה צרה תהיה צרה גדולה לישראל"</h1>
      <h2>אביגדור ליברמן נותר איתן בסירובו לחבור לגוש הימין בראשות נתניהו לצורך הקמת ממשלת ימין צרה ומניעת מערכת בחירות שלישית. "האתגר הוא כפול - גם ביטחוני וגם כלכלי, אי אפשר להתמודד במסגרת ממשלה צרה", נימק במפגש ראשי רשויות מהליכוד, שזכה לכותרת "ליברמן חזור הביתה"</h2>
      <address><time datetime="2019-12-09T17:35:00+00:00">09 Dec 2019, 17:35</time> by <a rel="author">החדשות 12</a></address>
      <p>נסגרה הדלת לממשלה? יו"ר <a href="https://www.mako.co.il/Tagit/%D7%99%D7%A9%D7%A8%D7%90%D7%9C%20%D7%91%D7%99%D7%AA%D7%A0%D7%95?partner=gtags">ישראל ביתנו</a>, ח"כ <a href="https://www.mako.co.il/Tagit/%D7%90%D7%91%D7%99%D7%92%D7%93%D7%95%D7%A8%20%D7%9C%D7%99%D7%91%D7%A8%D7%9E%D7%9F?partner=gtags">אביגדור ליברמן</a>, נפגש הערב (שני) עם ראשי רשויות מהליכוד – והגיב בתקיפות לקריאה של נתניהו להרכבת ממשלת ימין. ליברמן טען כי ממשלה צרה תהיה "צרה גדולה" למדינת ישראל, שעות לאחר הפנייה של נתניהו.</p>
      <p><a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a> </p>
      <p>"האתגר הוא כפול - גם ביטחוני וגם כלכלי, ולא ניתן לטפל במסגרת המצומצמת של ממשלה צרה", הבהיר ליברמן בפגישה עם עשרות ראשי רשויות מהליכוד. את המפגש אירגן ראש עיריית פתח תקווה רמי גרינברג תחת הכותרת "ליברמן, חזור הביתה". במפגש קיוו ראשי הרשויות לשכנע את ליברמן להצטרף לא רק לממשלת הימין אלא גם לשוב לחיקה של מפלגת השלטון.‎</p>
      <p>יו"ר ישראל ביתנו הסביר שוב את עמדתו בנוגע להקמת ממשלה צרה, שבמידה ותקום "לא תוכל להתמודד עם האתגרים העומדים על הפרק, לא בתחום הכלכלי ולא בתחום הביטחוני. המצב הנוכחי מחייב קבלת החלטות דרמטיות ולכן חייבים הסכמה לאומית רחבה, קודם כל בכנסת". </p>
      <p>"מתחילת מערכת הבחירות עמדתי על כך שחייבת לקום ממשלת אחדות ואין בלתה. למרות שזכיתי להצעות מרחיקות לכת, כולל תפקיד ממלא מקום רה"מ, שר הביטחון, שני תיקי שרים נוספים, כל ועדה בכנסת שנרצה ותקציבים, אמרתי שאצלנו מילה זו מילה ואנחנו לא נפר את התחייבויותינו לבוחר. אנחנו לא מחליפים עקרונות בכיסאות, גם אם מדובר בכיסא הכי מרופד", סיכם ליברמן. </p>
      <p>מוקדם יותר היום פנה ראש הממשלה לליברמן לנהל עמו משא ומתן ביממות הספורות שנותרו עד לפיזור הכנסת, בניסיון להביא להקמת ממשלת ימין צרה ולמנוע בחירות. "צריך לעשות מאמץ אחרון - צריך למנוע את הבחירות המיותרות האלה ולהקים ממשלה לאומית חזקה למדינת ישראל", אמר בסרטון שהפיץ ברשתות החברתיות.</p>
      <p>בימים האחרונים אמר ליברמן לאנשיו על המגעים עם נתניהו: "זה לא מתכנס" - וגם ראש הממשלה העריך בשיחות סגורות כי לא תחול התקדמות‎. גורמים בליכוד טענו בפני חדשות 12 בתוקף שגם כעת, זמן קצר לפיזור הכנסת, עדיין מועברות לליברמן בערוצים גלויים וחשאיים הצעות שונות ומגוונות. לטענת אותם גורמים, מדובר ב"הצעות מרחיקות לכת" בתחום הדת והמדינה, אם כי לא ברורה מידת ההסכמה של הסיעות החרדיות בנושא, שאף הקשיחו את עמדותיהן לאחרונה בעקבות המתקפות של ליברמן עליהן.‎</p>
    </article>
  </body>
</html>