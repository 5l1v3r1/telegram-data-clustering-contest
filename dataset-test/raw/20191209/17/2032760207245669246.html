<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91756"/>
    <meta property="og:site_name" content="Denník politika"/>
    <meta property="article:published_time" content="2019-12-09T17:35:10+00:00"/>
    <meta property="og:title" content="Zranenie Paulíny Fialkovej nevyzerá byť vážne, v Hochfilzene by sa rada postavila na štart"/>
    <meta property="og:description" content="9.12.2019 (Webnoviny.sk) – Slovenská reprezentantka v biatlone Paulína Fialková síce má problémy s kolenom, napriek tomu chce pokračovať v súťažnej sezóne. Dvadsaťsedemročná rodáčka z Brezna pre silné bolesti v druhej polovici predchádzajúceho týždňa predčasne odcestovala domov zo švédskeho Östersundu z 1. kola Svetového pohára."/>
  </head>
  <body>
    <article>
      <h1>Zranenie Paulíny Fialkovej nevyzerá byť vážne, v Hochfilzene by sa rada postavila na štart</h1>
      <address><time datetime="2019-12-09T17:35:10+00:00">09 Dec 2019, 17:35</time> by <a rel="author">Webnoviny</a></address>
      <p>9.12.2019 (Webnoviny.sk) – Slovenská reprezentantka v biatlone Paulína Fialková síce má problémy s kolenom, napriek tomu chce pokračovať v súťažnej sezóne. Dvadsaťsedemročná rodáčka z Brezna pre silné bolesti v druhej polovici predchádzajúceho týždňa predčasne odcestovala domov zo švédskeho Östersundu z 1. kola Svetového pohára.</p>
      <p><i>„Mám dobré správy ohľadne môjho ľavého kolena. Poškodenie menisku nie je natoľko vážne, že by som musela prerušiť sezónu. Po absolvovaní vyšetrení a rehabilitácii na Dukle som dnes odcestovala do dejiska druhého SP – do rakúskeho Hochfilzenu. Sama som zvedavá, či koleno na lyžiach bude poslúchať. Verím, že vydrží a v piatok už nebudem chýbať na štarte,“</i> odkázala Paulína Fialková fanúšikom na sociálnych sieťach.</p>
      <p>V závere minulého týždňa podľa portálu šport24.sk informovala o svojom stave slovami: <i>„Stále neviem nič konkrétne, múdrejšia budem v pondelok ráno. Hádam to rozchodím. Už odmalička mám bolesti v kolenách, takže som to najskôr až tak neriešila. Pravda je však taká, že keď som vstávala z ‚ležky‘, prasklo mi v ľavom kolene a nemohla som ani dostúpiť na nohu.“</i></p>
      <p>Paulína Fialková neštartovala vo štvrtkových vytrvalostných pretekoch žien na 15 km. Slovensko v nedeľu tiež nepostavilo ženskú štafetu do pretekov na 4 x 6 km, keďže po jej odchode domov zostalo na severe Európy len ženské trio Ivona Fialková, Terézia Poliaková, Veronika Machyniaková. A to bolo málo na zloženie štafety.</p>
      <p>Paulína Fialková sa v minulej sezóne až šesťkrát dostala na pódium, ani raz však nezvíťazila. Druhá bola v stíhačke v rakúskom Hochfilzene aj pretekoch s hromadným štartom v Novom Meste na Morave, tretie miesta dosiahla v slovinskej Pokljuke (stíhacie preteky), Novom Meste na Morave (rýchlostné preteky), nemeckom Rupholdingu (preteky s hromadným štartom) aj v nórskom Osle v areáli Holmenkollen (rýchlostné preteky). Na MS 2019 v Östersunde bola piata vo vytrvalostných pretekoch.</p>
      <p>Viac k témam: <a href="https://www.webnoviny.sk/tag/svetovy-pohar-v-biatlone/"><u>Svetový pohár v biatlone</u></a><br/>Zdroj: Webnoviny.sk – <a href="https://www.webnoviny.sk/zranenie-pauliny-fialkovej-nevyzera-byt-vazne-v-hochfilzene-by-sa-rada-postavila-na-start/"><u>Zranenie Paulíny Fialkovej nevyzerá byť vážne, v Hochfilzene by sa rada postavila na štart</u></a> © SITA Všetky práva vyhradené.</p>
    </article>
  </body>
</html>