<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/174017/vucic-stigao-atinu-grci-docekali-predsednika-srbije-drzavne-pocasti"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T17:14:00+00:00"/>
    <meta property="og:title" content="Vučić stigao u Atinu! Grci dočekali predsednika Srbije uz državne počasti"/>
    <meta property="og:description" content="Predsednik Srbije Aleksandar Vučić doputovao je danas posle podne u Atinu, gde će sutra i u sredu boraviti u zvaničnoj poseti, tokom koje će se sastati sa predsednikom Grčke Prokopisom Pavlopulosom i premijerom Kirjakosom Micotakisom, sa kojima će razgovarati o političkim i ekonomskim temama."/>
  </head>
  <body>
    <article>
      <h1>Vučić stigao u Atinu! Grci dočekali predsednika Srbije uz državne počasti</h1>
      <h2>Predsednik Srbije Aleksandar Vučić doputovao je danas posle podne u Atinu, gde će sutra i u sredu boraviti u zvaničnoj poseti, tokom koje će se sastati sa predsednikom Grčke Prokopisom Pavlopulosom i premijerom Kirjakosom Micotakisom, sa kojima će razgovarati o političkim i ekonomskim temama.</h2>
      <address><time datetime="2019-12-09T17:14:00+00:00">09 Dec 2019, 17:14</time> by <a rel="author">Republika</a></address>
      <p>U utorak, prvog dana posete, Vučić će se sastati s predsednikom Prokopisom Pavlopulosom, a tom prilikom će biti održan i plenarni sastanak delegacija Srbije i Grčke.</p>
      <figure>
        <embed-post data-src="https://www.instagram.com/p/B522lcEJD6E" data-service="Instagram"/>
      </figure>
      <p>Istoga dana, gradonačelnik Atine Kostas Bakojani uručiće Vučiću Zlatnu medalju za zasluge grada Atine, nakon čega će predsednik Srbije imati sastanak sa brojnim istaknutim grčkim privrednicima.</p>
      <p>Drugog dana posete, u sredu, predsednik će se sastati s premijerom Grčke Kirjakosom Micotakisom, sa kojim ga veže dugogodišnje poznanstvo, bliski lični i međupartijski odnosi, jer je on vođa "Nove Demokratije", sestrinske partije SNS.</p>
      <p>Vučić i Micotakis će kopredsedavati trećoj sednici Visokog saveta za saradnju Srbije i Grčke, a zatim će potpisati Zajedničku deklaraciju o uspostavljanju strateškog partnerstva Srbije i Grčke.</p>
      <h3>Očekuje se da će glavne teme razgovora u Atini biti bilateralna saradnja dve zemlje, ali i evropski put Srbije, i naravno kosovski problem</h3>
      <p>Nakon toga, biće potpisani i sporazumi značajni za saradnju dveju zemalja.</p>
      <p>Tokom boravka u Atini planiran je i susret predsednika Vučića sa predsednikom Koalicije radikalne levice (SIRIZA) Aleksisom Ciprasom, kao i sa arhiepiskopom atinskim i sve Grčke Jeronimom II.</p>
      <p>U delegaciji koju predvodi predsednik Vučić su ministar spoljnih poslova Ivica Dačić, ministar energetike Aleksandar Antić, ministar odbrane Aleksandar Vulin, ministar prosvete Mladen Šarčević i državni sekretar u Ministarstvu privrede Dragan Stevanović.</p>
      <p>Grčka je prijateljska zemlja, koja podržava evropski put Srbije i koja nije priznala jednostrano proglašenu nezavisnost Kosova.</p>
      <related>
        <h4>Pročitajte još:</h4>
        <a href="http://republika.rs/vesti/srbija/173953/Stratesko-partnerstvo-dveju-zemalja-Vucic-sutra-dvodnevnoj-zvanicnoj-poseti-Grckoj"/>
        <a href="http://republika.rs/vesti/srbija/173751/saljemo-pomoc-oni-ovako-Rama-porucio-Vucicu-kada-cete-ziveti-samoobmani-slucaju-Racak"/>
        <a href="http://republika.rs/vesti/srbija/173635/SIPTARI-NEMAJU-BESU-IMA-Vulin-oduvao-Kurtija-zbog-izjave-nece-pregovara-Vucicem"/>
        <a href="http://republika.rs/vesti/srbija/173567/Vucic-odgovorio-Kurtiju-Samo-jednu-metu-imaju-ovde-Pristini-mene"/>
      </related>
      <p>Srbija pridaje izuzetan značaj odnosima sa Grčkom, koji su zasnovani na čvrstom prijateljstvu, istorijski potvrđenoj bliskosti i solidarnosti dva naroda, poručio je, polovinom novembra, predsednik Vučić kada se sastao sa šefom grčke diplomatije Nikosom Dendijasom.</p>
      <p>Srbija visoko ceni dosledan i principijelan stav Grčke o nepriznavanju jednostrano proglašene nezavisnosti Kosova.</p>
    </article>
  </body>
</html>