<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7958402"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T17:55:00+00:00"/>
    <meta property="og:title" content="С 3.9 млн. евро Велико Търново ще ремонтира 13 км улици и пътища"/>
    <meta property="og:description" content="Близо 13 километра улици и пътища във Велико Търново ще бъдат основно ремонтирани през следващите три години. Днес между общините Велико Търново, Калафат и Управляващия орган на Програма за"/>
  </head>
  <body>
    <article>
      <h1>С 3.9 млн. евро Велико Търново ще ремонтира 13 км улици и пътища</h1>
      <address><time datetime="2019-12-09T17:55:00+00:00">09 Dec 2019, 17:55</time> by <a rel="author" href="https://www.24chasa.bg/authors/10807" target="_blank">Дима Максимова</a></address>
      <p>Близо 13 километра улици и пътища във Велико Търново ще бъдат основно ремонтирани през следващите три години. Днес между общините Велико Търново, Калафат и Управляващия орган на Програма за трансгранично сътрудничество „Interreg V-A Румъния – България“ 2014-2020 бе подписан договорът за финансиране на големия проект. Подписа си под споразумението сложи кметът на старопрестолния град Даниел Панов, съобщиха от общината.</p>
      <p>Водеща организация е Община Велико Търново, а другите партньори са Община Калафат /област Долж, Румъния/и Сдружение „Бъдеще днес” /Видин/. 3,9 милиона евро е размерът на финансовата подкрепа за Община Велико Търново.</p>
      <p>Инвестицията предвижда реконструкция на улица „Опълченска“, включително до връзката с главен път Велико Търново – Русе, основни улици в кв. „Света гора", както и участъка от обръщалото под студентските общежития до връзката с главен път Велико Търново - Търговище, обиколния на крепостта Царевец път и улица „Ксилифорска“ в квартал „Асенов“.</p>
      <p>Освен цялостно преасфалтиране, дейностите включват изграждане на тротоари, оформяне на джобове за съдовете смет, монтиране на улично осветление.</p>
      <p>Една от най-важните мерки по проекта е изграждането на два нови моста – в кв. „Света гора“ и в кв. „Асенов“. Първото ново съоръжение ще бъде успоредно на стария Бейски мост, чийто основен ремонт не е целесъобразен от финансова гледна точка. Второто съоръжение ще е до въжения пешеходен мост срещу бившата фабрика „Васил Мавриков“.</p>
      <p>Инвестицията в улиците и пътищата в североизточната част на Велико Търново ще е първата по рода си в посочените квартали от десетилетия насам. Реализацията на проекта ще подобри значително свързаността и проводимостта в пресечните точки на Паневропейски коридор №9. Инвестиционното намерение предвижда разработване на три съвместни механизма за постигане на тази цел – мерки за безопасност на движението, насочване по маршрута и кампания за повишаване на осведомеността относно сигурността на пътя.</p>
    </article>
  </body>
</html>