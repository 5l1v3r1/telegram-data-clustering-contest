<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965171/%D9%85%D9%88%D8%B1%D8%AF-%D8%B9%D8%AC%DB%8C%D8%A8-%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%D8%AF%D8%B1-%D9%86%D8%B4%D8%B3%D8%AA-%D8%AE%D8%A8%D8%B1%DB%8C"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T17:13:00+00:00"/>
    <meta property="og:title" content="مورد عجیب قلعه‌نویی در نشست خبری"/>
    <meta property="og:description" content="نشست خبری سرمربی تیم فوتبال سپاهان بعد از دیدار با شهر خودرو دچار تنش شد."/>
  </head>
  <body>
    <article>
      <h1>مورد عجیب قلعه‌نویی در نشست خبری</h1>
      <address><time datetime="2019-12-09T17:13:00+00:00">09 Dec 2019, 17:13</time> by <a rel="author">پایگاه خبری تحلیلی فردا | Farda News</a></address>
      <p>
        <b>نشست خبری سرمربی تیم فوتبال سپاهان بعد از دیدار با شهر خودرو دچار تنش شد.</b>
      </p>
      <p>خبرگزاری ایسنا: تیم فوتبال سپاهان امروز (دوشنبه) در دیداری از هفته چهاردهم لیگ برتر برابر شهر خودرو به تساوی رسید. در این دیدار دو صحنه مشکوک به پنالتی در محوطه جریمه سپاهان رخ داد که باعث اعتراض شدید اعضای تیم شهر خودرو شد و نشست خبری بعد از بازی هم تحت‌الشعاع این اتفاق قرار گرفت. زمانی که قلعه‌نویی قصد ورود به سالن نشست را داشت دو نفر از نزدیکان قلعه‌نویی بر خلاف قاعده و قانون می‌خواستند همراه او وارد سالن شوند اما از ورود آن‌ها جلوگیری شد و همین مساله موجب شد قلعه‌نویی سالن را ترک کند اما او دوباره برگشت تا در نشست شرکت کند.</p>
      <p>
        <b>شهر خوردو یک- سپاهان یک؛ فرصت صدرنشینی از دست رفت</b>
      </p>
      <p>دیدار تیم‌های فوتبال شهر خودرو و سپاهان با نتیجه تساوی یک بر یک به پایان رسید.</p>
      <p>هفته چهاردهم لیگ برتر فوتبال ایران با انجام یک بازی آغاز شد. در این دیدار تیم‌های فوتبال شهر خودرو و سپاهان از ساعت ۱۴:۳۰ در ورزشگاه امام رضا(ع) به مصاف هم رفتند. این مسابقه در نهایت با نتیجه یک بر یک به پایان رسید. گل‌های این بازی ولسیانی در دقیقه ۶۰ برای سپاهان و یونس شاکری در دقیقه ۸۹ برای پدیده به ثمر رساندند.</p>
      <p>در نیمه نخست دو تیم سعی بر کنترل بازی داشتند و روی دروازه یکدیگر فشار آنچنانی نیاوردند.</p>
      <p>یونس شاکری خطرناک‌ترین موقعیت شهرخودرو در نیمه نخست را رقم زد. برگردان یونس شاکری با دفع نیازمند، پس از برخورد به تیر دروازه، به کرنر رفت.</p>
      <p>موقعیت خطرناک سپاهان نیز با نفوذ محبی رقم خورد که در نهایت رحمتی، شوت این بازیکن را مهار کرد.</p>
      <p>پس از گل تیم سپاهان در نیمه دوم، شهرخودرو بر شدت حملاتش افزود.</p>
      <p>خطرناک‌ترین موقعیت شهرخودرو، شوت امین قاسمی‌نژاد بود که با برخورد به دست امید نورافکن به دروازه سپاهان راه پیدا نکرد. بیژن حیدری در این صحنه اعتقادی به پنالتی نداشت.</p>
      <p>امیر قلعه نویی پس از اخراج محمد محبی، برای داور مسابقه دست زد. دستیار پرتغالی او در این دیدار بارها به تصمیمات داور مسابقه اعتراض کرد.</p>
      <p>کومان در هنگام تعویض به خاطر اتلاف وقت با کارت زرد حیدری جریمه شد. او پس از تعویض، گرمکنی که تدارکات سپاهان به دستش داد را به نشانه اعتراض به زمین کوبید.</p>
      <p>در دقیقه ۸۹ مسابقه یونس شاکری با یک ضربه سر دروازه سپاهان را باز کرد تا بازی با تساوی یک بر یک به پایان برسد.</p>
      <p>با این نتیجه سپاهان ۲۵ امتیازی شد و فرصت صدرنشینی را از دست داد. شهر خودرو نیز با ۲۴ امتیاز فعلا در جایگاه سوم است. شاگردان گل‌محمدی هم می‌توانستند با پیروزی در این دیدار موقتا به صدر جدول برسند.</p>
      <p>
        <b>گل‌محمدی: اشتباه نبود؛ یک انتخاب برای نگرفتن پنالتی بود/ داور باید بازخواست شود</b>
      </p>
      <p>سرمربی تیم فوتبال شهر خودرو می‌گوید تیم داوری پنالتی‌های آن‌ها را برابر سپاهان ندیدند و حق تیمش را ضایع کردند.</p>
      <p>به گزارش ایسنا، یحیی گل‌محمدی، سرمربی تیم فوتبال شهر خودرو، عصر دوشنبه در نشست خبری بعد از تساوی تیمش برابر سپاهان بیان کرد: واقعا دردناک است. من این‌جا جا دارد از هواداران تشکر کنم. فوتبال خوبی را دیدند ولی این اتفاقات باعث شد که نتوانند برد تیم‌شان را ببینند. به خاطر حمایت خوب‌شان تشکر می‌کنم. ورزشگاه می‌توانست پر باشد ولی یک سری مسائل از دست ما خارج است. مسوولان شهری هم خیلی علاقه ندارند این تیم موفق باشد. تیمی مثل استقلال بهای بلیتش را به یک سوم کاهش می‌دهد برای این که بازی برابر ما تماشاگران زیادی به ورزشگاه بروند.</p>
      <p>او ادامه داد: می‌توانم بگویم این بازی تقریبا یک طرفه بود. حریف دو، سه بار توانست با پاسکاری به دروازه ما نزدیک شود. دو، سه بار هم کرنر زدند که یکی از آن‌ها گل شد. بازی خیلی خوب، روان و هدفمندی را انجام دادیم. در هر صورت تواسنتیم بعد از دریافت گل متمرکز باشیم و با حفظ توپ و با حوصله زیاد به گل برسیم. می‌توانستیم بازی را خیلی راحت ببریم و در هر صورت یک سری اتفاقات در بازی میفتد که از دست ما خارج است. این همه تمرین می‌کنیم و زحمت می‌کشیم و تیم را برای یک مسابقه بزرگ آماده می‌کنیم، خوب بازی می‌کنیم و گل می‌زنیم، پنالتی می‌گیریم اما آن را اعلام نمی‌کنند. این واقعا دردآور است. برای تیم داوری متاسف هستم که پنالتی‌های واضح ما را ندیدند. برای آقای حیدری متاسف هستم. من اسم این ندیدن را اصلا اشتباه نمی‌گذارم و باید از او بازخواست کنند که چرا حق یک تیم را به این راحتی ضایع کرد. شکایت خودمان را صد درصد به کمیته داوران می‌فرستیم و از تیم داوری باید شکایت کنیم و باید جوابگو باشند که چرا حق این بازیکنان و تیمی را که در بخش خصوصی هزینه می‌کند، ضایع کردند. واقعا جای تاسف دارد.</p>
      <p>وی درباره حمایت مسوولان شهری از تیمش هم توضیح داد: جای تاسف دارد برای مسوولان شهری. این مسائل بی‌انگیزگی به وجود می‌آورد. ما در این شهر زحمت می‌کشیم. این انتظار را داریم که از طرف مسوولان حمایت شویم. باید کاری کنند که هوادار ورزشگاه را پر کند نه این که تعدادشان کم‌تر شود. واقعا جای تاسف دارد. نمی‌دانم چه بگویم و اسم این مسائل را چه بگذارم.</p>
      <p>در ادامه خبرنگاری به گل‌محمدی گفت که بهترین چیزی که درمورد این بازی می‌توان گفت این است که کمیته داوران برای این بازی از داوران نابینا استفاده کرده بود که گل‌محمدی پاسخ داد: باید در صحبت‌های‌تان‌ شان و شخصت داوران را هم حفظ کنید. ما نمی‌خواهیم به آن‌ها توهین کنیم ولی از حق‌مان باید دفاع کنیم. بازی قبلی ما با استقلال دو بازیکن حریف باید اخراج می‌شدند ولی در هیاهوی برد استقلال گم شد. ولی این‌جا همین اتفاقاتی که امروز افتاد اگر در آزادی یا اصفهان می‌افتاد کدام داوری جرات می‌کرد این صحنه را پنالتی نگیرد؟ همین خود آقای حیدری امکان نداشت از این صحنه بگذرد. من فقط یک کلمه توضیح می‌دهد که واقعا برای خودش متاسف هستم. او به صحنه‌های پنالتی خیلی نزدیک بود. نمی‌دانم، اسم این را هیچ‌وقت اشتباه نمی‌گذارم. این یک انتخاب برای نگرفتن پنالتی است.</p>
      <p>سرمربی شهر خودرو ادامه داد: دوست ندارم تمرکزم از روی تیم برداشته شود و به مسائل غیر از فوتبال فکر کنم. خیلی چیزها امروز مشخص بود. بیش‌تر نمی خواهم تجزیه و تحلیل کنم چون بار حقوقی دارد؛ دست به نقد هم هستند و سریع حکم صادر می‌کنند و مشکل برای تیم به وجود می‌آید.</p>
    </article>
  </body>
</html>