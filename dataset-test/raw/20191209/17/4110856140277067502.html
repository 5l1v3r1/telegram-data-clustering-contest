<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/georgiadis_stiriksi_tis_gynaikeias_epixeirimatikotitas-593100/"/>
    <meta property="og:site_name" content="Real.gr"/>
    <meta property="article:published_time" content="2019-12-09T17:31:00+00:00"/>
    <meta property="og:title" content="Συνάντηση Χατζηδάκη με τον υπουργό Ενέργειας του Ισραήλ στη Μαδρίτη"/>
    <meta property="og:description" content="'Η ενίσχυση του ρόλου της γυναίκας στην οικονομία δεν είναι μόνο ζήτημα δικαιωμάτων και ισότητας των φύλων. Αν εμπλέξουμε περισσότερο τις γυναίκες, που είναι το ήμισυ του πληθυσμού, με την ενεργή οικονομία δίνοντας τους κίνητρα και εκπαιδεύοντας τες, αυτό θα συμβάλλει στην επίτευξη του στόχου για μεγαλύτερη ανάπτυξη', τόνισε ο υπουργός Ανάπτυξης και Επενδύσεων Άδωνις Γεωργιάδης, μιλώντας το Σάββατο στη Γενική Συνέλευση του Εθνικού Επιμελητηριακού Δικτύου Ελληνίδων Γυναικών Επιχειρηματιών, που πραγματοποιήθηκε στο Κέντρο Πολιτισμού 'Ελληνικός Κόσμος'."/>
  </head>
  <body>
    <article>
      <h1>
        <a href="https://www.real.gr/oikonomia/arthro/synantisi_xatzidaki_me_ton_ypourgo_energeias_tou_israil_sti_madriti-593098/">Συνάντηση Χατζηδάκη με τον υπουργό Ενέργειας του Ισραήλ στη Μαδρίτη</a>
      </h1>
      <address><time datetime="2019-12-09T17:31:00+00:00">09 Dec 2019, 17:31</time> by <a rel="author">ΑΠΕ-ΜΠΕ</a></address>
      <p>
        <b>«Η ενίσχυση του ρόλου της γυναίκας στην οικονομία δεν είναι μόνο ζήτημα δικαιωμάτων και ισότητας των φύλων. Αν εμπλέξουμε περισσότερο τις γυναίκες, που είναι το ήμισυ του πληθυσμού, με την ενεργή οικονομία δίνοντας τους κίνητρα και εκπαιδεύοντας τες, αυτό θα συμβάλλει στην επίτευξη του στόχου για μεγαλύτερη ανάπτυξη», τόνισε ο υπουργός Ανάπτυξης και Επενδύσεων Άδωνις Γεωργιάδης, μιλώντας το Σάββατο στη Γενική Συνέλευση του Εθνικού Επιμελητηριακού Δικτύου Ελληνίδων Γυναικών Επιχειρηματιών, που πραγματοποιήθηκε στο Κέντρο Πολιτισμού «Ελληνικός Κόσμος».</b>
      </p>
      <p>Παράλληλα, δεσμεύθηκε ότι τόσο ο ίδιος προσωπικά, όσο και η ηγεσία του υπουργείου Ανάπτυξης και Επενδύσεων θα στηρίξουν τις προσπάθειες του ΕΕΔΕΓΕ.</p>
      <p>Στη συνέλευση παρευρέθηκαν γυναίκες επιχειρηματίες - εκπρόσωποι από τα περισσότερα Επιμελητήρια της χώρας, που αποτελούν μέλη του ΕΕΔΕΓΕ και εκπρόσωποι φορέων της επιχειρηματικής κοινότητας.</p>
      <p>Στο πλαίσιο της Γενικής Συνέλευσης η Πρόεδρος του ΕΕΔΕΓΕ, Σοφία Κουνενάκη Εφραίμογλου, απένειμε το τιμητικό βραβείο στην ιδρύτρια και επίτιμη πρόεδρο του, Σοφία Οικονομάκου.</p>
      <p>Χαιρετισμούς, απηύθυναν ακόμη, η Γενική Γραμματέας Οικογενειακής Πολιτικής και Ισότητας των Φύλων Μαρία Συρεγγέλα, η Πρόεδρος της Επιτροπής Κεφαλαιαγοράς Βασιλική Λαζαράκου, ο Διοικητής του ΟΑΕΔ Σπύρος Πρωτοψάλτης, ο Πρόεδρος της ΚΕΕ και του ΕΒΕΑ Κωνσταντίνος Μίχαλος, ο Πρόεδρος του ΕΕΑ Γιάννης Χατζηθεοδοσίου, ο Γενικός Διευθυντής Εταιρικής Διακυβέρνησης και Κανονιστικής Συμμόρφωσης της Εθνικής Τράπεζας Παναγιώτης Δασμάνογλου και ο Πρόεδρος του Εμπορικού Συλλόγου Σταύρος Καφούνης.</p>
      <p>Ξεκινώντας τις εργασίες της γενικής συνέλευσης η Σοφία Κουνενάκη Εφραίμογλου επεσήμανε, μεταξύ άλλων: «Το EEΔΕΓΕ, εκπροσωπώντας 250.000 γυναικείες επιχειρήσεις σε όλη τη χώρα, στοχεύει στην ενίσχυση της γυναικείας επιχειρηματικότητας, στην ισόρροπη συμμετοχή των φύλων και στην προώθηση των γυναικών σε θέσεις ευθύνης. Είναι o θεσμοθετημένος φορέας στήριξης της γυναικείας επιχειρηματικότητας, μιας και το εννεαμελές Διοικητικό του Συμβούλιο αποτελείται από εκλεγμένες επιχειρηματίες από τα Επιμελητήρια όλης της χώρας».</p>
      <p>Αναφέρθηκε επίσης στο πλαίσιο των πρωτοβουλιών που θα αναλάβει στο προσεχές διάστημα το ΕΕΔΕΓΕ. Ανάμεσα σε αυτές, στοχευμένες δράσεις ψηφιακής εκπαίδευσης των γυναικών αλλά και εκπαιδευτικές δράσεις που θα αφορούν επίσης τον επιχειρηματικό τομέα και τις δημιουργικές βιομηχανίες με διάχυση σε ολόκληρη τη χώρα.</p>
    </article>
  </body>
</html>