<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/mattarella_evasione_fiscale-6706917/news/2019-12-09/"/>
    <meta property="og:site_name" content="Agi"/>
    <meta property="article:published_time" content="2019-12-09T17:41:00+00:00"/>
    <meta property="og:title" content="&quot;L'evasione fiscale è una cosa indecente&quot;, ha detto Mattarella"/>
    <meta property="og:description" content="Il Presidente della Repubblica parlando agli studenti in visita al Quirinale ha stigmatizzato &quot;l'individualismo esasperato&quot; di chi evade"/>
  </head>
  <body>
    <article>
      <h1>"L'evasione fiscale è una cosa indecente", ha detto Mattarella</h1>
      <h2>Il Presidente della Repubblica parlando agli studenti in visita al Quirinale ha stigmatizzato "l'individualismo esasperato" di chi evade</h2>
      <address><time datetime="2019-12-09T17:41:00+00:00">09 Dec 2019, 17:41</time> by <a rel="author">AGI - Agenzia Giornalistica Italia</a></address>
      <p>"L’evasione fiscale è l’esaltazione della chiusura in sé stessi, dell'individualismo esasperato. È un problema serio in molti Paesi. Lo è nel nostro. Vi sono Paesi in cui è molto più grave, vi sono Paesi in cui invece il senso civico di ciascuno lo ha quasi azzerato. È un problema grave perché significa ignorare che si vive insieme e che la convivenza significa contribuire tutti insieme - come dice la Costituzione, secondo le proprie possibilità - alla vita comune".</p>
      <p>"Chi evade cerca invece di sottrarsi a questo dovere, di sfruttare le tasse che pagano gli altri per i servizi di cui si avvale. È una cosa, a rifletterci, davvero indecente, perché i servizi comuni, la vita comune è regolata dalle spese pubbliche". Lo ha detto ​il Presidente della Repubblica, Sergio Mattarella, rispondendo alle domande degli studenti di alcune scuole secondarie di secondo grado ricevuti stamane al Quirinale.</p>
      <p>"L'evasione fiscale è calcolata nell'ultimo documento ufficiale dell'anno passato circa 119 miliardi di euro: una somma enorme. Se scomparisse, le possibilità di aumentare pensioni, di aumentare stipendi, di abbassare le tasse per chi le paga, e così via, sarebbero di molto aumentate", ha detto poi Mattarella, rispondendo alle domande degli studenti. <br/><br/>"Per questo, anche lì il problema è di norme, di interventi, di controlli, di verifiche - che stanno dando qualche risultato - ma è soprattutto di cultura e di mentalità, di capire che in un'associazione, in una società, in una convivenza, se non si contribuisce tutti allo sforzo comune, c'è chi lo fa con onestà e c'è chi lo fa sfruttando quanto gli altri fanno. E questo non è giusto, ha sottolineato il Capo dello Stato.</p>
    </article>
  </body>
</html>