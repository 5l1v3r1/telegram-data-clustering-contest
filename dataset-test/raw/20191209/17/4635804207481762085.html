<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/the-witcher-dizisini-izlemeden-once-bilmeniz-gereken-isim-degisikligi/"/>
    <meta property="og:site_name" content="LOG"/>
    <meta property="article:published_time" content="2019-12-09T17:00:29+00:00"/>
    <meta property="og:title" content="The Witcher dizisini izlemeden önce bilmeniz gereken isim değişikliği"/>
    <meta property="og:description" content="Henry Cavill başrolündeki Netflix dizisi The Witcher, ilk sezonu için geri sayıma başladı. Ancak diziyi izlemeden önce bilmeniz gereken bir değişiklik var."/>
  </head>
  <body>
    <article>
      <h1>The Witcher dizisini izlemeden önce bilmeniz gereken isim değişikliği</h1>
      <address><time datetime="2019-12-09T17:00:29+00:00">09 Dec 2019, 17:00</time> by <a rel="author">Ninsu KAHRAMAN</a></address>
      <p><b>Henry Cavill</b> başrolündeki <b>Netflix </b>dizisi<b> The Witcher</b>, ilk sezonu için geri sayıma başladı. Ancak diziyi izlemeden önce bilmeniz gereken bir değişiklik var.</p>
      <p>Sevilen kitap ve oyun serisi<b> The Witcher </b>şimdi Geralt’ın maceralarını <b>Netflix </b>dizisi ile karşımıza çıkarmaya hazırlanıyor. <b>Henry Cavill</b>, Geralt rolünü üstlenirken dizi için çok önemli bir başka karakter daha bulunuyor. Her ne kadar tanıtım fotoğraflarından bu karakter Yennefer ya da Ciri gibi görünse de aslında o isim, hem oyuncuların hem de kitap okuyucularının hayli sevdiği <b>Dandelion</b>. Bir şair ve söz yazarı olan Dandelion, Geralt’ın en yakın dostu. Yollarının ortak düşmediği çok az maceraya rast gelen ikiliden Dandelion aynı zamanda Geralt’ın hikayesini balatlarıyla da diyarın dört bir tarafına taşıyan isim. Ancak dizide Dandelion’ı Dandelion ismiyle göremeyeceksiniz.</p>
      <h3>The Witcher, Dandelion’ın adını Polonya versiyonuyla değiştiriyor</h3>
      <p>Daha önce de yazdığımız gibi The Witcher dizisi oyunlardan değil kitaplardan uyarlanıyor. Andrzej Sapkowski’nin kaleme aldığı bu hikayenin orijinal dili ise Lehçe. Polonyalı yazarın ise hikayenin orijinal diline hayli önem verdiği biliniyor. Öyle ki serinin ilk kitabı olan Son Dilek’in Türkçe baskısında yazarın İngilizceden çeviriye izin vermediği, ancak Lehçe çeviri yapacak biri olmadığı için Almancadan çeviriye ikna olduğu dahi kaydediliyor. Peki bunun Dandelion ile ne alakası var?</p>
      <p>Şöyle ki bizim kitaplarda ve oyunlarda gördüğümüz Dandelion ismi esasen İngilizce çeviriden geliyor. Karakterin kitabın orijinal dilindeki ismi <b>Jaskier</b>. Dizinin yaratıcısı Lauren Hissrich de dizi için bu ismi uygun <a href="https://comicbook.com/gaming/2019/12/07/the-witcher-netflix-dandelion/">görmüş</a>. Yani diziyi izlemeye başladığınızda karakterin orijinal isminin Jaskier olduğunu bilmiyorsanız “Dandelion nerede, onsuz bu hikaye yürümez ki” diye düşünebilirsiniz. Kahramanın dizinin ilk sezonunda olması gerektiği gibi tüm bölümlerde yer alacağını da kaydedelim. Dizide karakteri ise Joey Batey canlandırıyor.</p>
      <p>Netflix davetiyle The Witcher setine giderek Henry Cavill da dahil dizi yaratıcısı ve oyuncularla yaptığımız sohbete <a href="https://www.log.com.tr/the-witcher-setindeydik-henry-cavill-roportaji-ve-daha-fazlasi-log-ozel/">buradan </a>ulaşabilirsiniz. Dizi <b>20 Aralık</b>‘ta kütüphanedeki yerini alacak.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/star-wars-the-rise-of-skywalker-filminden-ozel-fortnite-gosterimi/"/>
      </related>
    </article>
  </body>
</html>