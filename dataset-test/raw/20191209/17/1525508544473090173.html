<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793548/%DB%B1%DB%B0%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B9%D8%AA%D8%A8%D8%A7%D8%B1%D8%A8%D8%B1%D8%A7%DB%8C-%D8%AA%D9%88%D8%A7%D9%86-%D8%A7%D9%81%D8%B2%D8%A7%DB%8C%DB%8C-%D8%A8%D8%A7%D9%86%D9%88%D8%A7%D9%86-%D8%B1%D9%88%D8%B3%D8%AA%D8%A7%DB%8C%DB%8C-%D8%A7%D8%AE%D8%AA%D8%B5%D8%A7%D8%B5"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:14:09+00:00"/>
    <meta property="og:title" content="معاون زنان و خانواده رئیس‌جمهور: ۱۰میلیارد تومان اعتباربرای توان‌افزایی بانوان روستایی اختصاص یافت"/>
    <meta property="og:description" content="اهواز- معاون زنان و خانواده رئیس‌جمهور گفت: ۱۰ میلیارد تومان اعتبار برای توان‌افزایی بانوان روستایی گرفته شده است."/>
  </head>
  <body>
    <article>
      <h1>معاون زنان و خانواده رئیس‌جمهور: ۱۰میلیارد تومان اعتباربرای توان‌افزایی بانوان روستایی اختصاص یافت</h1>
      <address>
        <time datetime="2019-12-09T17:14:09+00:00">09 Dec 2019, 17:14</time>
      </address>
      <p>به گزارش <a href="https://www.mehrnews.com/">خبرنگار مهر</a>، معصومه ابتکار عصر امروز  دوشنبه در نشست شورای مشورتی بانوان خوزستان اظهار کرد: با توجه به ظرفیت‌ها و فرصت‌های موجود در استان خوزستان، باید با برنامه‌ریزی و سیاست‌گذاری‌های خوب زمینه را برای مشارکت هرچه بیشتر مردم و اقشار مختلف فراهم کنیم.</p>
      <p>وی با بیان اینکه جمهوری اسلامی مبتنی بر تعالیم اسلامی و متکی بر رأی مردم است، افزود: برای جدا کردن خواست و رأی مردم خیلی تلاش می‌شد و به امام می‌گفتند نیازی به رأی، رفراندوم و حضور بانوان نیست اما، امام به عنوان رهبر و خصوصاً فقیه جامع‌الشرایط بر حضور بانوان تأکید داشتند.</p>
      <p>معاون امور زنان و خانواده رئیس‌جمهور، با بیان اینکه مقبولیت و پایگاه مردمی جمهوری اسلامی به عنوان پشتوانه کشور همچنان از سوی مقام معظم رهبری مورد تأکید است، تصریح کرد: طبق گفته رئیس‌جمهور هم دولت موفق به اجرای بسیاری از برنامه‌های توسعه‌ای کشور شده و در این بین به دستاوردهای دولت در خوزستان خصوصاً در حوزه کشاورزی و تأثیر آن بر بهبود زندگی مردم اشاره کرد.</p>
      <p>ابتکار عنوان کرد: تنش‌های ایجاد شده برای اصلاح سهمیه سوخت همه را ناراحت کرد و همه دلشان می‌خواهد که ایران یکپارچه و همدل باشد، در رفتار باید مسلمان باشیم و به درد همدیگر رسیدگی کنیم.</p>
      <p>وی بیان کرد: یارانه نقش بسیار بزرگی در زندگی ایرانیان دارد ولی باید از این حوادث درس بگیریم و بیش از گذشته انسجام و آگاهی جامعه را ارتقاء دهیم.</p>
      <p>معاون امور زنان و خانواده رئیس‌جمهور گفت: زنان و مردان ما امروز با سلاح و ابزار آگاهی می‌توانند در مقابل آسیب‌ها از خود، جامعه، اقتصاد و فرهنگ محافظت کنند و غیر از این باشد ضربه خواهیم خورد.</p>
      <p>ابتکار افزود: امروز دسترسی‌های جامعه به اطلاعات خیلی وسیع است و اگر به آگاه‌سازی جامعه کمک نکنیم آسیب‌های بسیاری را شاهد خواهیم بود</p>
      <p>
        <b>جامعه امروز ظرفیت‌های بزرگی دارد</b>
      </p>
      <p>وی بیان کرد: جامعه امروز ظرفیت‌های بزرگی دارد که همه باید برای رشد آنها کمک کنیم و توجه ویژه‌ای به آنها داشته باشیم.</p>
      <p>معاون امور زنان و خانواده رئیس‌جمهور بیان کرد: عدالت جنسیتی محور اصلی بحث است که در دولت دوازدهم این موضوع و توجه به نقاطی که عقب‌ماندگی داریم جزو اولویت‌ها است و در این راستا سند ارتقای وضعیت زنان نیز در استان‌های مختلف از جمله خوزستان تدوین شده که نقش نهادهای مدنی هم در این حوزه بسیار پررنگ است و فعالان فرهنگی، اجتماعی و اقتصادی نیز نقش‌آفرین هستند.</p>
      <p>ابتکار با بیان اینکه باید برای بانوان تلاش کنیم و از عقب‌ماندگی آنها جلوگیری کنیم، عنوان کرد: یکی از مؤلفه‌های اصلی کشور توازن منطقه‌ای و عدالت به معنای خودش و توجه به اقشار از جمله بانوان است که باید در استان‌ها نیز به آن توجه ویژه‌ای شود.</p>
      <p>وی با عنوان اینکه از خیریه‌ها و مؤسسات مردم‌نهاد نیز برای توان‌افزایی بانوان استفاده می‌شود، گفت: توان‌افزایی سازمان‌های مردم‌نهاد در جنوب غرب کشور اجرا می‌شود که استان خوزستان نیز حضور دارند و همه سازمان‌ها بدون محدودیت امکان ثبت‌نام دارند.</p>
      <p>ابتکار عنوان کرد: توان‌افزایی اقتصادی از جمله طرح‌های مهم است که برای سه گروه عمده زنان سرپرست خانوار (به دلیل آسیب‌پذیری اولویت دارند) و همچنین به طور خاص گروه زنان روستایی و دختران اجرا می‌شود.</p>
      <p>معاون زنان و خانواده رئیس‌جمهور تصریح کرد: هدف دوره‌ها تنها آموزش نیست بلکه مهارت افزایی است و تمام زنان روستایی علاقه‌مند امکان حضور در طرح اشتغال بانوان روستایی برای تولید محصولات ارگانیک را دارند و در نتیجه برند یک محصول سالم با گواهی استاندارد را تولید می‌کنند که در سلامت، حفظ محیط زیست و آب‌وخاک نیز مؤثر است.</p>
      <p>
        <b>زمینه اشتغال بانوان خوزستان</b>
      </p>
      <p>وی گفت: جاذبه‌های طبیعی خوبی در خوزستان است که در زمینه اشتغالزایی بانوان روستایی می‌توانند از آن بهره‌مند شوند و تولید داروهای گیاهی نیز از جمله طرح‌های اجرایی برای بانوان روستایی است.</p>
      <p>وی با عنوان اینکه استان خوزستان دارای ۸۳ صندوق خرد زنان روستایی است افزود: این میزان باید  افزایش پیدا کند و از این توسعه حمایت می‌کنیم که حرفه‌آموزی و مهارت افزایی دارند و به تأمین تسهیلات و ضمانت‌نامه‌ها کمک می‌کند.</p>
      <p>ابتکار با بیان اینکه ۱۰ میلیارد تومان اعتبار برای توان‌افزایی بانوان روستایی گرفته شده و  موافقت‌نامه‌هایی نیز  برای بازارچه اشتغال خانگی و صنایع‌دستی با وزارت کار داریم، گفت: تسهیلاتی را برای بانوان روستایی پیش‌بینی کردیم که به صورت قرض‌الحسنه پرداخت می‌شود.</p>
      <p>معاون زنان و خانواده رئیس‌جمهور عنوان کرد: در کنار کارآفرینی، اشتغال خانگی برای زنان سرپرست خانوار یا روستایی، طرحی را خاص دختران دانش‌آموز با مشارکت وزارت آموزش‌وپرورش اجرا می‌کنیم.</p>
      <p>وی گفت: موضوع توجه به دختران جوان از طریق استارتاپ ها و طرح کسب‌وکار که مرحله اول آن اجرا شده را در صورت موفقیت تکرار می‌کنیم و طرح ارتقای تاب‌آوری را به اشکال مختلف با  تربیت تسهیل گران از سوی اداره کل بانوان خوزستان اجرا می‌شود که به توان عبور از مشکلات و ارائه راه‌حل‌ها به جوامع محلی کمک بسیاری می‌کند.</p>
      <p>ابتکار بیان کرد: امروز نسبت به دوران گذشته وضعیت بهتری داریم که بخشی از آن حمایت دولت و بخشی دیگر هم تلاش خوزستان در امور بانوان است ولی بخشی از کار هم باقی مانده است.</p>
      <p>
        <b>اجرای طرح تاب‌آوری</b>
      </p>
      <p>وی بیان کرد: طرح ارتقا تاب‌آوری اجتماعی هم تدوین شده که در ۱۵ نقطه این استان اجرا شده و امروز تفاهم‌نامه‌ای با استاندار خوزستان امضا می‌کنیم چون ۱۵ نقطه دیگر هم برای اجرای این طرح در خوزستان باید اضافه شود.</p>
      <p>معاون زنان و خانواده رئیس‌جمهور خاطرنشان کرد: اگر بتوانیم تحکیم خانواده را با کمک اعضای خانواده و مخاطب قرار دادن آنها محقق کنیم تأثیرات اجتماعی بسیار مثبتی خواهد داشت.</p>
      <p>وی با عنوان اینکه به دلیل کم‌توجهی به بحث خانواده، تربیتی، مباحث معنوی امروز دچار بحران تنهایی شده‌اند، عنوان کرد: عمده دلیل آن این است که خانواده و کانون حمایتی نیست و وقتی کارکرد خود را از دست بدهد اینطور می‌شود و آسیب‌ها و معضلات اجتماعی دیگر را در این عدم انسجام خانواده‌ها داریم.</p>
      <p>ابتکار افزود: سازمان‌های مردم نهادی که علاقه دارند در خصوص مهارت‌های ارتباطی و گفتگو فعالیت کنند، حتماً اعلام داشته باشند تا طرح‌های خوبی هم در این زمینه انجام دهیم و اگر نقد، اعتراض و حرف‌های نوجوانان را در خانواده و مدرسه نشنویم به اعتراضات به خشم و خشونت تبدیل می‌شود.</p>
    </article>
  </body>
</html>