<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813752/%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D9%85%D9%86%D8%A7%D8%B3%D8%A8-%D8%A8%D9%87-%D8%AA%D9%85%D8%A7%D8%B3-%D9%87%D8%A7%DB%8C-%D9%85%D8%B4%D8%AA%D8%B1%DB%8C%D8%A7%D9%86-%D8%A7%DB%8C%D9%86%D8%AA%D8%B1%D9%86%D8%AA-%D8%B3%D8%B1%D9%84%D9%88%D8%AD%D9%87-%D9%85%D8%B1%DA%A9%D8%B2-2020"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:53:17+00:00"/>
    <meta property="og:title" content="پاسخگویی مناسب به تماس های مشتریان اینترنت، سرلوحه مرکز 2020"/>
    <meta property="og:description" content="ایسنا/کردستان مدیر مخابرات منطقه کردستان، با اشاره به اینکه افزایش حداکثری مشتریان در برقراری ارتباط با اپراتورهای 2020 از جمله منطقه کردستان به منظور تکریم ارباب رجوع، مدنظر قرار گرفته است، گفت: این مهم توسط اپراتورهای پاسخگو در مرکز 2020 مخابرات استان به نحو احسن لحاظ شده است."/>
  </head>
  <body>
    <article>
      <h6 class="kicker">مدیر مخابرات منطقه کردستان:</h6>
      <h1>پاسخگویی مناسب به تماس های مشتریان اینترنت، سرلوحه مرکز 2020</h1>
      <address><time datetime="2019-12-09T17:53:17+00:00">09 Dec 2019, 17:53</time> by <a rel="author">نشمین نوشادی</a></address>
      <p>ایسنا/کردستان مدیر مخابرات منطقه کردستان، با اشاره به اینکه افزایش حداکثری مشتریان در برقراری ارتباط با اپراتورهای 2020 از جمله منطقه کردستان به منظور تکریم ارباب رجوع، مدنظر قرار گرفته است، گفت: این مهم توسط اپراتورهای پاسخگو در مرکز 2020 مخابرات استان به نحو احسن لحاظ شده است.</p>
      <p>آزاد حکمت در گفت وگو با ایسنا، تمرکز زدایی مراکز پاسخگویی2020، بهبود نظارت و مدیریت بهتر توسط مدیران، ضبط مکالمات، بکارگیری نیروهای متخصص در این حوزه را از مهم ترین اقدامات مثمر ثمر برای نحوه مناسب پاسخگویی به مشتریان اینترنت پرسرعت در منطقه کردستان عنوان کرد.</p>
      <p>وی با بیان اینکه اپراتورهای سامانه 2020 منطقه کردستان به صورت 24 ساعته در چهار شیفت کاری پاسخگوی تماس و رفع مشکلات اینترنت پرسرعت مشتریان استان هستند، اظهار کرد: از ابتدای سال جاری تا کنون به تعداد 275 هزار تماس پاسخ داده اند.</p>
      <p>مدیر مخابرات منطقه کردستان با اشاره به آمار اعلام شده که بیانگر پاسخگویی 95 درصدی تماس های مشتریان از سوی اپراتورهای 2020 استان است، افزود: 5 درصد تماس های پاسخ داده نشده به علت قطع کردن ارتباط از سوی مشترک و یا بعضا بروز مشکلات فنی است.</p>
      <p>حکمت بیان کرد: مشتریان قبل از تماس با سامانه 2020 می توانند اقدامات اولیه را برای بررسی و کنترل مشکل خود انجام دهند که از مهم ترین آنها می توان به پیدا کردن علت نویز (هر دستگاهی به غیر از مودم مانند تلفن، کارت‌خوان، فکس، دوشاخه ضدبرق و غیره را حتماً از روی خط بردارند)، اتصال مستقیم و بدون واسطه مودم به پریز تلفن، استفاده از یک نویزگیر، تعویض تلفن و یا پریز تلفنی که مودم به آن متصل است اشاره کرد.</p>
      <p>وی عنوان کرد: بیشترین مشکلات و مسائل مطرح شده در تماس با اپراتورهای 2020 مخابرات منطقه کردستان شامل قطعی مودم یا خاموشی چرا ADSL ، قطعی لینک یا خاموشی چراغ اینترنت، دریافت نام کاربری و رمز ورود، اطلاع از حجم وزمان مصرفی و باقیمانده و تنظیمات مودم است.</p>
      <p>مدیر مخابرات منطقه کردستان، زمان صف انتظارِ مشترک با مرکز 2020 مخابرات را به صورت میانگین 15 تا 20 ثانیه اعلام و ذکرکرد: زمان انتظار مشتریان برای برقراری ارتباط با اپراتورها نسبت به گذشته کاهش یافته است.</p>
      <p>حکمت خاطرنشان کرد: درصورت نبود مشکلات سخت افزاری و عدم نیاز به اقدامات زمان بر در خصوص رفع مشکل مشترک، مدت زمان پاسخگویی به مشتریان یک تا سه دقیقه است.<br/>مدیر مخابرات منطقه کردستان، یادآورشد: در حال حاضر تعداد 97 هزار پورت اینترنت پرسرعت به مشتریان در سطح استان واگذار شده است.</p>
      <p>انتهای پیام</p>
    </article>
  </body>
</html>