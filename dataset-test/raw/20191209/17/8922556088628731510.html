<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/frida-karlsson-stoppas-efter-halsokontroll-5470196.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T17:36:01+00:00"/>
    <meta property="og:title" content="Frida Karlsson stoppas efter hälsokontroll"/>
    <meta property="og:description" content="Skidor Svenska skidstjärnan Frida Karlsson måste dra ned på såväl träning som tävling framöver efter resultat på en hälsokontroll förra veckan.Nu talar mycket för att 20-åringen missar Tour de Ski vid"/>
  </head>
  <body>
    <article>
      <h1>Frida Karlsson stoppas efter hälsokontroll</h1>
      <h2>Skidor Svenska skidstjärnan Frida Karlsson måste dra ned på såväl träning som tävling framöver efter resultat på en hälsokontroll förra veckan.Nu talar mycket för att 20-åringen missar Tour de Ski vid årsskiftet."Jag är väldigt ledsen och besviken", säger Karlsson.</h2>
      <address><time datetime="2019-12-09T17:36:01+00:00">09 Dec 2019, 17:36</time> by <a rel="author">TT</a></address>
      <figure>
        <img src="https://img10.ntm.eu/unt/public/img/5470197/1209184004/frida-karlsson-arkivbild?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Terje Pedersen | Frida Karlsson. Arkivbild.</figcaption>
      </figure>
      <p>Karlsson slog igenom i VM i Seefeld förra säsongen då hon tog tre medaljer, men har fått en allt annat än enkel start på sin första världscupsäsong som senior.</p>
      <p>I premiären i Ruka blev hon åtta som bäst i jaktstarten, och hon stod över den senaste världscuphelgen i Lillehammer på grund av en förkylning.</p>
      <h3>Saknar balans</h3>
      <p>Nu tvingas hon vila ytterligare från både träning och tävling efter en hälsokontroll förra veckan. Resultaten där visade att hon under en tid måste dra ner på belastningen.</p>
      <blockquote>Man måste ha en balans i träningsbelastning och återhämtning, och det är många parametrar som spelar in där. Nu fanns inte den balansen där, men vilka specifika parametrar vi har tittat på, som ligger till grund för det här beslutet, det vill jag inte gå inpå. Det är Fridas information, säger landslagets läkare Magnus Oscarsson till TT.</blockquote>
      <h3>Missar troligen touren</h3>
      <p>Landslagsläkarens prognos är att Karlsson kommer att kunna tävla senare under säsongen, men vill inte spekulera i när en comeback kan vara aktuell. Däremot verkar det otroligt att hon ska kunna vara med i kraftmätningen Tour de Ski, som avgörs den 28 december–5 januari. Touren är en av säsongens stora höjdpunkter under den mästerskapsfria säsongen.</p>
      <blockquote>Det är en extremt tuff tävlingssituation. Det är kanske inte rimligt nu att tänka att hon ska vara tillbaka till Tour de Ski. Men jag vill inte spekulera i exakt när hon är tillbaka, säger Magnus Oscarsson.</blockquote>
      <p>I ett pressmeddelande kommenterar Frida Karlsson själv att hon inte kommer att tävla den närmaste tiden.</p>
      <p>"Just nu är jag väldigt ledsen och besviken. Det är lätt att stressa upp sig men man måste se det långsiktigt. Jag ska göra allt jag kan för att snart vara tillbaka i tävlingsspåret samtidigt som jag vill hålla många år framöver", säger Karlsson.</p>
    </article>
  </body>
</html>