<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/germania-sindaca-sfida-legge-non-stringo-mano-ai-consiglieri-1796659.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T17:30:00+00:00"/>
    <meta property="og:title" content="Germania, la sindaca sfida la legge: &quot;Non stringo la mano ai consiglieri di estrema destra&quot;"/>
    <meta property="og:description" content="Succede ad Eisenach, in Turingia, dove Patrick Wieschke, consigliere di estrema destra dell'Npd ha portato la sindaca, Katja Wolf, in tribunale per obbligarla a stringergli la mano"/>
  </head>
  <body>
    <article>
      <h1>Germania, la sindaca sfida la legge: "Non stringo la mano ai consiglieri di estrema destra"</h1>
      <h2>Succede ad Eisenach, in Turingia, dove Patrick Wieschke, consigliere dell'Npd ha portato la sindaca, Katja Wolf, in tribunale per obbligarla a stringere la mano ai rappresentanti dell'estrema destra</h2>
      <address><time datetime="2019-12-09T17:30:00+00:00">09 Dec 2019, 17:30</time> by <a rel="author" href="http://www.ilgiornale.it/autore/cristina-verdi-130328.html" target="_blank">Cristina Verdi</a></address>
      <p>“Il corpo è mio e lo gestisco io”. È parafrasando un famoso adagio femminista che la sindaca di Eisenach, <b>Katja Wolf</b>, ha motivato la sua scelta di non stringere la mano a tre nuovi consiglieri comunali dell’<b>Npd</b>.</p>
      <p>Il problema è che non si tratta di una semplice questione di principio. Nel comune della Turingia che tutti gli appassionati di musica conoscono come la città natale di Johann Sebastian Bach i nuovi consiglieri si insediano dopo aver ricevuto una stretta di mano del capo del consiglio cittadino. È per questo che <b>Patrick Wieschke</b>, eletto al municipio di Eisenach nelle file del partito ultranazionalista tedesco, ha portato il sindaco della cittadina che conta 45mila anime davanti al giudice.</p>
      <p>La richiesta è semplice: obbligare il borgomastro a stringere la mano ai tre rappresentanti dell’Npd eletti dal 10,2% degli abitanti. È questa la percentuale che il partito ha raggiunto alle elezioni dello scorso maggio nella cittadina della ex Ddr in cui dagli anni '90 spopolano i partiti conservatori. Il numero dei consensi per l’estrema destra è praticamente uguale a quello dei Verdi e leggermente inferiore a quello ottenuto da Alternative fuer Deutschland. Ma per la sindaca, 43 anni, esponente della sinistra (Die Linke), non può esserci <b>dialogo</b> con il partito di estrema destra.</p>
      <p>Wieschke, nello specifico, <a href="http://www.corriere.it/">come riferisce il <i>Corriere della Sera</i></a>, è stato condannato per incitazione all’odio e lesioni. Risulta essere stato affiliato alla Nsu, un gruppo terrorista nero attivo in Germania dal 1997 al 2011, e sul "curriculum" ha anche un attentato in un ristorante turco. La <b>sindaca</b>, intervistata dal quotidiano Der Spiegel, ha messo in chiaro che con uno così non intende "avere contatti fisici"."Il mio corpo mi appartiene – ha tagliato corto – spero che nessun tribunale mi costringa". "Stringere la mano ha un alto valore simbolico, trasmette rispetto, è un atto politico", ha sottolineato. Un rispetto che, evidentemente, Wieschke non merita.</p>
      <p>Eppure migliaia di cittadini lo hanno eletto, ed ora è diventato consigliere ad Eisenach. Il suo partito, inoltre, è riconosciuto dallo Stato tedesco e per i giudici “non costituisce una minaccia per l’ordine democratico”. Per questo alla fine la Wolf, durante la stessa intervista, è costretta ad ammettere che l’Npd ha "gli stessi diritti e doveri delle altre forze politiche". Lei è al suo posto per garantirli, ma non ha alcuna intenzione di stringere la mano ai tre consiglieri che il partito ha eletto nella cittadina della Germania orientale. E se il giudice la obbligherà a farlo ha già fatto sapere che intende contravvenire alla sua decisione.</p>
    </article>
  </body>
</html>