<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/12/09/hoppa_talaltak_egy_parkoloba_porosodo_ev1-est/"/>
    <meta property="og:site_name" content="totalcar"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Porosodó EV1-est találtak egy parkolóban"/>
    <meta property="og:description" content="Túlélte, amikor társait bezúzta a General Motors, most mégis egy parkolóban pusztulva éli napjait mostohán AZ a bizonyos villanyautó."/>
  </head>
  <body>
    <article>
      <h1>Porosodó EV1-est találtak egy parkolóban</h1>
      <address><time datetime="2019-12-09T17:20:00+00:00">09 Dec 2019, 17:20</time> by <a rel="author">Máth Dávid</a></address>
      <p>Egyelőre rejtély, hogyan került oda és mióta áll a helyén, de a lényeg: felkerült a Twittere pár fotó egy parkolóban porosodó GM EV1-esről. Az autóról, aminek javát anno egy hirtelen húzással bezúzatta a General Motors, és aminek a kevés túlélő példánya ma múzeumok gyűjteményében pihen.</p>
      <figure>
        <img src="https://kep.cdn.indexvas.hu/1/0/3069/30696/306963/30696395_4fd8ffdc3ddd7c9844c6e4aa7b9903f5_wm.jpg"/>
      </figure>
      <p>A kis villanyos EV1 sztorija nálunk is többször előkerült már, legutóbb akkor írtunk róla, amikor megemlékeztünk egy korábbi bérlője <a href="https://totalcar.hu/belsoseg/2019/09/08/igy_nezett_ki_egy_5000_kilometeres_villanyautos_tura_1998-ban/">1998-ban teljesített 5000 kilométeres túrájáról</a>. Tulajdonosokról a General Motors-on kívül nem is volt szó, csak egy bérleti program épült az autó köré a kilencvenes évek utolsó és a kétezres évek első éveiben. Ezért is tehette meg a GM 2003-ban, hogy visszakéreti megsemmísítésre valamennyi EV1-est, amikor a kaliforniai szabályok úgy alakultak, hogy mégsem kell az autógyártóknak elektromosautókat is árulniuk. A villanyautózás terjedése ezzel jó pár évvel vissza lett pofozva, az óriásvállalat pedig annyira bénán intézte a kis villanyosok visszahívását, hogy <a href="https://totalcar.hu/belsoseg/2017/08/29/ezert_kesett_a_villanyauto_masfel_evtizedet/">ez a téma máig sok olajlobbis összeesküvéselmélet hajtóanyaga</a>.</p>
      <p>A lényeg a mostani történet kapcsán, hogy ezidáig úgy tudtuk, a GM az 1117 elkészült EV1-es szinte mindegyikét bezúzta. Nagyjából negyven túlélőről lehetett tudni, amiket a "deaktivált" hajtásukkal (hogy később ne lehessen működésbe hozni) együtt múzeumoknak és oktatási intézményeknek adtak át. Egyedül Francis Ford Coppola filmrendező saját darabjáról közismert, hogy megúszta a visszahívást. Coppola ugyanis annyira szerette a sajátját, hogy elrejtette a GM elöl és csak sok évvel később ismerte el nyilvánosan, hogy nála maradt egy példány, ami ráadásul működőképes maradt. </p>
      <figure>
        <img src="https://kep.cdn.indexvas.hu/1/0/3069/30696/306963/30696399_2a121a2a6126381ab4798209c41ae111_wm.jpg"/>
      </figure>
      <p>Csellengőkről ezen felül eddig szó sem volt, márpedig az amerikai autós sajtó most nagyon úgy érzi, egy ilyen került elő egy atlantai parkolóházból. December 5-én került fel a Twitterre egy bejegyzés egy piros EV-1-ről, a sztorinak pedig azóta a neves The Drive magazin is utánament és arra jutottak, hogy ez egy ismeretlen eredetű, látszólag gazdátlan darab, ami legalább 2016 óta, de valószínű sokkal régebben áll a parkolóban.</p>
      <figure>
        <iframe data-src="https://twitter.com/JacobonScience/status/1202619337724563457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Félve, hogy rossz kezekbe kerül az infó, a Drive sem árulta el, hogy pontosan hol ácsorog az EV1-es. Mégiscsak a világ egyik legritkább autójáról van szó, aminek gyűjtői kereskedelme lényegében nulla, szóval biztos lenne rá vevő a feketepiacon. Állítólag létezik egy Coppoláéhoz hasonlóan elrejtett, működőképes darab, ami 2008-ban félmillió dollárért cserélt gazdát, de könnyen lehet, hogy ez csak egy legenda. </p>
      <figure>
        <img src="https://kep.cdn.indexvas.hu/1/0/3069/30696/306963/30696397_a19fa9efd6c29d6d1b5c2f20c2eb8c3c_wm.jpg"/>
      </figure>
      <p>Ez a poros példány valószínűleg már nem működőképes, a magasan álló orra alapján úgy tűnik, a villanymotorja már nincs benne. A lapos kerekek és a por miatt egyértelmű, hogy hosszú évek óta áll a helyén, de merész lenne azt gondolni, hogy a 2003-as leszámolás óta rejtegetik itt. A legvalószínűbb, hogy ez is egy múzeumnak vagy iskolának adományozott példány, csak ahova került, ott mostohán bántak vele és mituán valahogy kihullott a leltárból, a parkolóban pusztul csendben. Egyelőre se a tulajdonosa, se a GM nem kommentálta a találatot, így viszont egyre nagyobb az esélye, hogy a hirtelen jött hírnév miatt nem sokáig marad a helyén.</p>
      <related>
        <a href="https://totalcar.hu/belsoseg/2019/09/08/igy_nezett_ki_egy_5000_kilometeres_villanyautos_tura_1998-ban/"/>
        <a href="https://totalcar.hu/belsoseg/2017/08/29/ezert_kesett_a_villanyauto_masfel_evtizedet/"/>
      </related>
    </article>
  </body>
</html>