<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1565151/bretania-ekloges-brexit-i-neo-dimopsifisma-ta-tessera-senaria-video-"/>
    <meta property="og:site_name" content="NOOZ."/>
    <meta property="article:published_time" content="2019-12-09T17:31:00+00:00"/>
    <meta property="og:title" content="Βρετανία εκλογές: Brexit ή νέο δημοψήφισμα; Τα τέσσερα σενάρια [video]"/>
    <meta property="og:description" content="Βρετανία εκλογές: Οι εκλογές της 12ης Δεκεμβρίου θα καθορίσουν εάν το Ηνωμένο Βασίλειο θα αποχωρήσει από την Ευρωπαϊκή Ένωση τον Ιανουάριο ή θα κινηθεί προς ένα ακόμα δημοψήφισμα για την παραμονή στην ΕΕ ή την αποχώρηση απ' αυτή."/>
  </head>
  <body>
    <article>
      <h1>Βρετανία εκλογές: Brexit ή νέο δημοψήφισμα; Τα τέσσερα σενάρια [video]</h1>
      <address>
        <time datetime="2019-12-09T17:31:00+00:00">09 Dec 2019, 17:31</time>
      </address>
      <p>
        <b>Βρετανία εκλογές: Οι εκλογές της 12ης Δεκεμβρίου θα καθορίσουν εάν το Ηνωμένο Βασίλειο θα αποχωρήσει από την Ευρωπαϊκή Ένωση τον Ιανουάριο ή θα κινηθεί προς ένα ακόμα δημοψήφισμα για την παραμονή στην ΕΕ ή την αποχώρηση απ' αυτή.</b>
      </p>
      <p><b>Βρετανία εκλογές: </b>Ο συντηρητικός πρωθυπουργός <b>Μπόρις Τζόνσον </b>έχει υποσχεθεί να εκπληρώσει το Brexit στις 31 Ιανουαρίου. Ο ηγέτης του αντιπολιτευόμενου Εργατικού Κόμματος <b>Τζέρεμι Κόρμπιν </b>έχει υποσχεθεί δημοψήφισμα.</p>
      <p>Τα αποτελέσματα αναμένονται τις πρώτες πρωινές ώρες της 13ης Δεκεμβρίου.</p>
      <p>
        <b>Ακολουθούν τα πιο πιθανά σενάρια:</b>
      </p>
      <hr/>
      <p>
        <b>Ο ΤΖΟΝΣΟΝ ΚΕΡΔΙΖΕΙ ΤΗΝ ΠΛΕΙΟΨΗΦΙΑ, BREXIT ΤΟΝ ΙΑΝΟΥΑΡΙΟ</b>
      </p>
      <p>- Ο Τζόνσον κερδίζει πλειοψηφία 326 εδρών ή και μεγαλύτερη. Το όριο μπορεί να είναι οριακά χαμηλότερο ανάλογα με τις επιδόσεις των μικρότερων κομμάτων.</p>
      <p>- Αυτό θα δώσει τη δυνατότητα στον Τζόνσον να περάσει από το Κοινοβούλιο τη συμφωνία του Brexit την οποία διαπραγματεύθηκε με τις Βρυξέλλες νωρίτερα φέτος και η Βρετανία να αποχωρήσει από την ΕΕ στα τέλη Ιανουαρίου.</p>
      <p>- Μόλις η Βρετανία αποχωρήσει από το ευρωπαϊκό μπλοκ, θα εισέλθει σε μια μεταβατική περίοδο κατά την οποία θα διατηρηθεί το μεγαλύτερο μέρος του status quo της σχέσης της με την ΕΕ. Η περίοδος αυτή θα διαρκέσει έως το τέλος του Δεκεμβρίου του 2020.</p>
      <p>- Η περίοδος αυτή θα χρησιμοποιηθεί για να υπάρξει διαπραγμάτευση επί μια συμφωνίας ελεύθερου εμπορίου με την ΕΕ που θα καθορίσει τη σχέση μεταξύ της πέμπτης μεγαλύτερης οικονομίας του κόσμου και του μεγαλύτερου εμπορικού της εταίρου.</p>
      <p>- Ο Τζόνσον δηλώνει ότι δεν θα παρατείνει τη μεταβατική περίοδο. Κάποιοι φοβούνται ότι αυτό μπορεί να σημαίνει ότι η περίοδος αυτή θα τελειώσει χωρίς συμφωνία, διακόπτοντας απότομα τις εμπορικές διευθετήσεις.</p>
      <p>- Οι Συντηρητικοί υποσχέθηκαν έναν προϋπολογισμό τον Φεβρουάριο, για να εισαχθεί ένα νέο σύστημα μετανάστευσης και να ξεκινήσουν οι υψηλότερες δαπάνες για τις υποδομές, χρηματοδοτούμενες από αυξημένο δανεισμό.</p>
      <hr/>
      <p>
        <b>Ο ΤΖΟΝΣΟΝ ΔΕΝ ΕΞΑΣΦΑΛΙΖΕΙ ΠΛΕΙΟΨΗΦΙΑ, ΠΙΘΑΝΟ ΕΝΑ ΔΕΥΤΕΡΟ ΔΗΜΟΨΗΦΙΣΜΑ</b>
      </p>
      <p>- Εάν ο Τζόνσον δεν εξασφαλίσει μια ξεκάθαρη πλειοψηφία, η Βρετανία θα βρεθεί με ένα Κοινοβούλιο, στο οποίο κανένα κόμμα δεν θα έχει αυτοδυναμία.</p>
      <p>- Αυτό έχει ως αποτέλεσμα τα κόμματα να επιδιώξουν να χτίσουν συμμαχίες. Ο Τζόνσον είναι αυτός που θα κάνει την πρώτη κίνηση. Μπορεί να προσπαθήσει να σχηματίσει κυβέρνηση ή να παραιτηθεί.</p>
      <p>- Μια κυβέρνηση θα πρέπει να αποδείξει ότι μπορεί να κερδίζει ψηφοφορίες στη Βουλή.</p>
      <p>- Ο Τζόνσον δεν έχει εμφανείς συμμάχους στο Κοινοβούλιο.</p>
      <p>- Εάν παραιτηθεί, η σκυτάλη περνάει στον Κόρμπιν ο οποίος θα προσπαθήσει να σχηματίσει κυβέρνηση.</p>
      <p>- Ο Κόρμπιν ίσως καταφέρει να πείσει το σκωτσέζικο κόμμα SNP και τους Φιλελεύθερους Δημοκράτες να τον στηρίξουν σε μια ψήφο εμπιστοσύνης ή τουλάχιστον να μην τον καταψηφίσουν.</p>
      <p>- Το SNP θέλει ένα δεύτερο δημοψήφισμα για την ανεξαρτησία της Σκωτίας.</p>
      <p>- Εάν ο Κόρμπιν είναι σε θέση να σχηματίσει κυβέρνηση, τα μικρότερα κόμματα είναι πιθανόν να συνασπιστούν με στόχο τη διενέργεια δεύτερου δημοψηφίσματος για την παραμονή στην ΕΕ. Οι Εργατικοί υποστηρίζουν ότι αυτό θα πρέπει να αφορά την επιλογή μεταξύ μιας νέας συμφωνίας για το Brexit -την οποία θα έχει διαπραγματευθεί ο Κόρμπιν- και της παραμονής στην ΕΕ.</p>
      <p>- Ο Κόρμπιν λέει ότι θέλει να διαπραγματευτεί αυτή τη νέα συμφωνία εντός τριών μηνών και να τη θέσει σε δημοψήφισμα σε έξι μήνες. Έχει δηλώσει ότι ο ίδιος θα παραμείνει ουδέτερος σε ένα δεύτερο δημοψήφισμα.</p>
      <p>- Καθώς ο Κόρμπιν είναι απίθανο να εξασφαλίσει τη στήριξη μικρότερων κομμάτων για τις οικονομικές του μεταρρυθμίσεις, μπορεί να επιλέξει να προκηρύξει νέες εκλογές μόλις επιλυθεί το θέμα του Brexit, επιδιώκοντας πλειοψηφία για τους Εργατικούς.</p>
      <hr/>
      <p>
        <b>Ο ΤΖΟΝΣΟΝ ΧΑΝΕΙ ΤΗΝ ΠΛΕΙΟΨΗΦΙΑ ΑΛΛΑ ΔΙΑΤΗΡΕΙ ΤΗΝ ΕΞΟΥΣΙΑ</b>
      </p>
      <p>- Εάν ο Τζόνσον δεν εξασφαλίσει πλειοψηφία, ίσως προσπαθήσει να διατηρήσει την εξουσία, καταλήγοντας σε συμφωνίες με τους αντιπάλους του.</p>
      <p>- Ενώ δεν υπάρχουν ξεκάθαροι σύμμαχοι για εκείνον βάσει τη θέσης του για το Brexit, ίσως αποφασίσει ότι μια ακόμα πρωθυπουργική θητεία αξίζει το πλήγμα που θα επιφέρει στο κύρος του η αθέτηση της υπόσχεσής του να εκπληρώσει το Brexit τον Ιανουάριο.</p>
      <hr/>
      <p>
        <b>ΟΙ ΕΡΓΑΤΙΚΟΙ ΚΕΡΔΙΖΟΥΝ ΤΗΝ ΠΛΕΙΟΨΗΦΙΑ</b>
      </p>
      <p>- Εάν οι Εργατικοί διαψεύσουν τις προβλέψεις και κερδίσουν την πλειοψηφία, θα έχουν την απόλυτη ελευθερία να προκηρύξουν ένα δεύτερο δημοψήφισμα και να ξεκινήσουν την υλοποίηση του προγράμματος της ριζικής οικονομικής μεταρρύθμισης.</p>
      <p>- Στις πρώτες 100 ημέρες διακυβέρνησης, το Εργατικό Κόμμα υποστηρίζει ότι θα παρουσιάσει έναν προϋπολογισμό που θα τερματίζει τη λιτότητα, θα προχωρεί σε εθνικοποίηση βιομηχανιών και επιχειρήσεων, όπως των σιδηροδρόμων και της εταιρίας διαχείρισης υδάτων, και θα ξεκινά τις επενδύσεις σε έργα υποδομών.</p>
      <hr/>
      <h3>Δείτε την ανάλυση των FT</h3>
      <figure>
        <iframe src="https://www.youtube.com/embed/-tkBJ4Bv2qc" width="640" height="360" data-service="Youtube" scrolling="no"/>
      </figure>
    </article>
  </body>
</html>