<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/tsmc-dela-pokroky-s-5nm-vyrobou-amd-sni-pocita-u-architektury-zen-4/sc-3-a-201537/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="TSMC dělá pokroky s 5nm výrobou, AMD s ní počítá u architektury Zen 4"/>
    <meta property="og:description" content="Na příští rok chystá TSMC spustit hromadnou výrobu 5nm čipů, které přinesou vylepšení jak po stránce výkonu, tak i spotřeby a velikosti. Jak to dle posledních informací vypadá, náběh nové technologie se TSMC daří velmi dobře. Oproti"/>
  </head>
  <body>
    <article>
      <h1>TSMC dělá pokroky s 5nm výrobou, AMD s ní počítá u architektury Zen 4</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">Karel Javůrek</a></address>
      <p>Na příští rok chystá TSMC spustit hromadnou výrobu 5nm čipů, které přinesou vylepšení jak po stránce výkonu, tak i spotřeby a velikosti. Jak to dle posledních informací vypadá, náběh nové technologie se TSMC daří velmi dobře.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=389276367"/>
        <figcaption>
          <a href="https://www.zive.cz/clanky/samsung-se-dockal-dalsi-porazky-tsmc-se-stava-nejhodnotnejsi-spolecnosti-vasii/sc-3-a-201479/default.aspx">Samsung se dočkal další porážky. TSMC se stává nejhodnotnější společností v Asii</a>
        </figcaption>
      </figure>
      <p>Oproti současné 7nm technologii přinese 5nm technologie o 15 % vyšší frekvence, snížení spotřeby o 30 % a 1,8× zvýšení hustoty čipu. Tato čísla samozřejmě platí pouze při srovnání při stejné architektuře, ale vzhledem k tomu, že vývojáři čipů neustále vylepšují i samotnou architekturu, celkově dosáhnou k ještě vyššímu zlepšení či jiné konfiguraci.</p>
      <p>Podle informací <a href="https://www.chinatimes.com/realtimenews/20191204000010-260410?chdtv">webu China Times</a> už TSMC pokračuje v náběhu 5nm výrobní technologie velmi dobře a aktuálně už je výtěžnost na 50 %, tedy polovina všech testovacích čipů na waferech je zcela funkčních. Ostatní nejsou z různých důvodů zcela použitelné, ale i to dává prostor například k tomu, že se u daných procesorů nepoužijí všechna jádra a podobně.</p>
      <p>Mezi prvními procesory, které už byly v testovací fázi vyrobené novým 5nm procesem, je nový čip Apple A14, kterého se dočkáme minimálně v příštím iPhonu a také mobilní čip řady Kirin od Hisilicon.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=182280418"/>
        <figcaption>
          <a href="https://www.zive.cz/clanky/tsmc-zacalo-stavet-tovarnu-na-3nm-cipy-bude-stat-20-miliard-dolaru-a-zacne-vyrabet-v-roce-2023/sc-3-a-200940/default.aspx">TSMC začalo stavět továrnu na 3nm čipy. Bude stát 20 miliard dolarů a začne vyrábět v roce 2023</a>
        </figcaption>
      </figure>
      <p>Dalším významnými procesory na bázi 5nm technologie budou také budoucí generace od AMD s architekturou Zen 4. V tomto případě se ale dočkáme až v roce 2021, protože příští rok AMD ještě použije pro novou generaci Zen 3 současný 7nm+ proces.</p>
      <p>Pokud jde o technologický skok u významných čipů, Nvidia by měla příští rok představit grafické karty s 7nm čipy, které si ale bude pravděpodobně nechat vyrábět u Samsungu.</p>
    </article>
  </body>
</html>