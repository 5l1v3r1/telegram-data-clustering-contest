<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/476861-bunt-urzednikow-we-wroclawiu-poszlo-o-wysokosc-nagrod"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T17:58:36+00:00"/>
    <meta property="og:title" content="Bunt urzędników we Wrocławiu! Chodzi o wysokie nagrody dla kierownictwa urzędu, w tym prezydenta Sutryka"/>
    <meta property="og:description" content="&quot;Związek chciałby, ażeby rosły pensje pracowników a nie nagrody dla kierownictwa urzędu&quot; - mówią pracownicy wrocławskiego ratusza."/>
  </head>
  <body>
    <article>
      <h1>Bunt urzędników we Wrocławiu! Chodzi o wysokie nagrody dla kierownictwa urzędu, w tym prezydenta Sutryka</h1>
      <address><time datetime="2019-12-09T17:58:36+00:00">09 Dec 2019, 17:58</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Prezydent Wrocławia Jacek Sutryk popierany przez Koalicję Obywatelską ma poważny problem. Sąd nakazał mu ujawnić wysokość nagród wypłaconych przez miasto w 2018 roku. Okazało się, że wiceprezydenci otrzymali od 53 do 61 tys. zł. Informacja ta spowodowała, że związkowcy z ratusza weszli w spór zbiorowy z prezydentem miasta. Strony będzie próbował pogodzić mediator. O całej sprawie informuje „Gazeta Wrocławska”.</b>
      </p>
      <p>Według pracowników ratusza, wysokie nagrody dla osób z kierownictwa urzędu przekłada się na sytuację finansową szeregowych pracowników.</p>
      <blockquote>Przekłada się to na sytuację finansową pracowników. Nagrody są wypłacane z tego samego budżetu co pensje. Związek chciałby, ażeby rosły pensje pracowników a nie nagrody dla kierownictwa urzędu. Najniższe wynagrodzenie starszego specjalisty w Urzędzie Miejskim Wrocławia to zaledwie 3120 zł brutto (na rękę niewiele ponad 2 000 zł). Tylko w 2018 r. nagrody dla kierownictwa Urzędu Miejskiego Wrocławia wyniosły około 35 000 - 70 000. Gdy rząd sobie wypłacił takie nagrody, społeczeństwo było oburzone, choć sprawa dotyczyła najwyższych urzędników. Ministrowie pod wpływem opinii publicznej swoje nagrody zwrócili. Czy kierownictwo urzędu również zwróci swoje nagrody?</blockquote>
      <p>— powiedzieli w rozmowie z „Gazetą Wrocławską” pracownicy ratusza.</p>
      <p>W tej sytuacji Związek Zawodowy Pracowników Urzędu Miejskiego Wrocławia wystąpił w spór zbiorowy z prezydentem Jackiem Sutrykiem. Związkowcy żądają wprowadzenia do regulaminu wynagradzania pracowników urzędu przepisów, które będą określały górną granicę nagród, jakie pracownik może otrzymać w roku kalendarzowego. Oczekują, że dla osoby zatrudnionej na stanowisku wiceprezydenta Wrocławia nagrody będą mogły wynosić w danym roku kalendarzowym łącznie maksymalnie 13 000 zł, wyznaczyli tez niższy pułap maksymalnych nagród na innych kierowniczych stanowiskach.</p>
      <blockquote>Jacek Sutryk kategorycznie nie wyraził zgody na postulat związku. Sprawa będzie teraz prowadzona przy udziale zewnętrznego mediatora</blockquote>
      <p>— zdradzili w rozmowie z „Gazetą Wrocławską” pracownicy wrocławskiego urzędu miejskiego.</p>
      <p>tkwl/gazetawroclawska.pl</p>
    </article>
  </body>
</html>