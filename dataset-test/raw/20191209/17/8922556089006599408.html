<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/netflix-i-framkant-infor-golden-globe-5470047.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T17:56:13+00:00"/>
    <meta property="og:title" content="Netflix i framkant inför Golden Globe"/>
    <meta property="og:description" content="Film Tre Netflix-filmer har chans att kamma hem en Golden Globe i den prestigefyllda kategorin bästa film.Nominerad är även Stellan Skarsgård för sin skådespelarinsats i HBO-serien &quot;Chernobyl&amp;quo"/>
  </head>
  <body>
    <article>
      <h1>Netflix i framkant inför Golden Globe</h1>
      <h2>Film Tre Netflix-filmer har chans att kamma hem en Golden Globe i den prestigefyllda kategorin bästa film.Nominerad är även Stellan Skarsgård för sin skådespelarinsats i HBO-serien "Chernobyl", som även den har chans på en gyllene glob.</h2>
      <address><time datetime="2019-12-09T17:56:13+00:00">09 Dec 2019, 17:56</time> by <a rel="author">Gunnar Rehlin/TT,Filip Joelsson/TT</a></address>
      <figure>
        <img src="https://img11.ntm.eu/unt/public/img/5470048/1209190003/stellan-skarsgard-nominerad-a?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Jessica Gow/TT | Stellan Skarsgård nominerad. Arkivbild.</figcaption>
      </figure>
      <blockquote>Det är oerhört roligt, säger Stellan Skarsgård till TT.</blockquote>
      <p>Netflix gör ett succéår när det kommer till tunga Golden Globe-nomineringar. Tre av fem filmer i kategorin bästa film kommer från strömningsjätten – "The Irishman", "Marriage story" och "The two popes". De tre filmerna är också nominerade i kategorin bästa filmmanus.</p>
      <p>Men det stannar inte där. Scarlett Johansson och Adam Driver har chans att bli bästa kvinnliga respektive manliga skådespelare för sina roller i "Marriage story", och Martin Scorsese är nominerad i kategorin bästa regissör för "The Irishman".</p>
      <p>Dessutom tävlar Netflixs "Dolemite is my name" i kategorin bästa musikal/komedi. Eddie Murphy är i sin tur nominerad i kategorin bästa manliga skådespelare i en musikal/komedi, för sin roll i filmen. Mycket Netflix, med andra ord.</p>
      <h3>Skarsgård: "Känns extra kul"</h3>
      <p>"Chernobyl", som har regisserats av svenske Johan Renck, nomineras i kategorin bästa miniserie. Dessutom är "Chernobyl"-skådespelaren Jared Harris nominerad i kategorin bästa manliga huvudroll och Emily Watson är nominerad för bästa kvinnliga biroll. Serien har hyllats av kritiker under året, och kammade tidigare i år hem två Emmys.</p>
      <p>Nu har Stellan Skarsgård chans på en Golden Globe för bästa manliga biroll för sin insats i kärnkraftsdramat.</p>
      <p>Förra året fick sonen Alexander Skarsgård ta emot en Golden Globe för sin insats i tv-serien "Big little lies".</p>
      <blockquote>Det är kul att komma lite i paritet med Alex, säger Stellan Skarsgård.</blockquote>
      <p>TT: Blir du aldrig blasé på nomineringar och prisgalor?</p>
      <blockquote>Nej, inte när det handlar om något som är så här bra och värdefullt, som verkligen vill berätta någonting. Då känns det extra kul att bli uppmärksammad för det, säger Stellan Skarsgård som kommer att åka till USA för att närvara på galan.</blockquote>
      <p>Svenska musikproducenten Ilya Salmanzadeh har även han chans på en Golden Globe, då han varit med och skrivit låten "Spirit" för Beyoncé, som är nominerad i kategorin bästa filmlåt.</p>
      <h3>Ricky Gervais leder galan</h3>
      <p>Det är återigen Ricky Gervais som leder Golden Globe-galan. Det blir femte gången som den brittiske komikern lotsar publiken genom prisutdelningen – och den sista, om man får tro honom själv.</p>
      <p>"Men den här gången är verkligen sista gången jag gör det här, vilket skapar förutsättningar för en rolig kväll", har Gervais sagt i ett uttalande, enligt Variety.</p>
      <p>2020 års Golden Globe-gala hålls den 5 januari. Fördelningen av priser där brukar ses som en fingervisning om hur det senare kan komma att se ut på Oscarsgalan.</p>
      <h3>Fakta</h3>
      <p>
        <b>Fakta: Nomineringar i urval</b>
      </p>
      <p>Bästa film: "1917", "The Irishman", "Joker", "Marriage story", "The two popes".</p>
      <p>Bästa regissör: Bong Joon Ho ("Parasite"), Sam Mendes ("1917"), Todd Phillips ("Joker"), Martin Scorsese ("The Irishman"), Quentin Tarantino ("Once upon a time in Hollywood").</p>
      <p>Bästa kvinnliga skådespelare: Cynthia Erivo ("Harriet"), Scarlett Johansson ("Marriage story"), Saoirse Ronan ("Little women"), Charlize Theron ("Bombshell"), Renée Zellweger ("Judy").</p>
      <p>Bästa manliga skådespelare: Christian Bale ("Ford v Ferrari"), Antonio Banderas ("Pain and glory"), Adam Driver ("Marriage story"), Joaquin Phoenix ("Joker"), Jonathan Pryce ("The two popes").</p>
      <p>Bästa filmmanus: Noah Baumbach ("Marriage story"), Bong Joon Ho, Han Jin Won ("Parasite"), Anthony McCarten ("The two popes"), Quentin Tarantino ("Once upon a time in Hollywood"), Steven Zaillian ("The Irishman").</p>
      <p>Bästa miniserie: "Catch-22", "Chernobyl", "Fosse/Verdon", "The loudest voice", "Unbeliveble".</p>
      <p>Bästa manliga biroll i en miniserie: Alan Arkin ("The kominsky method"), Kieran Culkin ("Succession"), Stellan Skarsgård ("Chernobyl"), Andrew Scott ("Fleabag"), Henry Winkler ("Barry").</p>
    </article>
  </body>
</html>