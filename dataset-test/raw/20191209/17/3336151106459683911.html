<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/akpden-kritik-ihrac-09121917.html"/>
    <meta property="og:site_name" content="OdaTV"/>
    <meta property="article:published_time" content="2019-12-09T17:12:00+00:00"/>
    <meta property="og:title" content="AKP'den ihraç edilen kritik ismin savunması Odatv'de"/>
    <meta property="og:description" content="AKP Disiplin Kurulu Başkanı Ahmet Aydın, AKP eski Kayseri Milletvekili Pelin Gündeş Bakır'ın partiden ihraç edildiğini açıkladı."/>
  </head>
  <body>
    <article>
      <h1>AKP'den ihraç edilen kritik ismin savunması Odatv'de</h1>
      <h2>AKP Disiplin Kurulu Başkanı Ahmet Aydın, AKP eski Kayseri Milletvekili Pelin Gündeş Bakır'ın partiden ihraç edildiğini açıkladı.</h2>
      <address>
        <time datetime="2019-12-09T17:12:00+00:00">09 Dec 2019, 17:12</time>
      </address>
      <p>AKP'nin geçen ay düzenlenen Merkez Yürütme Kurulu Toplantısı'nda, sosyal medya hesabı Twitter'da Suriyelilere ilişkin paylaşım yapan 24'üncü dönem Kayseri Milletvekili Pelin Gündeş Bakır'ın, kesin ihraç istemiyle Merkez Disiplin Kurulu'na sevkine oy birliğiyle karar verildi. </p>
      <p>AKP Disiplin Kurulu Başkanı Ahmet Aydın, AKP Disiplin Kurulu'nun bugün yapılan toplantısında, AKP eski Kayseri Milletvekili Pelin Gündeş Bakır'ın parti içtüzük kurallarına uymadığı gerekçesi ile partiden kesin ihracına karar verdiğini açıkladı.</p>
      <p>
        <b>ODATV SAVUNMAYA ULAŞTI</b>
      </p>
      <p>Odatv, ihraç edilen Bakır'ın yazılı savunmasına ulaştı. Disiplin Kurulu'na verilen savunmada Bakır, ihracına gerekçe gösterilen paylaşımlara dair açıklamalarda bulundu.</p>
      <p>Kendisinin Türk milliyetçisi olduğunu ve paylaşımlarının AKP tüzüğüne uygun olduğunu kaydeden Bakır, Cumhurbaşkanı Recep Tayyip Erdoğan'ın Suriyelilerle ilgili açıklamalarını hatırlattı.</p>
      <p>
        <b>“TÜRK MİLLETİNİN, PARTİMİZDEN SİLİNMEYE ÇALIŞILMASI PARTİMİZE ZARAR VERECEKTİR”</b>
      </p>
      <p>Bakır şu ifadeleri kullandı:</p>
      <p>
        <b>“Tarihi gerçekler göstermiştir ki devletler, tek millet oluşturulmasında öncü, kurucu bir rol oynamalıdır. Sayın Cumhurbaşkanımız da sık sık konuşmalarında bu nedenle tek millet vurgusu yapmaktadır. Bu tek milletin adı Anayasamıza göre Türk Milletidir. Tarihten silinemeyecek büyük Türk Milletinin, partimizden silinmeye çalışılması, partimize zarar verecektir. Tüm bu saydığım nedenlerle AK Parti’yi de,Türkiye Cumhuriyetini de ayakta tutacak ruh Türk Milliyetçiliğidir.”</b>
      </p>
      <p>
        <b>“SURİYE TÜRKMENLERİNİN EN AZ SURİYE’DEKİ KÜRTLER KADAR BİR FEDERE DEVLET KURMA HAKLARI VARDIR”</b>
      </p>
      <p>Pelin Gündeş Bakır, Türkiye’nin Suriye’den çıkmamasını savunarak şunları kaydetti:</p>
      <p>“Türkiye’nin Suriye’de kontrol ettiği bölgelerden çekilmesi halinde bu bölgelerin emperyalist güçlerin desteğiyle tekrar terör örgütlerinin yuvası haline dönüşeceği açıktır. Türkiye Cumhuriyeti’nin sınır güvenliği, toprak bütünlüğü, vatandaşlarımızın can güvenliği açısından bu bölgelerden Türk Silahlı Kuvvetlerinin çıkmasına karşıyım. Tabii ki, gönül isterdi ki, Suriye Devleti kendi topraklarını terör örgütlerinin işgal etmesine ve sözde terör devletçikleri kurmasına engel olsun.</p>
      <p>
        <b>Gönül isterdi ki, Suriye rejimi kendi insanlarına, sivillere varil bombalarıyla saldırmasın. Kendi vatandaşları için hapishane işkence sistemi kurmasın. Ancak maalesef sahada olaylar bu şekilde gelişmemiştir. Bu durum ülkemize resmi rakamlarla yaklaşık 3,5 milyon, gayrı resmi rakamlara göre 5 milyon Suriyelinin göç etmesine neden olmuştur. Suriye’de Türkiye’nin kontrol ettiği bölgeler bu insanların vatanlarına geri dönebilmesi için bir umuttur. Eğer bu bölgeler Suriye Devletine devredilirse ülkemizdeki Suriyeli sığınmacılar vatanlarına dönemeyeceklerdir.</b>
      </p>
      <p>Türk Milleti olarak Suriye’de pek çok şehit verdik. Şehitlerimizi Suriye’de bir terör devletinin kurulmasına engel olabilmek için verdik. Bu tehlike ortadan kalkmadığı müddetçe oradan çıkmamamız çok doğru bir karar olacaktır. Eğer Suriye yeni Anayasası ile federal bir yapıya kavuşturulursa ve biz buna engel olamazsak, Suriye’de 3,5 milyon nüfusu ile ikinci büyük etnik güç olan Suriye Türkmenlerinin en az Suriye’deki Kürtler kadar bir federe devlet kurma hakları vardır.”</p>
      <p>
        <b>“DİSİPLİN CEZASI ALMAM SÖZ KONUSU OLACAKSA SAYIN CUMHURBAŞKANIMIZ VE GENEL BAŞKANIMIZIN DA AYNI HUSUSLARDAN SORUŞTURULMASI GEREKİR”</b>
      </p>
      <p>Suriyelilerle ilgili sözlerinin AKP tüzüğüne aykırı olmadığını savunan Bakır, Erdoğan’ın Suriyelerle ilgili sözlerini de hatırlattı:</p>
      <p>“Bu sözlerim ve düşüncelerim Parti tüzük ve programına aykırı olmadığı gibi, bu konuda alınmış bir Parti prensip kararı da yoktur. Ancak Sayın Cumhurbaşkanımızın 14.02.2019 tarihinde Suriye konulu 4’üncü Üçlü Zirve Toplantısında <b>‘Vatan hasretiyle yanan Türkiye'de misafir edilen 4 milyon Suriyeli mülteci evlerine dönmek için gün sayıyor. Komşumuz Suriye’nin barışa kavuşması için elimizden geleni yaptık yapacağız.’</b>, 05.09.2019 tarihinde Ankara’da il başkanları toplantısı sırasında işaret ettikleri <b>‘Şimdiye kadar güvenli bölgelere gönderdiğimiz Suriyeli sayısı 350 bini buldu. İdlib ve bunun yanında Afganistan tehdidi var. Bir taraftan geliyor, diğer taraftan geri gönderiyoruz. Bu durum bizi farklı bir yere götürebilir. Oldu oldu, olmadı kapıları açmak zorunda kalırız. Bir yere kadar bu işe katlandık, katlanıyoruz. Bu yükü sadece biz mi çekeceğiz? AB başta olmak üzere dünyadan gelmesi gereken desteği alamadık, bunu almak için kapıları açmak zorunda kalabiliriz.’</b> Ve BM Genel Kurulunda <b>‘Niyetimiz, ilk etapta 30 kilometre derinliğinde ve 480 kilometre uzunluğunda bir barış koridoru tesis ederek uluslararası toplumun desteğiyle burada 2 milyon Suriyelinin iskanını sağlamaktır.’</b> ifadeleri ve diğer bir çok açıklaması bu sözlerimin haklı ve Parti disiplinine uygun olduğunun açık göstergesidir.</p>
      <p>
        <b>Bu bakımdan eğer bu ifadelerimden ötürü disiplin cezası almam söz konusu olacaksa Sayın Cumhurbaşkanımız ve Genel Başkanımızın da aynı hususlardan soruşturulması gerekir ki, bunun da makul, meşru ve mantıklı olmayacağı açıktır.”</b>
      </p>
      <p>
        <b>“TÜRK MİLLİYETÇİSİ OLDUĞU İÇİN İHRAÇ EDİLİRSE AK PARTİ, TÜRKİYE CUMHURİYETİNİN ANA KURULUŞ İLKELERİNDEN BİRİNİ DIŞLAMIŞ OLACAKTIR”</b>
      </p>
      <p>Bakır, savunmasının sonunda şunları kaydetti:</p>
      <p><b>“</b>Ülkemiz siyasetinde de son yıllarda çok kuvvetli bir milliyetçi dip dalga belirgin hale gelmiştir. Bu durum ülkemizin siyasi ve sosyolojik bir gerçeğidir. Hal buyken eğer AK Parti’den bir milletvekili Türk Milliyetçisi olduğu için ihraç edilirse AK Parti, Türkiye Cumhuriyetinin ana kuruluş ilkelerinden birini dışlamış olacaktır.</p>
      <p>
        <b>Böyle bir olasılık, partimizi dar bir siyasi alana sıkıştırır, toplumsal gerçeklikten uzaklaştırır. Üstelik gelinen noktada bir kadın milletvekili olarak AK Partiden ihraç edilmem, halkımız tarafından “kadınların partimiz içinde siyasi olarak dışlanmasının zirvesi olarak” algılanabilmektedir. Nitekim bu cümleyi bana iki gün önce hiç tanımadığım bir vatandaşımız tarafından yazılmış bir mektuptan aynen aldım.”</b>
      </p>
      <p>
        <b>Odatv.com</b>
      </p>
      <figure>
        <a href="https://odatv.com/reisime-soruyorum-bu-insanlari-kim-milletvekili-seciyor-16111929.html">
          <img src="https://odatv.com/images2/2019_12/2019_12_09/reisime-soruyorum-bu-insanlari-kim-milletvekili-seciyor-16111929_m2.jpg"/>
        </a>
      </figure>
      <figure>
        <a href="https://odatv.com/akpli-vekil-ihrac-ediliyor-18111931.html">
          <img src="https://odatv.com/images2/2019_12/2019_12_09/akpli-vekil-ihrac-ediliyor-18111931_m2.jpg"/>
        </a>
      </figure>
      <figure>
        <a href="https://www.odakitap.com/patlak-ampul-kitabi-ergun-poyraz">
          <img src="https://odatv.com/images2/2019_08/2019_08_29/patlak-ampul.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>56,384 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/akpnin-secim-aski-bu-hale-getirdi-10011909.html"/>
        <a href="https://odatv.com/akpden-kuskunlere-yakin-takip-04011934.html"/>
        <a href="https://odatv.com/akpden-1-ocak-karari-25121812.html"/>
        <a href="https://odatv.com/secim-donemi-geldi-devlet-personeli-akp-icin-calismaya-basladi-27111827.html"/>
        <a href="https://odatv.com/ozel-yasama-mudahale-edilecek-kaygisini-cok-iyi-anliyorum-05111821.html"/>
        <a href="https://odatv.com/akpde-80-belediye-baskani-krizi-01111835.html"/>
        <a href="https://odatv.com/feto-itirafcisi-asker-akpli-belediye-baskaninin-oglunun-adini-verince-ne-oldu-07101802.html"/>
        <a href="https://odatv.com/abdullah-gul-haindir-19081810.html"/>
        <a href="https://odatv.com/akpliler-oyle-bir-yerde-toplanti-yapti-ki-13081855.html"/>
        <a href="https://odatv.com/akpde-yeni-a-takimi-iddiasi-erdogan-bu-isimleri-cizdi-mi-06081847.html"/>
        <a href="https://odatv.com/akp-diyarbakir-aday-tanitim-toplantisinda-kavga-cikti-26051808.html"/>
        <a href="https://odatv.com/akp-cephesinde-degisiklik-yok-1411171200.html"/>
        <a href="https://odatv.com/secimden-once-secimden-sonra-0607151200.html"/>
        <a href="https://odatv.com/organize-isler-bunlar-0812141200.html"/>
        <a href="https://odatv.com/benim-yerimde-erdogan-olsaydi-nasil-karar-verirdi--0810141200.html"/>
        <a href="https://odatv.com/ne-anayasa-ne-hukuk-akpnin-umrunda-0510141200.html"/>
        <a href="https://odatv.com/akpli-vekil-yargi-tanimiyor-0410141200.html"/>
        <a href="https://odatv.com/akpli-milletvekili-buna-da-fransiz-2509141200.html"/>
        <a href="https://odatv.com/akpde-toplu-istifa-2509141200.html"/>
        <a href="https://odatv.com/akpli-vekile-hack-soku-1709141200.html"/>
      </related>
    </article>
  </body>
</html>