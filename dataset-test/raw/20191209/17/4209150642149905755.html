<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Sutra-katanac-na-Vucjak/572784?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="Sutra katanac na Vučjak"/>
    <meta property="og:description" content="BIHAĆ - Izmještanje migranata s lokaliteta Vučjak započeće sutra, potvrdio je danas predsjednik Crvenog križa USK Husein Kličić te je istakao kako je to dogovoreno na juče održanom sastanku predstavnika svih institucija zaduženih za migrantsku krizu."/>
  </head>
  <body>
    <article>
      <h1>Sutra katanac na Vučjak</h1>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author">Zlatan Čekić</a></address>
      <p>BIHAĆ - Izmještanje migranata s lokaliteta Vučjak započeće sutra, potvrdio je danas predsjednik Crvenog križa USK Husein Kličić te je istakao kako je to dogovoreno na juče održanom sastanku predstavnika svih institucija zaduženih za migrantsku krizu.</p>
      <p>"Dogovoreno je da se u ova tri naredna dana okončaju sve aktivnosti u vezi sa zatvaranjem Vučjaka. Trenutno pripremamo sve što je potrebno za trasport, a prevoz migranata dogovoren je za sutra. Trebalo bi da 350 migranata bude prebačeno u kamp Ušivak kod Sarajeva i 150 u kamp kod Mostara. Za srijedu su zakazane aktivnosti u vezi s dezinficiranjem čitavog lokalitata gdje je bio smješten kamp Vučjak i to će uraditi nadležne službe", rekao je Kličić.</p>
      <p>Prema njegovim riječima, u ovom trenutku se ne zna tačno koliko migranata još boravi na tom mjestu, s obzirom na to da se veliki broj njih uputio u zasad nepoznatom pravcu.</p>
      <p>"Ono što je, također, dogovoreno jeste da migranti koji u narednom periodu budu zatečeni bez smještaja na području Bihaća periodično budu prebacivani u novi centar koji će biti formiran u bivšoj kasarni Blažuj kod Sarajeva, koja bi do tada trebalo da bude adaptirana za ove potrebe", kazao je Kičić.</p>
      <p>Premijer USK Mustafa Ružnić je kazao kako će u sklopu pomenutih aktivnosti biti pripremljeni svi sigurnosni aspekti izmještanja migranata, uključujući obezbjeđenje hrane, zdravstvenih timova i policijskih snaga.</p>
      <p>"Izmještanje migranata iz Vučjaka će trajati tri dana i bit će podijeljeno na predradnje, radnje izmještanja i radnje koje će se desiti kasnije. Mi smo zaduženi da operativno pripremimo predradnje. Dogovoreno je to s ministrom sigurnosti Draganom Mektićem", kazao je Ružnić.</p>
      <p>On je potvrdio da će, ukoliko to bude potrebno, zatraži asistenciju prilikom izmještanja migranata prema Ušivku i Salakovcu.</p>
      <p>Šef Međunarodne organizacije za migracije u Bosni i Hercegovini i subregionalni koordinator za zapadni Balkan Peter van der Auveraert je kazao da je izmještanje migranata iz kampa Vučjak prvi korak ka smanjivanju pritiska na Unsko-sanski kanton.</p>
      <p>"Izdvojeno je 40 miliona eura. Dosad je 92 posto potrošeno na humanitarnu pomoć, renoviranje i održavanje zgrade, hranu, odjeću, higijenske potrepštine i psiho-socijalnu zaštitu", rekao je on, dodavši da je međunarodna zajednica davala podršku institucijama.</p>
      <p>Podsjećamo da je prihvatni kamp Vučjak formiran tokom proteklog ljeta i da je nekoliko stotina migranata tamo svakodnevno boravilo pod šatorima i u vrlo teškim uslovima.</p>
      <p>Njihov boravak na tom mjestu postao je nemoguć u zimskim uslovima, zbog čega su domaće i mađunarodne institucije neprestano vršile pritisak da se on zatvori.</p>
    </article>
  </body>
</html>