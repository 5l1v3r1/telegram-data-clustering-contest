<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916474"/>
    <meta property="og:site_name" content="Dnevnik"/>
    <meta property="article:published_time" content="2019-12-09T17:20:00+00:00"/>
    <meta property="og:title" content="Trikratni umor čaka tretjo sodbo"/>
    <meta property="og:description" content="Alexander Žlender se bo soočil še s tretjo izrečeno prvostopenjsko sodbo zaradi domnevne vloge v okrutnem beograjskem zločinu pred več kot 26 leti."/>
  </head>
  <body>
    <article>
      <h1>Trikratni umor čaka tretjo sodbo</h1>
      <address><time datetime="2019-12-09T17:20:00+00:00">09 Dec 2019, 17:20</time> by <a rel="author">Tomaž Klipšteter</a></address>
      <p>
        <b>Alexander Žlender se bo soočil še s tretjo izrečeno prvostopenjsko sodbo zaradi domnevne vloge v okrutnem beograjskem zločinu pred več kot 26 leti.</b>
      </p>
      <p>Dejstvo, da je sodnica Andreja Lukeš razpisala narok v eni izmed manjših razpravnih dvoran, je napovedovalo, da je spodletel njen načrt. Za izvedbo videokonference, prek katere je Lukeševa hotela zaslišati pričo iz Srbije, je namreč opremljena zgolj velika dvorana v pritličju mariborskega okrožnega sodišča. Videokonferenca je odpadla, ker srbskim pravosodnim in varnostnim organom ni uspelo izslediti priče Miloša Bjelice, čigar zaslišanje terja obramba obtoženega Alexandra Žlendra. Srbi prav tako nimajo uporabnih informacij, kje bi Bjelica utegnil biti. Sodni postopek se je tako znašel tik pred izrekom nove sodbe Žlendru, obtoženemu napeljevanja k trojnem umoru. Vendar si je Lukeševa še »kupila« nekaj časa. Pred razglasitvijo sodbe namerava na glas prebrati večino obsežnega sodnega spisa.</p>
      <h3>Obremenjuje ga trikratni morilec</h3>
      <p>V spisu je podrobno opisana Žlendrova domnevna vloga v okrutnem zločinu, ki se je v središču Beograda zgodil 9. oktobra 1993. Srbsko sodišče je že zdavnaj pravnomočno razčistilo, da je 37-letnega podjetnika Nebojšo Salatića, njegovo 23-letno partnerico in 17-letnega nečaka ustrelil Radovan Joksić. Storilec je priznal trojni umor, srbsko sodišče ga je obsodilo na maksimalno, 40-letno zaporno kazen. Joksić vztraja, da je bil zgolj poslušni izvrševalec ukazov. Organizator zločina, v katerem so si obetali bogat roparski izkupiček, naj bi bil tedaj 21-letni Slovenec Alexander Žlender - Saša. Srbija ga je iskala kar 18 let. Mednarodna tiralica je Slovenca dosegla šele leta 2011 v Bistrici ob Dravi.</p>
      <p>Ali drži Joksićev očitek, mariborskemu sodišču doslej ni uspelo dokončno razčistiti. Proces se zato vleče že šesto leto. Zaradi napeljevanja k trojnemu umoru je bil Žlender najprej oproščen, v ponovljenem postopku ga je Lukeševa marca letos obsodila na 15-letno zaporno kazen. Nato je bila – zaradi nejasnosti in nasprotij v izreku – razveljavljena tudi ta sodba.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913972/kronika/zlendru-za-sodelovanje-pri-trojnem-umoru-v-beogradu-sodijo-ze-tretjic"/>
        <a href="https://www.dnevnik.si/1042877036/kronika/v-drugem-sojenju-alexandru-zlendru-obsodilna-sodba"/>
      </related>
    </article>
  </body>
</html>