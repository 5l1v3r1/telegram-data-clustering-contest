<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/osiem-nowych-pociagow-wyjedzie-na-tory-w-naszym-regionie-podpisano-umowe-na-ich-dostawe/"/>
    <meta property="og:site_name" content="lublin112.pl"/>
    <meta property="article:published_time" content="2019-12-09T17:11:00+00:00"/>
    <meta property="og:title" content="Osiem nowych pociągów wyjedzie na tory w naszym regionie. Podpisano umowę na ich dostawę"/>
    <meta property="og:description" content="Najstarsze elektryczne zespoły trakcyjne serii EN57, które kursują po naszym regionie, zostaną wymienione na nowoczesne składy. Dzisiaj podpisano umowę na ich dostawę."/>
  </head>
  <body>
    <article>
      <h1>Osiem nowych pociągów wyjedzie na tory w naszym regionie. Podpisano umowę na ich dostawę</h1>
      <address>
        <time datetime="2019-12-09T17:11:00+00:00">09 Dec 2019, 17:11</time>
      </address>
      <p>
        <b>Najstarsze elektryczne zespoły trakcyjne serii EN57, które kursują po naszym regionie, zostaną wymienione na nowoczesne składy. Dzisiaj podpisano umowę na ich dostawę.</b>
      </p>
      <p>W poniedziałek w Urzędzie Marszałkowskim Województwa Lubelskiego podpisana umowa na dostawę ośmiu elektrycznych zespołów trakcyjnych. Pociągi dostarczy polskie przedsiębiorstwo Newag. Będą to dwuczłonowe pojazdy, które mają zostać skierowane do obsługi ruchu regionalnego na liniach zelektryfikowanych. Każdy z nich będzie wyposażony m.in. w nowoczesne, oszczędne zespoły napędowe zapewniające prędkość do 160 km/h oraz urządzenia Europejskiego Systemu Zarządzania Ruchem Kolejowym.</p>
      <p>Przestrzeń pasażerska zaoferuje m. in. specjalną strefę do przewozu większego bagażu oraz rowerów, wygodne i ergonomiczne fotele pasażerskie, wydajne układy klimatyzacji, dostęp do Internetu oraz do gniazd elektrycznych i USB zasilających urządzenia mobilne. Dzięki nowoczesnemu systemowi informacji pasażerskiej, pasażerowie otrzymają niezbędne informacje o podróży, które będą prezentowane na wysokiej jakości wyświetlaczach i monitorach. Bezpieczeństwo podróży zapewni pełny monitoring wnętrz i otoczenia. Ponadto każdy z dostarczanych pojazdów zostanie wyposażony w defibrylator AED.</p>
      <p>Pociągi będą też przystosowane dla pasażerów o ograniczonej mobilności. Oprócz przestrzeni dla wózków inwalidzkich zamontowane zostaną rampy wjazdowe lub windy, w strefie wejściowej a także znacznej części w środku, będzie w nich niska podłoga. Do tego wygodne toalety, system poręczy i oznaczeń, specjalne urządzenia dla pasażerów niedosłyszących i inne udogodnienia.</p>
      <p>Zgodnie z założeniem, nowe elektryczne zespoły trakcyjne mają przyczynić się do zmiany wizerunku transportu kolejowego w naszym regionie, a także podnieść jego atrakcyjność w codziennych podróżach. Pojazdy zastąpią najstarsze elektryczne zespoły trakcyjne serii EN57 eksploatowane na trasach: Siedlce – Łuków – Terespol, Dęblin – Lublin – Chełm, Łuków – Dęblin oraz Świdnik Miasto – Lublin Airport. Dodatkowo po zakończeniu elektryfikacji linii kolejowej Lublin – Stalowa Wola – Rozwadów będą mogły kursować do Stalowej Woli i Rzeszowa. Każdy z nich będzie się mógł poruszać z prędkością 160 km/h.</p>
      <p>Kontrakt przewiduje, że wszystkie pojazdy muszą zostać dostarczone w ciągu 24 miesięcy. Umowa opiewa na kwotę ponad 146 mln zł. Co więcej, zapisano w niej, że istnieje możliwość rozszerzenia zamówienia z ośmiu do dziesięciu sztuk. Decyzje o zwiększeniu dostaw mogą być podejmowane w ciągu 12 miesięcy od podpisania umowy.</p>
      <figure>
        <img src="https://www.lublin112.pl/wp-content/uploads/2019/12/156-1-1280x854.jpg"/>
      </figure>
      <figure>
        <img src="https://www.lublin112.pl/wp-content/uploads/2019/12/157-2-1280x854.jpg"/>
      </figure>
      <p>(fot. Piotr Wójcik/UMWL)</p>
    </article>
  </body>
</html>