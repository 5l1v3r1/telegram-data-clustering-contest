<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/12/09/ujabb-durva-eset-nemetorszagban-most-egy-rendor-az-aldozat"/>
    <meta property="og:site_name" content="infostart"/>
    <meta property="article:published_time" content="2019-12-09T17:53:00+00:00"/>
    <meta property="og:title" content="Újabb durva eset Németországban, most egy rendőr az áldozat"/>
    <meta property="og:description" content="Újabb súlyos, erőszakos bűncselekmény okoz felháborodást a németországi Bajorországban, ahol a hét végén egy tűzoltót vertek agyon tizenévesek, hétfőn pedig hátulról leszúrtak egy rendőrt."/>
  </head>
  <body>
    <article>
      <h1>Újabb durva eset Németországban, most egy rendőr az áldozat</h1>
      <address><time datetime="2019-12-09T17:53:00+00:00">09 Dec 2019, 17:53</time> by <a rel="author">Infostart / MTI</a></address>
      <h3>Újabb súlyos, erőszakos bűncselekmény okoz felháborodást a németországi Bajorországban, ahol a hét végén egy tűzoltót vertek agyon tizenévesek, hétfőn pedig hátulról leszúrtak egy rendőrt.</h3>
      <p>Az újabb eset kora reggel történt a müncheni főpályaudvaron, az áldozat egy 30 éves rendőr, aki egy kollégájával járőrözött, és éppen igazoltattak egy embert, amikor</p>
      <blockquote>a támadó minden előzmény nélkül, hátulról rárontott.</blockquote>
      <p>A védőmellény felett, a nyak és a váll tájékán szúrt, a kés pengéje nyolc centiméter mélyen hatolt a rendőr testébe. A késelőt elfogták, az áldozatot kórházba szállították és megoperálták, súlyos, de nem életveszélyes állapotban van.</p>
      <p>A támadó egy 23 éves müncheni illetőségű német állampolgár. A hatóságok már ismerték, de nem bűncselekmények, hanem feltűnő viselkedése miatt.</p>
      <blockquote>Indítéka egyelőre ismeretlen, ideológia háttérre utaló elemek nem kerültek elő az ügyben.</blockquote>
      <p>Ez a "brutális és értelmetlen bűncselekmény rettenetes módon mutatja meg, hogy az erőszaknak mennyire magas szintjével szembesülnek rendőreink" - nyilatkozott Joachim Herrmann tartományi belügyminiszter.</p>
      <p>A hétfői müncheni és a napokban történt augsburgi eset is azt mutatja, hogy jelentéktelen apróságok fajulnak erőszakba az utcákon, tereken. Ez a jelenség mindenkit megrémiszt, és mindent meg kell tenni azért, hogy "feltartóztassuk az erőszakot a közterületeken" - fejtette ki a Keresztényszociális Unió (CSU) politikusa a Bayerischer Rundfunk tartományi közszolgálati médiatársaság beszámolója szerint.</p>
      <p>Augsburgban egy tizenévesekből álló csoport rontott rá egy 49 éves tűzoltóra, aki feleségével és egy baráti házaspárral tartott hazafelé péntek este, miután meglátogatták a belvárosi karácsonyi vásárt. Az erőszakot szóváltás előzte meg, az áldozat a fejére mért ütésektől elesett és elveszítette az eszméletét.</p>
      <p>A túlerőben lévő hétfős csoport támadásában súlyos arcsérülést szenvedett a másik házaspár férfi tagja is. A támadók elmenekültek, a mentők sikertelenül próbálták újraéleszteni az áldozatot, aki a helyszínen meghalt.</p>
      <p>A fő gyanúsítottat és egyik társát még vasárnap elfogták, hétfő délutánra pedig mind a hét fiatalember rendőri őrizetbe került. Térfigyelő kamerák felvételei alapján azonosították őket. A 17 éves, augsburgi születésű német-török-libanoni állampolgárságú fő gyanúsított ellen emberölés és súlyos testi sértés, 17 és 19 év közötti társaik ellen emberölés és súlyos testi sértésben bűnrészesség gyanúja miatt indítottak eljárást.</p>
      <p>A hat további gyanúsított is augsburgi születésű, egyikük olasz állampolgár, a többiek német állampolgársággal és más állampolgársággal is rendelkeznek.</p>
    </article>
  </body>
</html>