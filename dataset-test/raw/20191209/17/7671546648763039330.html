<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916472"/>
    <meta property="og:site_name" content="Dnevnik"/>
    <meta property="article:published_time" content="2019-12-09T17:10:00+00:00"/>
    <meta property="og:title" content="Ob začetku vrha o Ukrajini v Kijevu več sto protestnikov"/>
    <meta property="og:description" content="Ob vrhu o Ukrajini, ki se je popoldne začel v Parizu, v Kijevu vztraja več sto protestnikov proti ruskim vplivom na vzhodu Ukrajine in za uveljavitev mirovnega načrta iz leta 2015. V Parizu so se na vrhu zbrali voditelji Francije, Nemčije, Rusije in Ukrajine."/>
  </head>
  <body>
    <article>
      <h1>Ob začetku vrha o Ukrajini v Kijevu več sto protestnikov</h1>
      <address><time datetime="2019-12-09T17:10:00+00:00">09 Dec 2019, 17:10</time> by <a rel="author">STA</a></address>
      <p>
        <b>Ob vrhu o Ukrajini, ki se je popoldne začel v Parizu, v Kijevu vztraja več sto protestnikov proti ruskim vplivom na vzhodu Ukrajine in za uveljavitev mirovnega načrta iz leta 2015. V Parizu so se na vrhu zbrali voditelji Francije, Nemčije, Rusije in Ukrajine.</b>
      </p>
      <p>Protestniki v Kijevu so sporočili, da bodo počakali na odločitve, ki jih bodo sprejeli na vrhu, in se nato odločili o nadaljnjih akcijah. Že v nedeljo so se v središču Kijeva zbrali protestniki, več sto jih je tam vztrajalo do danes. Ukrajinskega predsednika <b>Volodimirja Zelenskega</b> so opozorili, naj ne prestopi skrajne meje v pogajanjih.</p>
      <p>Zelenski se danes v Parizu prvič od izvolitve sestaja z ruskim predsednikom Vladimirjem Putinom. V okviru normandijskega formata bodo najprej skupaj s francoskim predsednikom <b>Emmanuelom Macronom</b> in nemško kanclerko <b>Angelo Merkel</b> razpravljali o končanju krize na vzhodu Ukrajine. Nato pa je napovedano tudi srečanje na štiri oči med Zelenskim in Putinom.</p>
      <p>Voditelji bodo predvidoma govorili o sporazumu iz Minska, njegovi implementaciji in morebitnih spremembah sporazuma. Posredno pa bodo reševali vprašanje, kdo bo v prihodnje nadzoroval območje na vzhodu Ukrajine, ki je že pet let prizorišče spopadov med proruskimi separatisti in ukrajinskimi silami.</p>
      <p>Zelenski išče mirno rešitev, ki bi vodila v ponovno integracijo v ukrajinska ozemlja, medtem ko želi Moskva obdržati vpliv na vzhodu Ukrajine. Zelenski je tako na vsak način skušal organizirati srečanje na najvišji ravni in če mu ne bo uspelo v Parizu doseči oprijemljivega napredka, bo to zanj notranjepolitični neuspeh, kar se bo poznalo že na tako upadajoči podpori, ocenjuje avstrijska tiskovna agencija APA.</p>
      <p>Po oceni višjega nemškega diplomata kljub pogajanjem verjetno še ne bodo odpravili evropskih sankcij proti Rusiji, poroča nemška tiskovna agencija dpa.</p>
      <p>Pred vrhom so danes z ruskega notranjega ministrstva sporočili, da so v sedmih mesecih 125.000 ljudem na vzhodu Ukrajine podelili rusko državljanstvo, prejeli so sicer več kot 160.000 prošenj.</p>
      <p>Srečanje v Parizu bo izkoristila tudi Merklova, ki se namerava s Putinom sestati na štiri oči. Predvidoma bo v ospredju pogovorov umor Gruzijca v Berlinu v avgustu. Berlin namreč sumi, da naj bi za umorom stala Moskva, zadeva pa je zaostrila odnose med državama. Danes je nemška vlada ponovila poziv Moskvi, naj pomaga pri preiskavi umora.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042910265/svet/foto-na-tisoce-protestnikov-v-kijevu-proti-posebnemu-statusu-separatisticnih-regij"/>
        <a href="https://www.dnevnik.si/1042873862/svet/ukrajinci-se-spominjajo-zrtev-protestov-na-trgu-majdan"/>
      </related>
    </article>
  </body>
</html>