<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813740/%D8%A8%D8%A7%D8%B2%D8%AF%DB%8C%D8%AF-%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%A7%D9%87%D9%88%D8%A7%D8%B2-%D8%A7%D8%B2-%D9%86%DB%8C%D8%B1%D9%88%DA%AF%D8%A7%D9%87-%D8%B1%D8%A7%D9%85%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T17:25:29+00:00"/>
    <meta property="og:title" content="بازدید امام جمعه اهواز از نیروگاه رامین"/>
    <meta property="og:description" content="ایسنا/خوزستان نماینده ولی فقیه در خوزستان امروز، ۱۸ آذرماه از نیروگاه رامین اهواز بازدید کرد."/>
  </head>
  <body>
    <article>
      <h1>بازدید امام جمعه اهواز از نیروگاه رامین</h1>
      <address><time datetime="2019-12-09T17:25:29+00:00">09 Dec 2019, 17:25</time> by <a rel="author">مونا چراغی</a></address>
      <p>ایسنا/خوزستان نماینده ولی فقیه در خوزستان امروز، ۱۸ آذرماه از نیروگاه رامین اهواز بازدید کرد.</p>
      <p>حجت الاسلام و المسلمین سیدمحمد نبی موسوی فرد امروز ۱۸آذرماه در حاشیه بازدید از نیروگاه رامین در جمع خبرنگاران اظهار کرد: وقتی انسان به معارف دینی با تدبر نگاه می کند، در می یابد که پس از عبادت خداوند، هیچ عملی مانند خدمت به مردم نیست و در این زمینه مردم مسلمان و به ویژه شیعیان جایگاه خاصی دارند.</p>
      <p>وی افزود: خدماتی که مجموعه نیروگاه رامین در خوزستان ارائه می کند، یکی از مصادیق خدمت به خلق است. در هوای گرم تابستان در خوزستان که سیستم های خنک کننده حکم اکسیژن را برای مردم دارند، اگر خدمات مجموعه نیروگاه رامین نبود قطعا شرایط زندگی بسیار دشوار می شد.</p>
      <p>امام جمعه اهواز با بیان اینکه در زندگی امروزی مردم به ویژه در خوزستان، جایگاه برق به اکسیژن نزدیک است، تصریح کرد: شرایط دشواری را که کارکنان نیروگاه به ویژه در زمان تابستان در خوزستان تحمل می کنند بیانگر خدمات شایسته این مجموعه به مردم است و باید از زحمات ارزشمند همه افراد در این مجموعه تشکر کرد.</p>
      <p>موسوی فرد عنوان کرد: نکاتی در خصوص برخی از مسایل در مجموعه نیروگاه رامین اهواز وجود دارد که تلاش خواهیم کرد تا این مطالبات برطرف و مشکلات حل شود.</p>
      <p>به گزارش ایسنا، امروز، ۱۸ آذرماه امام جمعه اهواز از بخش‌های مختلف نیروگاه بازدید و از نزدیک مشکلات کارگران و نیروهای مختلف نیروگاه را بررسی کرد. همچنین در این بازدید در نشست با مدیرعامل و هیات مدیره نیروگاه رامین، آخرین وضعیت نیروگاه و موانع پیش روی آن ها ارایه شد.</p>
      <p>انتهای پیام</p>
    </article>
  </body>
</html>