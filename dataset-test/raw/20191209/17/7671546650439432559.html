<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916477"/>
    <meta property="og:site_name" content="Dnevnik"/>
    <meta property="article:published_time" content="2019-12-09T17:50:00+00:00"/>
    <meta property="og:title" content="Incidenti v Piranskem zalivu se nadaljujejo vsakodnevno"/>
    <meta property="og:description" content="Incidenti v Piranskem zalivu se tudi praktično dve leti po sicer enostranski slovenski implementaciji arbitražne odločitve o meji s Hrvaško nadaljujejo vsakodnevno, so danes sporočili iz vladnega urada za komuniciranje (Ukom). Letos je bilo celo za četrtino več vplutij hrvaških policijskih čolnov v slovensko morje kot lani."/>
  </head>
  <body>
    <article>
      <h1>Incidenti v Piranskem zalivu se nadaljujejo vsakodnevno</h1>
      <address><time datetime="2019-12-09T17:50:00+00:00">09 Dec 2019, 17:50</time> by <a rel="author">STA</a></address>
      <p>
        <b>Incidenti v Piranskem zalivu se tudi praktično dve leti po sicer enostranski slovenski implementaciji arbitražne odločitve o meji s Hrvaško nadaljujejo vsakodnevno, so danes sporočili iz vladnega urada za komuniciranje (Ukom). Letos je bilo celo za četrtino več vplutij hrvaških policijskih čolnov v slovensko morje kot lani.</b>
      </p>
      <p>V letošnjem letu je policija do 1. decembra obravnavala 1191 vplutij hrvaških varnostnih organov. V enakem obdobju lani pa 939, so sporočili iz Ukoma.</p>
      <p>Policija je od slovenske uveljavitve arbitražne razsodbe 29. decembra 2017 pa do konca letošnjega novembra obravnavala tudi 579 nedovoljenih prehodov meje s strani hrvaških ribičev, za katere so bili oziroma še bodo izdani plačilni nalogi. Kot so pojasnili, je bilo sodišču posredovano 72 zadev, od tega jih je 23 že pravnomočnih in je že mogoča izvršba.</p>
      <p>Kršitve hrvaških ribičev vztrajno beleži tudi slovenski ribiški inšpektorat. Od uveljavitve sodbe (27. december 2017) je ribiška inšpekcija obravnavala 1478 zadev, ko so hrvaški ribiči nedovoljeno lovili v slovenskem morju. Od tega so v lanskem letu zabeležili 781 primerov kršitev, letos pa do 23. oktobra 697 primerov kršitev. Do konca leta pa pričakujejo, da bo kršitev še več kot lani.</p>
      <p>Na Ukomu ob tem poudarjajo, da je bila o vseh primerih v skladu z uredbami EU obveščena tudi Evropska komisija.</p>
      <p>Ribiški inšpektorat je do sedaj izdal 138 plačilnih nalogov z globo in 115 prekrškovnih odločb z globo, skupno torej 253 glob. Vse izrečene globe skupaj znašajo 216.300 evrov.</p>
      <p>Na vse izdane globe so se hrvaški ribiči pritožili, o njihovih pritožbah pa odloča okrajno sodišče v Kopru. Doslej je pravnomočno odločilo v 99 zadevah. V vseh primerih je potrdilo odločitev ribiške inšpekcije, navaja Ukom.</p>
      <p>Odvetnik Miha Kozinc, ki zastopa hrvaške ribiče, je na sodbe sodišča v 13 primerih vložil napovedi za varstvo zakonitosti, čemur pa vrhovno državno tožilstvo ni sledilo in se je odločilo, da zahtev ne vloži. S tem so izčrpana pravna sredstva v Republiki Sloveniji, so še sporočili iz Ukoma.</p>
      <p>Pet zadev je tudi že poslanih na okrajno sodišče v Celju v izterjavo. Kozinc je sicer na ustavno sodišče vložil tudi zahtevo za ustavno presojo.</p>
      <p>Hrvaški Glas Istre je sicer danes poročal, da je doslej približno 20 hrvaških ribičev z območja Savudrije zaradi nedovoljenega prestopanja slovenske meje v Piranskem zalivu dobilo več kot 2000 kazni v skupnem znesku več kot milijon evrov. Med drugim hrvaški ribiči napovedujejo tudi nadaljevanje iskanje pravice na Evropskem sodišču za človekove pravice v Strasbourgu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916638/slovenija/pravobranilec-pikamae-sodisce-eu-ni-pristojno-za-obravnavo-slovenske-tozbe-proti-hrvaski"/>
      </related>
    </article>
  </body>
</html>