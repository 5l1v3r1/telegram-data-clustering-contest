<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_kormanytamogatas_erdely_szinhaz_tarsulat_eloterjesztes_kultura_torvenycsomag"/>
    <meta property="og:site_name" content="HVG.hu"/>
    <meta property="article:published_time" content="2019-12-09T17:33:00+00:00"/>
    <meta property="og:title" content="A kormány elkezdte megtömni az erdélyi színházak zsebeit"/>
    <meta property="og:description" content="Miközben itthon a kulturális életet érintő törvénymódosítás miatt tüntetnek."/>
  </head>
  <body>
    <article>
      <h1>A kormány elkezdte megtömni az erdélyi színházak zsebeit</h1>
      <address><time datetime="2019-12-09T17:33:00+00:00">09 Dec 2019, 17:33</time> by <a rel="author">hvg.hu</a></address>
      <p>
        <b>Miközben itthon a kulturális életet érintő törvénymódosítás miatt tüntetnek.</b>
      </p>
      <p>Miközben itthon a parlament viharos gyorsasággal készül megszavazni a kulturális életet átalakító kormányzati előterjesztést, <a href="https://hvg.hu/itthon/20191209_Szinhaz_torveny_tuntetes_katona_percrol_percre">emiatt pedig tüntetés is zajlik</a>, a kormány a <i><a href="https://magyarhang.org/kulfold/hataron_tul/2019/12/09/hirtelen-elkezdtek-onteni-a-magyar-kozpenzt-az-erdelyi-szinhazakra/">Magyar Hang</a></i> szerint elkezdte önteni a pénzt az erdélyi társulatokra.</p>
      <blockquote>A lap úgy tudja, a határon túli teátrumok ezekben a napokban kaptak vagy kapnak értesítést arról, mekkora támogatásra jogosultak.</blockquote>
      <p>A cikk szerint a támogatások mértékéről Kelemen Hunor RMDSZ-elnök döntött, a pénz pedig a Bethlen Gábor Alapon keresztül ment ki Erdélybe.</p>
      <p>A Kolozsvári Állami Magyar Színház 140 millió forintot, a csíkszeredai, váradi és szatmári társulatok 130-130 millió forintot, a sepsiszentgyörgyiek viszont 180 milliót kapnak, Székelyudvarhely és Gyergyószentmiklós színházainak viszont csak 70-70 millió forint jut. A temesvári Csíky Gergely Állami Magyar Színháznak is jut pénz, 80 millió forint.</p>
      <blockquote>Sepsiszentgyörgy amúgy is jól jár, itt ugyanis nem a helyi adófizetők pénzén, hanem a magyar állam támogatásával épül egy 4 milliárd forintba kerülő új kulturális központ, amely helyet ad majd többek között a Tamási Áron Színháznak is.</blockquote>
      <p>A kevésbé szerencsések közé tartozik a marosvásárhelyi Nemzeti Színház társulata, ők egyetlen forintot sem kaptak most. A <i>Magyar Hang</i> szerint a döntést állítólag nem szakmai alapon, nézőszám vagy a bemutatott produkciók száma alapján hozták meg, hanem valamilyen ismeretlen szempontrendszer szerint.</p>
      <related>
        <a href="https://hvg.hu/itthon/20191209_Beleirtak_a_Gotharugyet_a_szinhazakrol_szolo_torvenyjavaslatba"/>
        <a href="https://hvg.hu/itthon/20191209_Szinhaz_torveny_tuntetes_katona_percrol_percre"/>
      </related>
    </article>
  </body>
</html>