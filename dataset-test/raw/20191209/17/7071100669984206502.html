<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615061,niemcy-szop-pracz-zastrzelony-jarmark-bozonarodzeniowy.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T17:50:00+00:00"/>
    <meta property="og:title" content="Pijany szop pracz zastrzelony na Jarmarku Bożonarodzeniowym w Erfurcie"/>
    <meta property="og:description" content="Szop pracz stał się sensacją Jarmarku Bożonarodzeniowego w Erfurcie. Jak informują naoczni świadkowie, zataczał się i przewracał - prawdopodobnie był pod wpływem alkoholu. Zwierzę przypłaciło jednak wyprawę na jarmark życiem. Odstrzelił je łowczy miejski."/>
  </head>
  <body>
    <article>
      <h1>Pijany szop pracz zastrzelony na Jarmarku Bożonarodzeniowym w Erfurcie</h1>
      <h2>Szop pracz stał się sensacją Jarmarku Bożonarodzeniowego w Erfurcie. Jak informują naoczni świadkowie, zataczał się i przewracał - prawdopodobnie był pod wpływem alkoholu. Zwierzę przypłaciło jednak wyprawę na jarmark życiem. Odstrzelił je łowczy miejski.</h2>
      <address>
        <time datetime="2019-12-09T17:50:00+00:00">09 Dec 2019, 17:50</time>
      </address>
      <figure>
        <img src="https://s8.dziennik.pl/pliki/12798000/12798409-szop-pracz-900-551.jpg"/>
        <figcaption>Szop pracz / Shutterstock</figcaption>
      </figure>
      <p>Redakcja Dziennik.pl</p>
      <p><i>Szop pracz znajduje się na unijnej liście gatunków inwazyjnych. Zgodnie z rozporządzeniem UE jego rozprzestrzenianie się powinno być ograniczone. Stąd odstrzał </i>- oznajmił w poniedziałek rzecznik władz Erfurtu Daniel Baumbach. Do zdarzenia doszło w sobotę.</p>
      <p><i>Szopy pracze stanowią zagrożenie dla rodzimych gatunków węży, czy ptaków. Mogą też przenosić niebezpieczne choroby </i>- tłumaczył.</p>
      <p>Jeszcze w niedzielę jednak straż pożarna, która zajęła się niecodziennym gościem z jarmarku twierdziła, że trafi on do schroniska dla zwierząt.</p>
      <p>Po tym, jak <a href="https://wiadomosci.dziennik.pl/">wiadomość</a> o <b>odstrzale </b>trafiła do mediów, strażacy w Erfurice odbierali <a href="https://serwisy.gazetaprawna.pl/nowe-technologie/dzial/urzadzenia-mobilne">telefony</a> z wyzwiskami. Również w mediach społecznościowych toczyły się ostre dyskusje.</p>
      <p><b>Niemieccy ekolodzy</b> tymczasem od dawna opowiadają się za stanowczym ograniczeniem populacji szopa pracza - również przez myśliwych. Zdają sobie jednocześnie sprawę, że "jest to syzyfowa praca" - jak mówi rzecznik Związku Ochrony Przyrody (NABU) Juergen Ehrhardt.</p>
      <p>Na wschodzie Niemiec i w Hesji szopy pracze stały się prawdziwą <b>plagą</b>. Nie mają one tam naturalnych wrogów i nie są wybredne jeśli chodzi o jadłospis: wyjadają zarówno jajka z ptasich gniazd, jak i hamburgery ze śmietników. Są zagrożeniem dla wielu rodzimych gatunków. Ptaki prowadzące naziemny tryb życia nie mają z nimi szans. Jednak szopy potrafią doskonale pływać i wspinać się przez co nawet żurawie i orły nie mogą czuć się bezpiecznie.</p>
      <p>W 1934 roku dwie pary szopów praczy sprowadzone z USA zostały wypuszczone na wolność w okolicach Kassel w Hesji. Miały urozmaicić miejscową faunę. Dziesięć lat później 50 osobników uciekło z farmy zwierząt futerkowych, którą trafiła bomba w okolicach Berlina. Obecnie ich populacja jest szacowana na około 1,5 mln. W sezonie łowieckim 2017/2018 myśliwi nad Renem odstrzelili 170 tys. szopów.</p>
    </article>
  </body>
</html>