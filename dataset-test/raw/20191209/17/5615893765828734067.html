<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/eurobarometru-coruptia-indicata-ca-problema-de-majoritatea-companiilor-din-romania-cel-mai-ridicat-procent-in-ue-19193744"/>
    <meta property="og:site_name" content="Profit.ro"/>
    <meta property="article:published_time" content="2019-12-09T17:00:00+00:00"/>
    <meta property="og:title" content="Eurobarometru: Corupția, indicată ca problemă de majoritatea companiilor din România. Cel mai ridicat procent în UE"/>
    <meta property="og:description" content="Majoritatea companiilor din România se confruntă cu probleme din cauza corupției și cred că actele de corupție nu sunt pedepsite în mod adecvat, potrivit unui sondaj Eurobarometru."/>
  </head>
  <body>
    <article>
      <h1>Eurobarometru: Corupția, indicată ca problemă de majoritatea companiilor din România. Cel mai ridicat procent în UE</h1>
      <address><time datetime="2019-12-09T17:00:00+00:00">09 Dec 2019, 17:00</time> by <a rel="author">Florentina Dragu</a></address>
      <p>
        <b>Majoritatea companiilor din România se confruntă cu probleme din cauza corupției și cred că actele de corupție nu sunt pedepsite în mod adecvat, potrivit unui sondaj Eurobarometru.</b>
      </p>
      <p>88% dintre companiile participante la sondaj consideră corupția ca fiind o problemă atunci când fac afaceri în România, cel mai ridicat procent la nivelul Uniunii Europene, se arată în sondajul publicat de Comisia Europeană cu ocazia Zilei Internaționale împotriva Corupției.</p>
      <p>Aproape toate companiile (97%) sunt de părere că faptele de corupție sunt foarte răspândite în România, în topul celor mai des întâlnite practici situându-se darea sau luarea de mită (51%), fraudele fiscale sau neplata TVA (38%), precum și comisioanele ilicite (32%) și sponsorizările unor partide politice în schimbul atribuirii de contracte publice (30%).</p>
      <p>În UE, 63% dintre companii cred că actele de corupție sunt foarte răspândite, însă doar 37% consideră corupția o problemă în calea afacerilor proprii. Cele mai multe companii sunt sceptice în privința abordării problemei corupției de către autoritățile naționale.</p>
      <p>La sondajul realizat în perioada septembrie-octombrie au participat peste 7.700 de companii, dintre care 300 din România.</p>
      <p>Printre problemele cu care se confruntă companiile din România se numără imprevizibilitatea legislativă, 96% dintre participanții la sondaj declarându-se nemulțumiți de politicile care se schimbă rapid, față de o medie de 63% la nivelul UE.</p>
      <p>Infrastructura slabă și cotele ridicate de impozitare reprezintă o problemă pentru 93% și, respectiv 82%, dintre afaceriștii din România, 89% dintre companii se plâng de birocrația excesivă, iar 84% de clientelismul și nepotismul existent la nivelul instituțiilor.</p>
      <p>Pe de altă parte, doar 4% dintre companiile din România și 5% dintre companiile la nivelul UE au indicat că li s-a cerut cel puțin o dată să facă cadouri sau favoruri în schimbul obținerii unor autorizații sau servicii.</p>
      <figure>
        <img src="https://i0.1616.ro/media/2/2621/33206/19193744/1/eurobarometru-afacericoruptie.jpg?width=585"/>
      </figure>
      <p>
        <a href="https://i0.1616.ro/media/2/2621/33206/19193744/1/eurobarometru-afacericoruptie.jpg">Sursa: Comisia Europeană</a>
      </p>
    </article>
  </body>
</html>