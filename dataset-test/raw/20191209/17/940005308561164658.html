<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/iranul-doreste-zun-schimb-total-de-prizonieri-cu-statele-unite-dupa-ultimele-cooperari.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T17:57:00+00:00"/>
    <meta property="og:title" content="Iranul dorește „un schimb total de prizonieri” cu Statele Unite, după ultimele cooperări"/>
    <meta property="og:description" content="Ministrul de externe iranian Mohammad Javad Zarif a declarat, luni, că Teheranul este pregătit pentru un „schimb total de prizonieri” cu Statele Unite, afirmând că „mingea este acum în terenul SUA”."/>
  </head>
  <body>
    <article>
      <h1>Iranul dorește „un schimb total de prizonieri” cu Statele Unite, după ultimele cooperări</h1>
      <h2>Ministrul de externe iranian Mohammad Javad Zarif a declarat, luni, că Teheranul este pregătit pentru un „schimb total de prizonieri” cu Statele Unite, afirmând că „mingea este acum în terenul SUA”.</h2>
      <address>
        <time datetime="2019-12-09T17:57:00+00:00">09 Dec 2019, 17:57</time>
      </address>
      <p><i>„După ce ne-am luat înapoi ostaticul în această săptămână, suntem deplin pregătiţi pentru un schimb total de prizonieri”</i>, a transmis Zarif de la Istanbul într-un mesaj pe Twitter, potrivit Agerpres.</p>
      <p><i>„Acum mingea este în terenul SUA”</i>, a adăugat el.</p>
      <figure>
        <iframe data-src="https://twitter.com/JZarif/status/1204020179522531331?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>SUA şi Iran au procedat sâmbătă la un schimb de deţinuţi, între iranianul Massoud Soleimani şi americanul Xiyue Wang, într-un rar gest de cooperare între cele două state inamice.</p>
      <p>Xiyue Wang, cercetător la Universitatea Princeton, era încarcerat de trei ani în Iran, iar Massoud Solemani fusese arestat la Chicago în urmă cu peste un an.</p>
      <p>Schimbul a fost făcut în Elveţia.</p>
      <p>Luni, într-o declaraţie distinctă, purtătorul de cuvânt al guvernului de la Teheran, Ali Rabiei, a afirmat că Iranul a căutat întotdeauna <i>'un schimb integral'</i> de deţinuţi cu Statele Unite.</p>
      <p><i>„Suntem pregătiţi să cooperăm pentru returnarea tuturor iranienilor care sunt deţinuţi pe nedrept în America”</i>, a declarat Rabiei, citat de agenţia de stat IRNA.</p>
      <p>El a precizat că schimbul de prizonieri nu este legat de niciun fel de alte discuţii între Iran şi SUA, care ar fi posibile doar după ce Washingtonul ar ridica sancţiunile şi ar reveni în acordul nuclear semnat în 2015.</p>
      <p>Washingtonul a cerut ca Teheranul să-i elibereze pe americanii aflaţi în detenţie în Iran, printre care Siamak şi Baquer Namazi, tată şi fiu, Michael R. White, veteran al Marinei SUA încarcerat anul trecut, şi Robert Levinson, fost agent FBI dat dispărut din 2007.</p>
      <p>Câteva zeci de iranieni sunt încarceraţi în închisori americane, mulţi dintre ei pentru încălcarea regimului de sancţiuni.</p>
      <h3>Trump, mulțumiri la adresa Iranului</h3>
      <p> </p>
      <p>Preşedintele american Donald Trump <a href="https://stirileprotv.ro/stiri/international/donald-trump-transmite-multumiri-iranului-zo-negociere-foarte-corecta.html">a mulţumit Iranului pentru <i>„o negociere foarte corectă”</i></a> în cazul schimbului de deţinuţi intervenit între cele două ţări inamice.</p>
      <p>„Mulţumesc, Iran, pentru o negociere foarte corectă. Vedeţi, putem face o înţelegere împreună!”, a scris preşedintele american pe Twitter, după ce un iranian deţinut în SUA, Massoud Soleimani, şi un american încarcerat în Iran, Xiyue Wang, au fost eliberaţi sâmbătă.</p>
      <p>Sursa: Agerpres</p>
    </article>
  </body>
</html>