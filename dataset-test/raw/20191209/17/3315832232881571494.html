<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fe804fbc9dece8be/incarcatorul-revolutionar-care-alimenteaza-telefonul-laptopul-si-tableta-in-acelasi-timp.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T17:38:05+00:00"/>
    <meta property="og:title" content="Încărcătorul revoluționar care alimentează telefonul, laptopul și tableta în același timp"/>
    <meta property="og:description" content="Încărcătorul e banal și vital în același timp. Dar poate fi schimbat în mai bine? Acest proiect de pe Kickstarter asta încearcă să facă și, deocamdată, promite aproape imposibilul. Oamenii însă cred în planul creatorilor. Pe 10 decembrie va fi finalizată runda de finanțare pe Kickstarter pentru un încărcător care promite că va revoluționa totul. Acesta are, pentru început, o capacitate de 100 wați. Spre comparație, cele mai puternice pentru telefoane sunt la jumătate."/>
  </head>
  <body>
    <article>
      <h1>Încărcătorul revoluționar care alimentează telefonul, laptopul și tableta în același timp</h1>
      <address><time datetime="2019-12-09T17:38:05+00:00">09 Dec 2019, 17:38</time> by <a rel="author">Jurnal.md</a></address>
      <p>
        <b>Încărcătorul e banal și vital în același timp. Dar poate fi schimbat în mai bine? Acest proiect de pe Kickstarter asta încearcă să facă și, deocamdată, promite aproape imposibilul. Oamenii însă cred în planul creatorilor. Pe 10 decembrie va fi finalizată runda de finanțare pe Kickstarter pentru un încărcător care promite că va revoluționa totul. Acesta are, pentru început, o capacitate de 100 wați. Spre comparație, cele mai puternice pentru telefoane sunt la jumătate.</b>
      </p>
      <p>Proiectul a adunat, până acum, peste 2,08 milioane de dolari de la peste 26.400 de oameni. Acesta are două porturi USB clasice și două USB-C, iar promisiunea e că îți poate încărca, în același timp, până la patru dispozitive. Telefon, laptop, tabletă, ceas inteligent – toate pot fi alimentate cu un singur încărcător de priză.</p>
      <p>
        <b>Încărcătorul HyperJuice de pe Kickstarter ar putea fi succesul răsunător sau eșecul previzibil</b>
      </p>
      <p>Hyper promite că încărcătorul HyperJuice 100W GaN va fi tot ce-ți trebuie. Finanțarea e imensă și abia acum încep problemele. Proiectul a fost finanțat pe Kickstarter și, după 10 decembrie, cei care au dat bani vor aștepta produsul. Iar acum încep problemele pentru astfel de inițiative. Producția se poate dovedi cea mai mare piedică.</p>
      <p>În prezent, în stadiul de concept, încărcătorul e un pic mai gros decât un pachet de cărți și ar putea fi cea mai utilă invenție de până acum. Hyper e o companie fondată în urmă cu 14 ani, cu sediul în Silicon Valley și există toate premisele că proiectul va fi o reușită. Dar trebuie să știi despre Kickstarter că nu toate proiectele sunt și finanțate, și realizate. O analiză din 2015 a companiei arăta că doar unul din 10 proiecte finanțate au fost realizate.</p>
      <p>Cei care au finanțat produsul acesta pe Kickstarter au ca promisiune ianuarie 2020 pentru livrare. Bine, aceasta e prima tranșă. Apoi, ar mai fi o tranșă în februarie 2020. La momentul publicării acestui articol mai erau cinci unități la prețul de 60 de dolari (adică cu 40% mai ieftin decât prețul de retail la 100 de dolari). Altfel, mai e loc de finanțat cu 70 de dolari, livrare tot în februarie.</p>
      <p>Hyper promite că poate livra HyperJuice oriunde în lume. Și dacă dai 690 de dolari, primești 10 încărcătoare, livrare în februarie 2020, scrie Playtech.ro.</p>
    </article>
  </body>
</html>