<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23540988-recursul-compensatoriu-pensiile-speciale-principale-cauze-identificate-psd-care-dus-pierderea-alegerilor-europarlamentare-cum-vrea-psd-creasca-electoral.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T17:57:00+00:00"/>
    <meta property="og:title" content="Recursul compensatoriu și pensiile speciale - principale cauze identificate de PSD care au dus la pierderea alegerilor europarlamentare. Cum vrea PSD să crească electoral"/>
    <meta property="og:description" content="Social democrații s-au certat luni în ședința grupurilor parlamentare pe tema pensiilor speciale. O parte dintre parlamentarii PSD nu sunt de acord cu noua conducere a partidului și nu susțin"/>
  </head>
  <body>
    <article>
      <h1>Recursul compensatoriu și pensiile speciale - principale cauze identificate de PSD care au dus la pierderea alegerilor europarlamentare. Cum vrea PSD să crească electoral</h1>
      <address><time datetime="2019-12-09T17:57:00+00:00">09 Dec 2019, 17:57</time> by <a rel="author">Luminita Pirvu</a></address>
      <p><b>Social democrații s-au certat luni în ședința grupurilor parlamentare pe tema pensiilor speciale. O parte dintre parlamentarii PSD nu sunt de acord cu noua conducere a partidului și nu susțin amendarea legii pensiilor speciale. Marcel Ciolacu și apropiații acestora au încercat să-i convingă pe acestia că este necesară o dezbatere publică. <br/></b><b><br/></b>Potrivit surselor citate senatorii Liviu Pop, Cristian Dumitrescu și deputatul Nicoale Bacalbașa au pledat, la ședința grupurilor parlamentare pentru menținerea pensiilor speciale invocând că și parlamentarii europeni au astfel de beneficii după ce își termină mandatul. <br/><br/>În replică, liderul grupului PSD din Camera, Alfred Simonis le-a spus parlamentarilor PSD a pierdut alegerile europarlamentare din cauza "acestor blestemate de pensii speciale".<br/><br/>"Am pierdut alegerile europarlamentare din cauza pensiilor speciale. O prima cauza a eșecului a fost recursul compensatoriu. Chiar dacă l-au votat toți l-am decontat doar noi. Al doilea motiv pentru care am pierdut alegerile sunt aceste blestemate pensii speciale", le-a spus liderul grupului PSD din Camera, Alfred Simonis parlamentarilor social demcorați. <br/><br/>Și președintele PSD, Marcel Ciolacu a pledat pentru o dezbatere publică pe tema pensiilor speciale. "Este necesară o dezbatere în Parlament. Nu sunt de acord cu abrogarea prin asumare și putem să-i atacăm public pe aceasta temă. Nu conducem noi țara ci PNL. Să-i lăsăm să-și asume abrogarea pensiilor speciale și contestam la Curtea Constituțională", le-a spus Ciolacu pesediștilor. <br/><br/>Și Daniel Suciu a vorbit în favoarea dezbaterii în Parlament. "Nu putem ieși din logica electorală pentru că suntem în campanie electorală deja. Dacă un membru PSD iese și spune că susținem pensiile speciale, vă garantez că nu ne mai spală nici zece ape. "<br/><br/>Discuția în spatele ușilor închise a continuat pe strategia pe care o va avea partidul. Președintele Comisiei de Industrii din Camera Deputaților, Iulian Iancu, a venit cu o propunere inedită, abrogarea OUG 114. Iancu le-a spus pesediștior că dacă votează pentru abrogarea OUG 114 PNL s-ar confrunta cu o creștere a prețurilor la gaze și energie între 28-30%. <br/><br/>"Toți oamenii vor simți în buzunare creșterea prețurilor la energie, vor fi majorări de 28-30%. Ar fi un dezastru pentru PNL", a spus Iancu în ședința social-democraților. <br/><br/>La nivel oficial, liderul grupului PSD, Alfred Simonis nu a negat propunerea lui Iulian Iancu dar a precizat că PSD nu-si poate asuma abrogarea OUG 114 care a avut efecte benefice în ciuda contestărilor făcute de PNL. Reamintim că OUG 114 se află în dezbatere parlamentară în comisiile de specialitate din Camera Deputaților.</p>
    </article>
  </body>
</html>