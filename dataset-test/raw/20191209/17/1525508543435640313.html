<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793564/%D9%BE%D9%88%D8%AA%DB%8C%D9%86-%D8%A8%D8%B1%D8%A7%DB%8C-%D9%86%D8%AE%D8%B3%D8%AA%DB%8C%D9%86-%D8%A8%D8%A7%D8%B1-%D8%A8%D8%A7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:45:45+00:00"/>
    <meta property="og:title" content="پوتین برای نخستین بار با رئیس جمهور اوکراین دیدار کرد"/>
    <meta property="og:description" content="روسای جمهور روسیه و اوکراین برای نخستین بار در جریان نشستی در فرانسه با هم دیدار و گفتگو کردند."/>
  </head>
  <body>
    <article>
      <h1>پوتین برای نخستین بار با رئیس جمهور اوکراین دیدار کرد</h1>
      <address>
        <time datetime="2019-12-09T17:45:45+00:00">09 Dec 2019, 17:45</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از سی بی اس نیوز، «ولادیمر پوتین»، رئیس جمهور روسیه و ولودیمیر زلنسکی، برای نخستین بار در نشستی در پاریس برای پیدا کردن راه حلی جهت پایان دادن به پنج سال جنگ در شرق اوکراین با هم دیدار کردند.</p>
      <p>نشست سران روسیه و اوکراین در پاریس همراه با حضور رهبران فرانسه و آلمان برگزار شده است.</p>
      <p>در این نشست گفتگوها بر اجرای معاهده صلح و توافق درباره شرق اوکراین متمرکز بوده است، اما گفته شده که با توجه به افزایش مخالفت‌ها و فشارها در کی یف، احتمال موفقیت این نشست کم به نظر می‌رسد.</p>
      <p>درگیری‌ها در شرق اوکراین و بویژه منطقه دونباس که از سال ۲۰۱۴ و پس از الحاق کریمه تا به امروز ادامه دارد، تا کنون منجر به کشته شدن هزاران نفر از شهروندان این منطقه شده است و مسکو و کی یف هنوز به نتیجه مشخصی برای پایان این درگیری‌ها دست نیافته‌اند.</p>
    </article>
  </body>
</html>