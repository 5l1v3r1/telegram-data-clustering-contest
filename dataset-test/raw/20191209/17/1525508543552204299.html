<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793560/%D8%B3%D9%86%D8%AF-%D8%A7%D8%B1%D8%AA%D9%82%D8%A7%DB%8C-%D9%88%D8%B6%D8%B9%DB%8C%D8%AA-%D8%B2%D9%86%D8%A7%D9%86-%D9%88-%D8%AE%D8%A7%D9%86%D9%88%D8%A7%D8%AF%D9%87-%D8%A8%D8%B1%D8%A7%DB%8C-%D9%87%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D9%85%DB%8C-%D8%B3%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T17:31:33+00:00"/>
    <meta property="og:title" content="معاون زنان و خانواده رئیس‌جمهور: سند ارتقای وضعیت زنان و خانواده برای هر استان بومی‌سازی می‌شود"/>
    <meta property="og:description" content="اهواز- معاون زنان و خانواده رئیس‌جمهور گفت: سند ارتقای وضعیت زنان و خانواده با توجه به وضعیت بومی استان متفاوت از دیگر استان‌ها تدوین می‌شود."/>
  </head>
  <body>
    <article>
      <h1>معاون زنان و خانواده رئیس‌جمهور: سند ارتقای وضعیت زنان و خانواده برای هر استان بومی‌سازی می‌شود</h1>
      <address>
        <time datetime="2019-12-09T17:31:33+00:00">09 Dec 2019, 17:31</time>
      </address>
      <p>به گزارش <a href="https://www.mehrnews.com/">خبرنگار مهر</a>، معصومه ابتکار عصر امروز دوشنبه در نشست شورای برنامه‌ریزی استان خوزستان اظهار کرد: اگر موضوع زنان یا خانواده را به عنوان وظیفه و تکلیف در سطح برنامه‌ریزی امروز تعیین کنیم به دلیل اهمیت این موضوع در چند زاویه است که مهم‌ترین آن عدالت و ارتقای سطح شاخص‌ها ویژگی‌های آرمانی است.</p>
      <p>وی افزود: در روند و فرایندهای رخ داده در کشور ضمن اینکه تعهدات بسیار خوبی در عرصه زنان داشتیم و تحولات ۴۰ ساله اخیر در حوزه زنان ولی باز هم در بسیاری از زمینه‌ها عقب‌ماندگی داریم که آثار و برآیند آن برای جامعه است صدمه و لطمه‌های بسیاری بر ساختار سیاسی و فرهنگی و اجتماعی وارد می‌کند.</p>
      <p>معاون زنان و خانواده رئیس‌جمهور با بیان اینکه متنی برای نگاه کلان که از ابتدای انقلاب که بحث عدالت مطرح بوده و در اسناد بالادستی همواره به آن اشاره شده برنامه دولت دوازدهم بر این محور قرار گرفت، تصریح کرد: در راستای اجرای عدالت جنسیتی تعریف شود در سطح ملی منطقه‌ای و استانی برنامه‌های مختلفی تدوین و برگزار شده است.</p>
      <p>وی افزود: اطلس وضعیت زنان در استان‌های مختلف تدوین شده و مبنای آماری آن آمار سرشماری در سال ۹۵ بوده که اطلاعاتی از وضعیت زنان در استان‌های مختلف کشور به ما ارائه می‌کند.</p>
      <p> ابتکار با بیان اینکه در این اطلس فاصله‌ها با شرایط مطلوب نیز رصد شده است، گفت: شاخص‌های عدالت جنسیتی در هفت محور حوزه آموزش، بهداشت، ورزش مشارکت اجتماعی، اقتصادی و سیاسی، امنیت و حقوق تعریف شده که ۱۷۶ زیر شاخص دارد این شاخص‌ها بین دستگاه‌های اجرایی مختلف تقسیم‌بندی شده‌اند.</p>
      <p>
        <b>ارتقای وضعیت زنان در ۳۱ استان</b>
      </p>
      <p>وی بیان کرد: برای تدوین سند ارتقای وضعیت زنان و خانواده با ۳۱ استان قرارداد منعقد کردیم تا بر اساس اطلس‌های تدوین شده اقدام کنند.</p>
      <p>معاون زنان و خانواده رئیس‌جمهور بیان کرد: در موضوع خانواده، بهداشت و سلامت توجه خاصی به بانوان داریم و در حوزه اشتغال‌زایی نیز زنان سرپرست خانوار جزو اولویت‌های مهم قرار دارند و زنان سرپرست خانوار نیازمند حمایت و توان‌افزایی هستند.</p>
      <p>وی بیان کرد: سند ارتقای وضعیت زنان و خانواده با توجه به وضعیت بومی استان متفاوت از دیگر استان‌ها تدوین شده است.</p>
      <p>ابتکار در ادامه گفت: برای اولین بار با یک برنامه مشخص مبتنی بر داده‌ها، اطلاعات دقیق و خاص هر استان و همچنین پیش‌بینی نتیجه برای هر شاخص در سند ارتقای وضعیت زنان و خانواده حرکت می‌کنیم.</p>
      <p>وی گفت: با توجه به اینکه در کشور ما تأکید بر موازین اسلامی و اصول شرع داریم فضاهای ورزشی برای زنان همپای مردان در شهرها و مناطق مختلف فراهم شود و فضاهای ورزشی از نظر تعداد یا زمان استفاده باید به صورت برابر در اختیار زنان و مردان قرار بگیرد.</p>
      <p>معاون زنان و خانواده ریاست جمهوری عنوان کرد: در زمینه توان‌افزایی زنان روستایی و زنان خودسرپرست اقدامات خوبی در استان خوزستان انجام شده و در راستای توان‌افزایی زنان روستایی به حمایت از طرح‌های گردشگری و بوم گردی می‌پردازیم.</p>
      <p>
        <b>حمایت از تعاونی‌های بانوان</b>
      </p>
      <p>وی با بیان اینکه حمایت از تعاونی‌های زنان نیز در دستور کار است، بیان کرد: با سیستم بانکی نیز رایزنی‌های صورت گرفته تا تسهیلاتی را برای بانوان اخذ کنیم.</p>
      <p>ابتکار گفت: مسئله گفتگوی ملی خانواده یکی از طرح‌های مهم است چون یکی از آسیب‌های جوامع در حال توسعه آسیب‌های وارده به حوزه خانواده است که در این حوزه توصیه‌های مقام معظم رهبری و ماده ۱۰۲ قانون برنامه‌وبودجه را داریم.</p>
      <p>وی در ادامه تصریح کرد: این طرح با مطالعات خوب فاز اول آن در تمامی استان‌ها از جمله خوزستان انجام شده است و در این طرح به ارتقای مهارت‌های فردی از جمله ارتباط و گفتگو می‌پردازیم.</p>
      <p>وی افزود: گفت‌وگوی بین اعضای خانواده و بین نسلی را برای کاهش زمینه‌های ایجاد تنش و بروز خشونت مورد اهمیت و توجه ویژه قرار داده‌ایم.</p>
      <p>ابتکار با بیان اینکه حضور زنان در عرصه‌های مدیریتی از اهمیت بالایی برخوردار است، بیان کرد: در این زمینه صحبت‌هایی با استاندار خوزستان داشتم. ابتدای دولت دوازدهم ریاست جمهوری ابلاغی را به این معاونت داشتند تا بر اساس آن ۳۱ درصد از مناصب رده‌های مدیریتی در اختیار بانوان قرار بگیرد.</p>
      <p>معاون زنان و خانواده ریاست جمهوری بیان کرد: برای حضور زنان در عرصه‌های سیاست‌گذاری و مدیریتی باید برنامه‌ریزی کرد و زنان شایسته پس از شناسایی با حضور در دوره‌های مختلف مورد آموزش قرار بگیرند.</p>
      <p>وی افزود: کارنامه عملکرد وزرا و همچنین رتبه‌بندی استان‌ها برای انتصاب بانوان در رده‌های مدیریتی تهیه و ابلاغ‌شده است.</p>
      <p>
        <b>عدم استفاده از زنان در سمت‌های مدیریتی</b>
      </p>
      <p>ابتکار بیان کرد: چرا در خوزستان در حوزه آموزش‌وپرورش، آموزش عالی و یا بهداشت در سطوح میانی و بالادستی نباید از مدیران زن استفاده شود، بانوان موفق در این استان حضور دارند و سرمایه اجتماعی و انسانی بانوان استان خوزستان بسیار خوب و در سطح بالایی است.</p>
      <p>معاون زنان و خانواده رئیس‌جمهور بیان کرد: برای انتصاب بانوان در رده مدیریتی آن هم در سطح ملی ۱۳.۶ درصد در سال ۹۶ بود که سال گذشته به ۱۸.۸ درصد افزایش پیدا کرد.</p>
      <p>وی گفت: امروز تفاهم‌نامه‌ای با استاندار خوزستان برای اجرای طرح ارتقای تاب‌آوری اجتماعی در استان خوزستان امضا شد، هرچند شهرهای سیل‌زده شاهد اجرای طرح بودند ولی با این تفاهم‌نامه ۱۵ شهرستان دیگر میزبان اجرای طرح می‌شوند.</p>
    </article>
  </body>
</html>