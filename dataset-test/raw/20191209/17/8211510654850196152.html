<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/marko-con-aston-martin-contratto-da-rispettare-lawrence-stroll-racing-point-2020-trattative-471378.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T17:30:56+00:00"/>
    <meta property="og:title" content="Marko, con Aston Martin “c’è un contratto” da rispettare"/>
    <meta property="og:description" content="I contatti tra Lawrence Stroll e Aston Martin non sarebbero stati benedetti con favore dal dottor Helmut Marko, che ha ricordato a tutti gli interessati l'esistenza di un contratto in vigore"/>
  </head>
  <body>
    <article>
      <h1>Marko, con Aston Martin “c’è un contratto” da rispettare</h1>
      <h2>I contatti tra Lawrence Stroll e Aston Martin non sarebbero stati benedetti con favore dal dottor Helmut Marko, che ha ricordato a tutti gli interessati l'esistenza di un contratto in vigore</h2>
      <address><time datetime="2019-12-09T17:30:56+00:00">09 Dec 2019, 17:30</time> by <a rel="author">Samuele Prosino</a></address>
      <p>Le voci che hanno immerso nello stesso calderone <b>Red Bull Racing, Aston Martin e Lawrence Stroll</b> hanno dato un po’ di pepe a questo corto inverno della Formula 1, stretto tra la gara di dicembre ad Abu Dhabi e il lavoro frenetico per la nuova stagione 2020. La possibilità che Lawrence Stroll, miliardario che controlla il team Racing Point e che ha sotto la sua ala protettiva il figlio Lance, possa comprare la <b>Aston Martin</b> ha agitato le acque anche a Milton Keynes, sede della factory Red Bull.</p>
      <p>Il dottor <b>Helmut Marko</b> ha tagliato molto corto, anzi cortissimo, sulla possibilità che la Red Bull perda il contratto di sponsorizzazione con la casa costruttrice britannica: “<i>Abbiamo un contratto</i>“. Il che significa che tale contratto sarebbe da rispettare, almeno fino al 2020.</p>
      <blockquote>
        <a href="https://www.formulapassion.it/motorsport/formula-1/f1-piloti/verstappen-nel-2021-ci-saranno-opportunita-mercedes-ferrari-redbull-hamilton-wolff-471375.html">Verstappen: “Nel 2021 ci saranno opportunità”</a>
      </blockquote>
      <p>Lo scenario più suggestivo e meno conveniente per Red Bull è che Stroll, forte delle sue finanze personali, possa acquistare non solo l’Aston Martin, ma usare questo nome al posto di ‘Racing Point’ – portando in pista vetture con <b>livrea verde</b> e collegandosi con lo storico colore e spirito racing delle scuderie britanniche. A quel punto Red Bull perderebbe la sponsorizzazione, ovviamente. Per Aston Martin non sarebbe un’operazione senza vantaggi: con le prestazioni Honda in netto miglioramento lo spazio per iniziative di marketing sarebbe sempre minore in casa dei ‘bibitari’.</p>
      <blockquote>
        <a href="https://www.formulapassion.it/motorsport/formula-1/f1-team/marko-patto-concordia-liberty-carey-ferrari-mercedes-2021-binotto-wolff-471353.html">Marko e il Patto della Concordia</a>
      </blockquote>
      <p>A spegnere parzialmente le speculazioni ci ha pensato comunque anche il CEO di Aston Martin <b>Andy Palmer</b>. All’agenzia <i>Reuters</i> ha infatti dichiarato che “<i>Aston Martin non sta attivamente sollecitando alcuna partecipazione di investitori esterni</i>“. Aggiungendo poi: <i>“Abbiamo un sentiero perfettamente razionale che ci porterà comunque a un business di successo</i>“. I soldi di Stroll, però, sarebbero comunque pienamente valutati, e dunque la possibile trattativa non sarebbe negata a priori.</p>
      <footer>RIPRODUZIONE RISERVATA</footer>
    </article>
  </body>
</html>