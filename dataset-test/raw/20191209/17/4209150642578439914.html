<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Holandski-bjegunac-dolijao-u-Odzaku-pronasli-18-kg-droge/572787?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T17:15:00+00:00"/>
    <meta property="og:title" content="Holandski bjegunac dolijao u Odžaku, pronašli 18 kg droge"/>
    <meta property="og:description" content="ODŽAK - Holanđanin Cornelis Marinus Van Velzen uhapšen je u ponedjeljak u Odžaku u okviru akcije &quot;Madagaskar&quot; zbog sumnje da je u Holandiji učestvovao u pripremi proizvodnje sintetičkih droga, potvrdili su izvori &quot;Nezavisnih&quot;."/>
  </head>
  <body>
    <article>
      <h1>Holandski bjegunac dolijao u Odžaku, pronašli 18 kg droge</h1>
      <address><time datetime="2019-12-09T17:15:00+00:00">09 Dec 2019, 17:15</time> by <a rel="author">Dragan Sladojević</a></address>
      <p>ODŽAK - Holanđanin Cornelis Marinus Van Velzen uhapšen je u ponedjeljak u Odžaku u okviru akcije "Madagaskar" zbog sumnje da je u Holandiji učestvovao u pripremi proizvodnje sintetičkih droga, potvrdili su izvori "Nezavisnih".</p>
      <p>U sklopu akcije, u kojoj uz naše snage učestvuju i holandska policija i pravosuđe, u toj državi pronađeno je 18 kg droge MDMA, poznate i kao ekstazi.</p>
      <p>"Sumnjiče ga da je pripremao proizvodnju sintetičkih droga te da je švercovao hemikalije namijenjene za pravljenje tih narkotika. Pritom, kako se sumnja, učestvovao je i u pravljenju lažnih dokumenata", tvrde izvori "Nezavisnih".</p>
      <p>Odbjeglog muškarca, za kojim već duže vrijeme traga holandska policija, locirali su pripadnici MUP-a RS, čija je Uprava za organizovani i teški kriminalitet više mjeseci sprovodila istragu.</p>
      <p>"Pretresena je kuća u Odžaku koju je koristio, a pod lupom je i više lica za koje se sumnja da su mu bili saradnici. U BiH su izvedeni pretresi na pet lokacija na području Odžaka i Brčkog", kaže izor "Nezavisnih".</p>
      <p>Istovremeno su, u ovoj međunarodnoj akcij, pretresi izvedeni i na 15 lokacija u Holandiji. Tokom pretresa, kako je potvrđeno, pronađeno je više predmeta koji će biti korišteni u krivičnom postupku.</p>
      <p>Iz MUP-a RS su potvrdili da je akcija usmjerena na razbijanje organizovane kriminalne grupe koja se bavi proizvodnjom i prodajom droge i izvedena je u saradnji s policijom Holandije, a pod nadzorom Tužilaštva BiH.</p>
      <p>U akciji su učestvovali i pripadnici Državne agencije za istrage i zaštitu (SIPA).</p>
      <p>"Nakon višemjesečne istrage i saradnje Tužilaštva BiH i policijskih agencija s tužilaštvom i policijom Holandije u ranim jutarnjim satima pokrenuta je koordinisana akcija po nalogu tužilaca iz Posebnog odjeljenja za organizovani kriminal, privredni kriminal i korupciju", naveli su iz Tužilaštva BiH.</p>
      <p>Akcija je, dodaju, rezultat dugotrajne koordinisane saradnje tužilaštava i policija dviju zemalja, a u borbi protiv osoba osumnjičenih za organizovano međunarodno krijumčarenje veće količine droge.</p>
      <p>"Takođe, po nalogu Tužilaštva BiH i uz naredbu Suda BiH blokirani su račun i finansijska sredstva jedne osobe u BiH, a koja se dovodi u vezu s ovim krivičnim djelima", naveli su iz Tužilaštva BiH.</p>
    </article>
  </body>
</html>