<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/na_alperina_odyagnuli_elektronniy_braslet__zmi_n1246151"/>
    <meta property="og:site_name" content="24 Канал"/>
    <meta property="article:published_time" content="2019-12-09T17:03:00+00:00"/>
    <meta property="og:title" content="На Альперіна одягнули електронний браслет, – ЗМІ"/>
    <meta property="og:description" content="Поліція одягнула електронний браслет контролю на підозрюваного в організації махінацій на митниці бізнесмена Вадима Альперіна."/>
  </head>
  <body>
    <article>
      <h1>На Альперіна одягнули електронний браслет, – ЗМІ</h1>
      <address><time datetime="2019-12-09T17:03:00+00:00">09 Dec 2019, 17:03</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Поліція одягнула електронний браслет контролю на підозрюваного в організації махінацій на митниці бізнесмена Вадима Альперіна.</b>
      </p>
      <p>Про це повідомляють <a href="https://ukranews.com/ua/news/671178-na-alparina-nadyagly-elektronnyj-braslet">"Українські новини"</a> із посиланням на джерело в Нацполіції.</p>
      <blockquote>Радимо ознайомитися! <a href="https://24tv.ua/vadim_alperin_odesa_biografiya_simya_biznesmena_alperina_n1240450">Затримання Вадима Альперіна: що відомо про "короля одеської контрабанди"</a></blockquote>
      <p>Відзначимо, що за одеського бізнесмена Вадима Альперіна, якого підозрюють у махінаціях на митниці, вже внесли заставу розміром у 70 мільйонів гривень.</p>
      <p>Водночас, суд зобов’язав Альперіна:</p>
      <ul>
        <li>здати паспорти,</li>
        <li>носити електронний браслет,</li>
        <li>з'являтися за першою вимогою до правоохоронців.</li>
      </ul>
      <p>Як шукали та затримували Альперіна</p>
      <p>26 листопада детективи <a href="https://24tv.ua/nabu__zatrimalo_zastupnika_golovi_kiyivskoyi_mitnitsi_detali_n1239607">НАБУ затримали 10 осіб за підозрою в скоєнні злочинів, пов'язаних з порушенням митного законодавства. </a>Зокрема, затримали заступника начальника Київської міської митниці ДФС Сергія Тупальського. Справа, у межах якої затримали митника, є пов'язаною з "одним з найвідоміших контрабандистів" України одеським бізнесменом Вадимом Альперіним.</p>
      <figure>
        <img src="https://24tv.ua/resources/photos/news/260x153_DIR/201911/1239905.jpg?201911124637"/>
      </figure>
      <figure>
        <img src="https://24tv.ua/resources/photos/news/260x153_DIR/201911/1240772.jpg?201911141802"/>
      </figure>
      <p>26 листопада Президент Володимир <a href="https://24tv.ua/zelenskiy_prosit_dopomogi_piymati_hreshhenogo_batka_kontrabandi_v_ukrayini_n1239905">Зеленський закликав допомогти в пошуках Альперіна</a>, назвавши останнього "хрещеним батьком контрабанди в Україні". Згодом Адвокат Альперіна заявив, що його клієнт нікуди не тікав. І наступного дня Альперін з’явився до САП на зустріч із прокурором, щоб поговорити про свою справу. Проте там <a href="https://24tv.ua/zyavilos_video_zatrimannya_alperina_n1240519">на Альперіна чекали працівники НАБУ</a>, які й затримали його. Згодом затриманому <a href="https://24tv.ua/alperinu_povidomili_pro_pidozru_n1240772">оголосили підозру</a>.</p>
      <figure>
        <img src="https://24tv.ua/resources/photos/news/260x153_DIR/201911/1241574.jpg?201911212730"/>
      </figure>
      <figure>
        <img src="https://24tv.ua/resources/photos/news/260x153_DIR/201911/1241574.jpg?201911212730"/>
      </figure>
      <blockquote>Зверніть увагу!<a href="https://24tv.ua/sprava_alperina_zastupniku_glavi_kiyivskoyi_mitnitsi_tupalskomu_obrali_zapobizhniy_zahid_n1241574"> </a><a href="https://24tv.ua/sprava_alperina_zastupniku_glavi_kiyivskoyi_mitnitsi_tupalskomu_obrali_zapobizhniy_zahid_n1241574">Справа Альперіна: заступнику глави Київської митниці Тупальському обрали запобіжний захід</a></blockquote>
      <h3>Що відомо про справу Вадима Альперіна</h3>
      <p>Слідство вважає Альперіна керівником злочинної організації, що скоювала злочини, пов’язані з розмитненням імпортованих в Україну товарів за заниженими цінами. Внаслідок цього інтереси держави зазнали збитків на понад 77,7 мільйона гривень. Окрім Альперіна, підозрюваними у справі є ще 10 осіб, 7 з яких – посадовці ДФС та митниці.</p>
      <p>За версією слідства, Альперін створив злочинну організацію, яка займалася ввезенням до України товарів за заниженою митною вартістю. Як встановили у НАБУ, дотичні до Альперіна імпортували товари за підробленими документами (інвойсами), які робили в офісі одеського бізнесмена в бізнес-центрі "Сонячний" в Одесі.</p>
      <p>У митних деклараціях компанії вказували занижену вартість товарів. Після чого митники відмовляли в цих деклараціях, оскільки вартість було вказано неправдивою. Пізніше митники з порушеннями коригували вартість ввезених товарів, що ставало підставою для скасування таких дій фірмами через суд. У результаті товари ввозили в Україну за заниженою митною вартістю, а фірмам повертали фінансові гарантії, які вони перераховували митникам для ввезення товару.</p>
      <p>Почали розслідувати цю справу правоохоронці ще в 2017 році. У її межах детективи НАБУ ініціювали накладення арешту на 450 млн гривень компаній-учасниць схеми. У 2017 році Альперіна звинуватили в намаганні дати хабар у 800 тисяч доларів співробітнику НАБУ (чи то за те, аби зняли арешт із рахунків певних підприємств, чи то за те, щоб "загубили" справи). А у листопаді 2017 року суд арештував Альперіна на 2 місяці з можливістю внесення застави у 21 мільйон гривень. Проте згодом апеляційний суд зменшив суму до 141 тисячі гривень, і Альперін вийшов на волю.</p>
    </article>
  </body>
</html>