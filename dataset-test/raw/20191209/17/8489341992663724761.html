<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811141/%D8%AA%D9%84%D8%AE-%DA%A9%D8%A7%D9%85%DB%8C-%D8%A2%D8%A8%DB%8C%E2%80%8C%D9%87%D8%A7-%D8%AF%D8%B1-%D8%B1%D9%88%D8%B2-%D8%A8%D8%AF%D9%88%D9%86-%D8%B3%D8%B1%D9%85%D8%B1%D8%A8%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%B9%D9%84%DB%8C%D8%B1%D8%BA%D9%85-%D8%AA%D8%B3%D8%A7%D9%88%DB%8C-%D8%A8%D8%A7-%D9%BE%DB%8C%DA%A9%D8%A7%D9%86-%D8%AF%D8%B1-%D8%B5%D8%AF%D8%B1-%D9%85%D8%A7%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T17:05:00+00:00"/>
    <meta property="og:title" content="تلخ کامی آبی‌ها در روز بدون سرمربی/ استقلال علیرغم تساوی با پیکان در صدر ماند"/>
    <meta property="og:description" content="تیم فوتبال استقلال که تاریخی‌ترین روز خود را سپری کرد در هفته چهاردهم رقابت‌های لیگ برتر درحالی که سرمربی نداشت برابر تیم پیکان به تساوی رسید، اما همچنان صدرنشین ماند."/>
  </head>
  <body>
    <article>
      <h1>تلخ کامی آبی‌ها در روز بدون سرمربی/ استقلال علیرغم تساوی با پیکان در صدر ماند</h1>
      <h2>تیم فوتبال استقلال که تاریخی‌ترین روز خود را سپری کرد در هفته چهاردهم رقابت‌های لیگ برتر درحالی که سرمربی نداشت برابر تیم پیکان به تساوی رسید، اما همچنان صدرنشین ماند.</h2>
      <address>
        <time datetime="2019-12-09T17:05:00+00:00">09 Dec 2019, 17:05</time>
      </address>
      <p>به گزارش گروه ورزشی خبرگزاری دانشجو ، دیدار تیم‌های فوتبال استقلال و پیکان در هفته چهاردهم رقابت‌های لیگ برتر از ساعت ۱۷:۳۰ امروز دوشنبه در ورزشگاه آزادی آغاز شد که این دیدار با تساوی ۲ به ۲ به پایان رسید.<br/><br/>در این دیدار که تیم فوتبال استقلال بدون سرمربی کارش را آغاز کرد، مهدی قائدی در دقیقه ۹ و وریا غفوری ۵۹ برای استقلال گل زدند و فراز امامقلی در دقیقه ۳۳ و حسین پورامینی در دقیقه ۹۳ دروازه حسینی را باز کردند.<br/><br/>آبی‌های بدون سرمربی در نیمه اول هجومی کار کردند و موقعیت‌هایی برای باز کردن دروازه حریف داشتند که تنها یک بار از آن استفاده کردند. در مقابل، اما دفاع آن‌ها بسیار پراشتباه بود و موقعیت‌هایی را به بازیکنان پیکان داد. <br/><br/>در دقیقه ۴۳ این دیدار روزبه چشمی روی بازیکن پیکان مرتکب خطای پنالتی شد که این ضربه را شهریار مغانلو زد، اما حسین حسینی این ضربه را مهار کرد تا کار دو تیم با تساوی یک به یک در نیمه اول به پایان برسد.<br/><br/>در شروع نیمه دوم پیکان می‌توانست دروازه استقلال را باز کند، اما عملکرد خوب مدافعان و دروازه بان این تیم اجازه چنین کاری را نداد. در دقیقه ۵۹، اما وریا غفوری توانست تیمش را پیش بیاندازد و با شوتی محکم دروازه پیکان را برای بار دوم باز کند.<br/><br/>در ادامه دو تیم موقعیت‌های زیادی را روی دروازه یکدیگر خلق کردند که هر بار با کم دقتی بازیکنان خط حمله این فرصت‌ها از دست رفت. <br/><br/>استقلال با این تساوی ۲۶ امتیازی شد و برای دومین هفته متوالی صدرنشین رقابت‌های لیگ برتر باقی ماند. تیم فوتبال سپاهان ۲۵ امتیازی است و در رده دوم قرار دارد. <br/><br/>تساوی‌هایی که در رقابت‌های این هفته رقم خورد بهترین فرصت برای پرسپولیس است که خود را به بالای جدول برساند. پیش از این سپاهان و شهرخودرو دو مدعی دیگر به تساوی رسیده بودند.</p>
    </article>
  </body>
</html>