<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/20/conte-parla-allassemblea-annuale-dellanci-_26b13ac9-0d23-447a-95c3-c2a3d1f67cc3.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T20:48:29+00:00"/>
    <meta property="og:title" content="Conte contro Salvini sul Fondo Salva Stati: 'Deliri' La replica: 'Premier mente'"/>
    <meta property="og:description" content="Il premier all'assemblea dell'Anci ad Arezzo: 'Lo Stato non deve più fare cassa a danno dei Comuni'. E sul blocco dei conti per chi non paga le multe evidenzia: 'Non mi risulta' (ANSA)"/>
  </head>
  <body>
    <article>
      <h1>Conte contro Salvini sul Fondo Salva Stati: 'Deliri' La replica: 'Premier mente'</h1>
      <h2>Il premier all'assemblea dell'Anci ad Arezzo: 'Lo Stato non deve più fare cassa a danno dei Comuni'</h2>
      <address><time datetime="2019-11-20T20:48:29+00:00">20 Nov 2019, 20:48</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/8/20/53ae61463a0a82a355c8690b5724359e.jpg"/>
          <figcaption>Matteo Salvini e Giuseppe Conte (archivio)<cite>RIPRODUZIONE RISERVATA © Copyright ANSA/ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/8/20/ec74e60c972cd04f6f230d8a03e23866.jpg"/>
          <figcaption>Premier Giuseppe Conte addresses to the Senate [ARCHIVE MATERIAL 20190820 ]<cite>RIPRODUZIONE RISERVATA © Copyright ANSA/ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/8/20/7dc8f5bb331255162f531cd7453c8fa1.jpg"/>
          <figcaption>Matteo Salvini e Giuseppe Conte (archivio)<cite>RIPRODUZIONE RISERVATA © Copyright ANSA/ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/4268a89018225e1bc9a124622083cade.jpg"/>
          <figcaption>CONTE A BERLINO CON LA MERKEL, UNA RICETTA PER L'AFRICA<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/bbe89c14aa346438dc78c729f5549d93.jpg"/>
          <figcaption>SCONTRO SALVINI-CONTE SUL MES. LEADER LEGA, PREMIER RIFERISCA<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/18/eb145e9ed8eea88a594e86dadbde1274.jpg"/>
          <figcaption>Conte,Cdp miglior esempio di Italia che investe su se stessa<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/2cd7d6bb2188052138684a3dbcb436c5.jpg"/>
          <figcaption>&gt;&gt;&gt;ANSA/ SCONTRO SALVINI-CONTE SUL MES, MA IL PREMIER PUNTA AL RINVIO<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/ef2c7fd133c595228103b1b8598326e9.jpg"/>
          <figcaption>Foto d'archivio<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/8e94c4593909ca254dfc54cdeb5a5162.jpg"/>
          <figcaption>Giuseppe Conte, archivio<cite>RIPRODUZIONE RISERVATA © Copyright ANSA/EPA</cite></figcaption>
        </figure>
      </slideshow>
      <p>"Oggi abbiamo scoperto <b>che c'è un negoziato che è da un anno in corso</b>: il delirio collettivo sul Mes è stato suscitato dal leader dell'opposizione, lo stesso che qualche mese fa partecipava ai tavoli discutendo di Mes, perché <b>abbiamo avuto vertici di maggioranza con i massimi esponenti della Lega</b>, quattro incontri" e ora c'è chi scopre che era al tavolo "a sua insaputa". Lo dice il premier Giuseppe Conte a margine dell'assemblea dell'Anci ad Arezzo.</p>
      <p>"Oggi - ha detto ancora il premier - ci si meraviglia e <b>lo stesso partito che partecipava a vertici di maggioranza sul tema scopre l'esistenza del Mes e grida allo scandalo</b>: questo è un atteggiamento irresponsabile". "Come i cittadini pretendono dal governo un atteggiamento responsabile, così io pretendo un'opposizione seria, credibile, perché difendiamo tutti gli interessi nazionali, altrimenti<b> è un sovranismo da operetta</b>", sottolinea.</p>
      <p><b>Immediata la replica di Salvini.</b> "Il signor Conte - attacca in una nota - è bugiardo o smemorato. Se fosse onesto direbbe che a quei tavoli, così come a ogni dibattito pubblico, compresi quelli parlamentari, abbiamo sempre detto di no al Mes. Non è difficile da ammettere e del resto, se necessario, ci sono numerose dichiarazioni a testimonianza della contrarietà espressa da tutti i componenti della Lega, ministri compresi, su questo argomento. Cosa teme il presidente del Consiglio? Ha forse svenduto i risparmi degli italiani?". </p>
      <p>"I cittadini non si devono preoccupare, non mi risulta", ha spiegato inoltre il premier replicando a chi gli chiedeva informazioni sull'esistenza di una norma in manovra che permetterebbe agli enti locali, in particolare ai Comuni, di bloccare i conti a chi non paghi multe e altre tasse locali.</p>
      <p>"Dobbiamo superare la stagione dei tagli lineari, che ha privato i territori di risorse preziose. Lo Stato non deve più far cassa a danno dei Comuni", ha detto il premier nel suo intervento davanti ai sindaci.</p>
      <figure>
        <iframe src="https://www.youtube.com/embed/WZ23nyyK1mc" width="640" height="360" data-service="Youtube" scrolling="no"/>
      </figure>
      <p> </p>
      <p>"Abbiamo una grave emergenza per le periferie e dobbiamo occuparcene al più presto in modo efficace. In prospettiva dobbiamo rendere strutturale il fondo periferie".</p>
      <p>"Rispetteremo l'impegno" in legge di bilancio per "abbassare i tassi di interesse sui mutui" dei Comuni, ha detto Conte. "Prevediamo di individuare, con apposito decreto del ministero dell'Economia, criteri efficaci per ridurre la spesa per i mutui a carico degli enti locali", ha aggiunto. "E qui il meccanismo sarà l'accollo e la ristrutturazione degli stessi da parte dello Stato".<br/><br/>"Non possiamo rassegnarci a un'Italia a più velocità". Lo ha detto il premier Giuseppe Conte, nel suo intervento all'assemblea Anci ad Arezzo. "Se restituiremo alla bellezza anche i territori interni, con infrastrutture adeguate, potremo far conoscere al mondo il Paese più bello", ha aggiunto.<br/><br/>"A fronte di una sommatoria di responsabilità che non possono essere racchiuse in previsioni normative, le risorse umane e materiali purtroppo non sono sufficienti, tanto più nei Comuni più piccoli, che soffrono strutturalmente - ormai da troppi anni - una intollerabile carenza di mezzi e di personale", ha affermato Conte. "Quando la spending review - ha aggiunto - non si limita a eliminare sprechi e contenere inefficienze, ma finisce per incidere sulla funzionalità dei servizi prestati alla collettività è chiaro che diventa tanto più elevato il rischio di sfibrare il tessuto sociale". E questo può "alimentare sfiducia e scoramento dei cittadini nei confronti delle istituzioni, percepite sempre più distanti dai loro bisogni".</p>
      <p>"L'Italia non ha avuto, non ha e non avrà bisogno dei prestiti MES: il debito italiano è sostenibile, ha una dinamica sotto controllo anche grazie alla politica fiscale prudente e a sostegno della crescita che il paese porta avanti": lo assicura il ministro dell'Economia, Roberto Gualtieri, in una nota in cui sottolinea che il Meccanismo "è un potente elemento di stabilizzazione dei mercati finanziari e una difesa contro possibili crisi e deve pertanto essere considerato come un nostro alleato, non come un nemico".</p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/politica/2019/11/20/m5s-al-voto-su-rousseau-la-partecipazione-alle-regionali_15edde9a-daf2-429e-9b90-2cf229f4455c.html"/>
        <a href="http://www.ansa.it/sito/notizie/cronaca/2019/11/20/via-libera-della-maggioranza-alla-riforma-del-processo-civile_77ae7eb2-9fde-46ad-a7e7-2b18e6428889.html"/>
      </related>
    </article>
  </body>
</html>