<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://glianec.com/fotosesiya/32856pershe-intervyu-oleni-zelenskoi-dlya-ukrainskogo-vogue-foto.html"/>
    <meta property="og:site_name" content="Глянець"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="Перше інтерв'ю Олени Зеленської для українського Vogue (Фото)"/>
    <meta property="og:description" content="Кілька днів назад вийшло перше інтерв'ю дружини Президента України, Олени Зеленської, для українського Vogue."/>
  </head>
  <body>
    <article>
      <h1>Перше інтерв'ю Олени Зеленської для українського Vogue (Фото)</h1>
      <address><time datetime="2019-11-20T20:00:00+00:00">20 Nov 2019, 20:00</time> by <a rel="author" href="http://glianec.com/users/Galia_Tsvyk.html" target="_blank">Galia_Tsvyk</a></address>
      <p>Кілька днів назад вийшло перше інтерв'ю дружини Президента України, Олени Зеленської, для українського Vogue.</p>
      <figure>
        <img src="http://glianec.com/uploads/images/auto/0798_whatsapp-image-2019-09-21-at-13_45_54-e1569062821278.jpeg"/>
      </figure>
      <p>"Мій чоловік завжди на авансцені, мені ж комфортніше у тіні. Я не душа компанії, я не люблю розповідати анекдоти. Це мені не властиво. Але я знайшла для себе аргументи на користь публічності. Один з них — можливість привернути увагу людей до важливих соціальних питань. Правда, це не стосується публічності моїх дітей: я й дотепер не викладала у соцмережах їхні фотографії, і зараз не буду", - каже перша леді.</p>
      <figure>
        <img src="http://glianec.com/uploads/images/auto/5754_660x803_1_c0385c12c3ec1df777f917855b765add1125x1369_0xac120003_8618861531569041127e.jpeg"/>
      </figure>
      <p>За пів року у новому статусі Олена встигла ознайомитися з тим, у яких сферах розвивають свої програми перші леді з усього світу. <br/><br/>"Серед дружин президентів немає нецікавих особистостей — у кожної є чому повчитися. Наприклад, Бріжит Макрон — педагог. Її програма зосереджена довкола освітньої теми: перша леді Франції створює школи для дорослих, які з різних причин були змушені кинути навчання. Під час нашої з нею зустрічі розповіла, що сама викладає їм французьку мову та літературу. Сара Нетаньягу, дружина прем’єр-міністра Ізраїлю, — дитячий психолог-практик. Ельке Бюденбендер, перша леді Німеччини, — успішний юрист".</p>
      <figure>
        <img src="http://glianec.com/uploads/images/auto/7783_660x803_1_c0385c12c3ec1df777f917855b765add1125x1369_0xac120003_8618861531569041127er.jpeg"/>
      </figure>
      <p>На одне з найголовніших питань — про те, як вона відреагувала на рішення Володимира Зеленського балотуватися у президенти,  — відповідає:<br/><br/>"Я не дуже зраділа, коли зрозуміла, що є такі плани. Усвідомлювала, наскільки все зміниться і які труднощі перед нами постануть".</p>
      <figure>
        <img src="http://glianec.com/uploads/images/auto/1172_1360e018-a891-41c9-aafb-4aa63e911e34-640x895.jpeg"/>
      </figure>
      <p>Про те, що чоловік висунув свою кандидатуру на пост президента, Олена довідалася 1 січня з соцмереж: Володимир Зеленський оголосив своє рішення у святковій програмі каналу 1+1, і у перший день нового року про це писали всі медіа. <br/><br/>"Коли я спитала "А чому ти мені не сказав?" Володимир відповів: "Забув". Мій чоловік вміє робити сюрпризи, — додає Олена. — Але, якщо серйозно, ми довго це обговорювали, і я сказала, що завжди його підтримуватиму".</p>
      <figure>
        <img src="http://glianec.com/uploads/images/auto/2035_769299a611677f0afa7721154bb18827_fitted_740x1500_fittedblur_x.jpeg"/>
      </figure>
      <p>Зеленські прагнуть зберегти звичний спосіб життя й захистити від публічності дітей. <br/><br/>"Нехай самі обирають, як їм жити. Старша донька, Саша, правда, вже знімалася у кіно  — але я сподіваюся, що далі вона у цій галузі не піде. У молодшого, Кирила, є шанс мати нормальне дитинство  — бавитися з іншими дітьми, займатися спортом, ходити у музичну школу, не привертаючи до себе надмірної уваги".</p>
      <figure>
        <img src="http://glianec.com/uploads/images/auto/7831_1450347307120033937061450343950.jpeg"/>
      </figure>
      <p>Свої публічні виходи перша леді розцінює як можливість розповісти про країну та про українських дизайнерів. Наприклад, в одну з перших дипломатичних поїздок — до Брюсселя — Олена вирушила у бежевому брючному костюмі SIX., під час зустрічі з Бріжит Макрон була у костюмі ELENAREVA, з’являлася у Vita Kin і Lake Studio. <br/><br/>"Приємно, коли у Нью-Йорку чи Парижі у мене запитують, хто дизайнер мого костюма. А мене запитують. І не так цікаво було б назвати західний бренд, який там і так відомий,  — як приємно відкривати світові українських дизайнерів".</p>
      <figure>
        <img src="http://glianec.com/uploads/images/auto/0193_lqhzlx2kk4xjicalezzmpimll3gdgzbv5rymoaa6.jpeg"/>
      </figure>
    </article>
  </body>
</html>