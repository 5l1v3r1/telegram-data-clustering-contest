<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/business/news/592329/%E0%A6%B0%E0%A7%87%E0%A6%AE%E0%A6%BF%E0%A6%9F%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%B8%E0%A7%87-%E0%A6%AC%E0%A6%BF%E0%A6%A8%E0%A6%BE%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A7%87-%E0%A6%AA%E0%A7%8D%E0%A6%B0%E0%A6%A3%E0%A7%8B%E0%A6%A6%E0%A6%A8%E0%A6%BE-%E0%A6%A6%E0%A7%87%E0%A6%93%E0%A7%9F%E0%A6%BE%E0%A6%B0-%E0%A6%B8%E0%A6%BF%E0%A6%A6%E0%A7%8D%E0%A6%A7%E0%A6%BE%E0%A6%A8%E0%A7%8D%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T20:25:00+00:00"/>
    <meta property="og:title" content="রেমিট্যান্সে বিনাপ্রশ্নে প্রণোদনা দেওয়ার সিদ্ধান্ত"/>
    <meta property="og:description" content="প্রবাসী আয়ের বিপরীতে ২ শতাংশ প্রণোদনা পেতে প্রয়োজনীয় কাগজপত্র জমা দেওয়ার সময় বৃদ্ধি করেছে বাংলাদেশ ব্যাংক। ১ হাজার ৫০০ মার্কিন ডলারের বেশি পাঠালে কাগজপত্র দাখিলের জন্য আগের চেয়ে আরও দশ দিন সময় পাবেন গ্রাহকরা। পাশাপাশি ২ শতাংশ হারে প্রণোদনা পাওয়ার ক্ষেত্রে কোনও ধরনের কাগজপত্র লাগবে না।..."/>
  </head>
  <body>
    <article>
      <h1>রেমিট্যান্সে বিনাপ্রশ্নে প্রণোদনা দেওয়ার সিদ্ধান্ত</h1>
      <address><time datetime="2019-11-20T20:25:00+00:00">20 Nov 2019, 20:25</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700%20x0x1/uploads/media/2016/06/15/779d0bb10de5409b790773693348da83-57612b7f1a632.jpg"/>
        <figcaption>বাংলাদেশ ব্যাংক</figcaption>
      </figure>
      <p>প্রবাসী আয়ের বিপরীতে ২ শতাংশ প্রণোদনা পেতে প্রয়োজনীয় কাগজপত্র জমা দেওয়ার সময় বৃদ্ধি করেছে বাংলাদেশ ব্যাংক। ১ হাজার ৫০০ মার্কিন ডলারের বেশি পাঠালে কাগজপত্র দাখিলের জন্য আগের চেয়ে আরও দশ দিন সময় পাবেন গ্রাহকরা। পাশাপাশি ২ শতাংশ হারে প্রণোদনা পাওয়ার ক্ষেত্রে কোনও ধরনের কাগজপত্র লাগবে না।</p>
      <p>বুধবার (২০ নভেম্বর) বাংলাদেশ ব্যাংকের বৈদেশিক মুদ্রা নীতি বিভাগ এ সংক্রান্ত এক নির্দেশনা জরি করেছে।<br/>প্রসঙ্গত, আগে ১৫০০ মার্কিন ডলার বা সমমূল্যের অন্যান্য বৈদেশিক মুদ্রা পাঠালে বিনাপ্রশ্নে প্রণোদনার কথা বলা হয়েছিল। এবার প্রবাসীদের বোঝার সুবিধার্তে টাকার পরিমাণ উল্লেখ করেছে কেন্দ্রীয় ব্যাংক।</p>
      <p>সার্কুলারে বলা হয়েছে, একজন প্রবাসীর রেমিট্যান্সের ওপর প্রতিবারে সর্বোচ্চ ১৫০০ মার্কিন ডলার বা সমমূল্যের অন্যান্য বৈদেশিক মুদ্রা বা টাকায় এক লাখ ৫০ হাজার অর্থের জন্য ২ শতাংশ হারে কোনপ্রকার কাগজপত্র ছাড়া প্রণোদনা সুবিধা প্রযোজ্য হবে। এছাড়া দেড় লাখ টাকা বা দেড় হাজার ডলারের বেশি রেমিট্যান্স প্রেরণকারীকে প্রয়োজনীয় কাগজপত্র দাখিল করতে হয়। এতদিন পাঁচ কার্যদিবসের মধ্যে রেমিট্যান্স কাগজপত্রাদি দাখিলের সময়সীমা ছিল। এটা বাড়িয়ে ১৫ কার্যদিবস করা হয়েছে।</p>
      <p>জানা গেছে, দেড় লাখ টাকার বেশি রেমিট্যান্সের নগদ প্রণোদনা পাওয়ার জন্য রেমিট্যান্স প্রদানকারী ব্যাংকের শাখায় পাসপোর্টের কপি এবং বিদেশি নিয়োগদাতার দেওয়া নিয়োগপত্রের কপি জমা দিতে হয়। রেমিট্যান্স প্রেরণকারী ব্যক্তি ব্যবসায় নিয়োজিত হলে ব্যবসার লাইসেন্স দিতে হবে।</p>
      <p> </p>
      <footer>/জিএম/এএইচ/</footer>
    </article>
  </body>
</html>