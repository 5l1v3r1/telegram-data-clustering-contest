<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/neef-taghi-gearresteerd-voor-moord-advocaat/"/>
    <meta property="og:site_name" content="Crimesite"/>
    <meta property="article:published_time" content="2019-11-20T20:37:56+00:00"/>
    <meta property="og:title" content="‘Neef Taghi gearresteerd voor moord advocaat’ (VIDEO) (UPDATE2)"/>
    <meta property="og:description" content="Een neef van de voortvluchtige Ridouan Taghi is gearresteerd voor betrokkenheid bij de moord op Derk Wiersum, aldus de politie. Het zou gaan om Anouar Taghi, schrijft Het Parool. Sleutelrol Het Parool schrijft dat de recherche denkt dat hij een sleutelrol zou hebben gespeeld bij de uitvoering van de moord. Welke rol precies is niet duidelijk. De […]"/>
  </head>
  <body>
    <article>
      <h1>‘Neef Taghi gearresteerd voor moord advocaat’ (VIDEO) (UPDATE2)</h1>
      <address>
        <time datetime="2019-11-20T20:37:56+00:00">20 Nov 2019, 20:37</time>
      </address>
      <p>Een neef van de voortvluchtige Ridouan Taghi is gearresteerd voor betrokkenheid bij de moord op Derk Wiersum, aldus de politie. Het zou gaan om Anouar Taghi, schrijft Het Parool.</p>
      <h3>Sleutelrol</h3>
      <p>Het Parool schrijft dat de recherche denkt dat hij een sleutelrol zou hebben gespeeld bij de uitvoering van de moord. Welke rol precies is niet duidelijk. De opsporingsdiensten zijn er van overtuigd dat Ridouan Taghi opdracht heeft gegeven voor de liquidatie van de advocaat.</p>
      <p>Taghi is in de nacht van dinsdag op woensdag door een arrestatieteam van de politie klemgereden op een snelweg vlakbij zijn woonplaats Maarssen. Volgens het AD heeft de recherche in een van de voertuigen die zijn gebruikt bij de liquidatie informatie gevonden die naar T. wijst.</p>
      <p>Anouar Taghi is in 2016 tot vier jaar cel veroordeeld voor plofkraken. Hij behoorde tot de Utrechtse “Audi-bende” die veel kraken in Duitsland pleegde. Bij een kraak in het Duitse Meppen waarvoor Taghi veroordeeld werd <a href="https://www.crimesite.nl/plofkrakers-crashen-audi-duitsland/">crashte</a> een auto waardoor een kompaan overleed en anderen zwaargewond raakten. De politie <a href="https://www.crimesite.nl/invallen-onderzoek-plofkrakers/">doorzocht</a> daarna Taghi’s woning.</p>
      <p>De man die overleed was <a href="https://www.crimesite.nl/door-deze-liquidatie-ging-de-kroongetuige-zingen/">de broer van Hakim C.</a>, een jongen die per vergissing om het leven kwam bij een aanslag in Utrecht. Het Openbaar Ministerie denkt dat de groep van Ridouan Taghi hiervoor verantwoordelijk was.</p>
      <h3>Nog drie verdachten</h3>
      <p>Derk Wiersum (44) was een van de advocaten die kroongetuige Nabil B. bijstonden bij het sluiten van zijn overeenkomst met het Openbaar Ministerie. B. legde vele verklaringen af over de groep rond Ridouan Taghi, over moorden en drugshandel.</p>
      <p>Er waren voor de moord op Wiersum al drie verdachten gearresteerd: een man die zou hebben gereden in de vluchtauto, een witte Opel Combo-bestelbus. De andere twee waren volgens de recherche <a href="https://www.crimesite.nl/twee-aanhoudingen-in-onderzoek-naar-moord-op-advocaat/">betrokken bij de heling</a> van een van de andere voertuigen, een Renault Mégane en een Volkswagen Transporter. Deze voertuigen zouden zijn gebruikt voor het observeren van het slachtoffer. De laatste twee zijn na verhoor vrijgelaten.</p>
      <p>Er zijn nog meer verdachten in beeld.</p>
      <figure>
        <iframe data-src="https://twitter.com/Politie_Adam/status/1197149982249406464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>