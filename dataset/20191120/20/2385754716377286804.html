<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598362/ekaton-eikosi-dyo-metanastes-apo-tin-syria-sto-kavo-gkreko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T20:59:00+00:00"/>
    <meta property="og:title" content="Εκατόν είκοσι δύο μετανάστες από την Συρία στο Κάβο Γκρέκο"/>
    <meta property="og:description" content="Εκατόν είκοσι δύο μετανάστες, οι περισσότεροι από την Συρία, έφτασαν το απόγευμα με πλοιάριο ανοικτά του Κάβο Γκρέκο.   Σύμφωνα με την Αστυνομία,..."/>
  </head>
  <body>
    <article>
      <h1>Εκατόν είκοσι δύο μετανάστες από την Συρία στο Κάβο Γκρέκο</h1>
      <address><time datetime="2019-11-20T20:59:00+00:00">20 Nov 2019, 20:59</time> by <a rel="author">SigmaLive</a></address>
      <p>Εκατόν είκοσι δύο μετανάστες, οι περισσότεροι από την Συρία, έφτασαν το απόγευμα με πλοιάριο ανοικτά του Κάβο Γκρέκο.</p>
      <p>Σύμφωνα με την Αστυνομία, γύρω στις 14.30 έγινε αντιληπτό από μέλη της Λιμενικής και Ναυτικής Αστυνομίας, να πλέει ακυβέρνητο, έξι ναυτικά μίλια ανοικτά του Κάβο Γκρέκο, πλοιάριο με μετανάστες.<br/><br/>Άκατος της Λιμενικής και Ναυτικής Αστυνομίας μετέβη στην περιοχή και οι επιβαίνοντες στο πλοιάριο, που απέπλευσε από την Συρία, επιβιβάστηκαν στην άκατο και οδηγήθηκαν έξω από το αλιευτικό καταφύγιο Golden Coast, στο Παραλίμνι.<br/><br/>Ωστόσο, επειδή η άκατος δεν μπορούσε να εισέλθει στο καταφύγιο, άνδρες της Λιμενικής Αστυνομίας μετέφεραν τους μετανάστες με φουσκωτό σκάφος στην στεριά, όπου γίνεται η καταγραφή τους από την Υπηρεσία Αλλοδαπών και Μετανάστευσης και λαμβάνονται τα στοιχεία τους.<br/><br/>Στο αλιευτικό καταφύγιο βρίσκονται επίσης μέλη της Πολιτικής Αμυνας που παρέχουν στους μετανάστες οτιδήποτε χρειαστούν, ενώ οι ιατρικές Υπηρεσίες διεξάγουν τους απαραίτητους ελέγχους.<br/><br/>Στη στεριά, με το φουσκωτό σκάφος της Λιμενικής, έφτασαν πρώτα οι οικογένειες και στην συνέχεια ακολούθησαν όσοι επιβαίνοντες στο πλοιάριο ήταν ασυνόδευτοι μεταξύ τους και ανήλικοι.<br/><br/>Σύμφωνα με την Αστυνομία, η διαδικασία καταγραφής όλων των μεταναστών αναμένεται να ολοκληρωθεί μετά τις 11 το βράδυ, οπότε θα μεταφερθούν στο Κέντρο Προσωρινής Φιλοξενίας «Πουρνάρα», στην Κοκκινοτριμιθιά.</p>
    </article>
  </body>
</html>