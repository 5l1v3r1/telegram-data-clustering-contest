<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/reuters-prvni-faze-obchodni-dohody-usa-a-ciny-mozna-letos-nebude/1823427?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T20:19:00+00:00"/>
    <meta property="og:title" content="Reuters: První fáze obchodní dohody USA a Číny možná letos nebude"/>
    <meta property="og:description" content="Washington - Spojené státy a Čína možná nedokončí první fázi obchodní dohody letos, ale až v příštím roce. Agentuře Reuters to dnes řekli experti na obchod a lidé blízcí Bílému domu. Zpráva způsobila, že se okamžitě prohloubil pokles na amerických akciových trzích, o zisky přišel dolar, zatímco zájem se zvedl o dluhopisy americké vlády."/>
  </head>
  <body>
    <article>
      <h1>Reuters: První fáze obchodní dohody USA a Číny možná letos nebude</h1>
      <address><time datetime="2019-11-20T20:19:00+00:00">20 Nov 2019, 20:19</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Spojené státy a Čína možná nedokončí první fázi obchodní dohody letos, ale až v příštím roce. Agentuře Reuters to dnes řekli experti na obchod a lidé blízcí Bílému domu. Zpráva způsobila, že se okamžitě prohloubil pokles na amerických akciových trzích, o zisky přišel dolar, zatímco zájem se zvedl o dluhopisy americké vlády.</p>
      <p>Americký prezident Donald Trump a ministr financí Steven Mnuchin na tiskové konferenci 11. listopadu uvedli, že první fáze obchodní dohody by mohla být podepsána během pěti týdnů. Tato doba již uplynula, na podpis dohody se ale stalé čeká a rozhovory se podle zdrojů Reuters možná komplikují. Peking totiž požaduje výraznější snížení cel, na což Washington reaguje zvyšováním vlastních požadavků.</p>
      <p>Dokončení dohody by mohly komplikovat rovněž diplomatické spory související s protesty v Hongkongu proti omezování svobod ze strany pevninské Číny. Americký Senát schválil zákon, jehož cílem je chránit v Hongkongu lidská práva. Čínské ministerstvo zahraničí si následně předvolalo představitele amerického velvyslanectví v Pekingu a vyzvalo Spojené státy, aby se do situace v Hongkongu přestaly vměšovat.</p>
      <p>Washington a Peking se prostřednictvím obchodních rozhovorů snaží ukončit celní válku, kterou spolu vedou už déle než rok. Důležitým datem z hlediska obchodních rozhovorů bude podle některých odborníků 15. prosinec, kdy Washington plánuje zavedení dodatečných cel na další čínské zboží.</p>
      <p>"Pokud se budou rozhovory skutečně vyvíjet příznivě, to zvýšení cel bude odloženo," uvedl podle agentury Reuters bývalý poradce Trumpovy administrativy Christian Whiton. "Pokud ne, Spojené státy je zavedou, a hra se tak posune do příštího roku," dodal.</p>
    </article>
  </body>
</html>