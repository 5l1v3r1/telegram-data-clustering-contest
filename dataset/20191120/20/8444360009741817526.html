<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-zagkremp-dimereis-epafes-gia-prosfygiko-dytika-valkania-brexit-klimatiki-allagi/2920078/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T20:13:54+00:00"/>
    <meta property="og:title" content="Μητσοτάκης – Ζάγκρεμπ: Διμερείς επαφές για προσφυγικό, δυτικά Βαλκάνια, Brexit, κλιματική αλλαγή"/>
    <meta property="og:description" content="Ο Πρωθυπουργός Κυριάκος Μητσοτάκης, στο πλαίσιο της συμμετοχής του στο Συνέδριο του Ευρωπαϊκού Λαϊκού Κόμματος στο Ζάγκρεμπ, είχε διαδοχικές διμερείς συναντήσεις."/>
  </head>
  <body>
    <article>
      <h1>Μητσοτάκης – Ζάγκρεμπ: Διμερείς επαφές για προσφυγικό, δυτικά Βαλκάνια, Brexit, κλιματική αλλαγή</h1>
      <h2>Ο Πρωθυπουργός Κυριάκος Μητσοτάκης, στο πλαίσιο της συμμετοχής του στο Συνέδριο του Ευρωπαϊκού Λαϊκού Κόμματος στο Ζάγκρεμπ, είχε διαδοχικές διμερείς συναντήσεις.</h2>
      <address><time datetime="2019-11-20T20:13:54+00:00">20 Nov 2019, 20:13</time> by <a rel="author">Newsit Newsroom</a></address>
      <p>Ο κ. Μητσοτάκης συνομίλησε με τον πρώην Καγκελάριο της Αυστρίας Sebastian Kurz, τον Πρόεδρο του Martens Centre και πρώην Πρωθυπουργό της Σλοβακίας Mikulas Dzurinda, τον επικεφαλής διαπραγματευτή της Ευρωπαϊκής Επιτροπής για το Brexit Michel Barnier, τον Πρόεδρο της κοινοβουλευτικής ομάδας του ΕΛΚ στο Ευρωκοινοβούλιο Manfred Weber, τον Πρόεδρο του γαλλικού κεντροδεξιού κόμματος Les Républicains Christian Jacob, τον νεοεκλεγέντα Πρωθυπουργό της Ρουμανίας Ludovic Orban και την Πρωθυπουργό της Νορβηγίας Erna Solberg.</p>
      <related>
        <a href="https://www.newsit.gr/politikh/mitsotakis-zagkremp-stoixima-na-epistrepsoun-osoi-efygan-eksaitias-tis-krisis/2920006/"/>
      </related>
      <p>Στη διάρκεια των συναντήσεων συζητήθηκαν οι ευρωπαϊκές εξελίξεις με ειδική αναφορά στην ευρωπαϊκή προοπτική των Δυτικών Βαλκανίων, το προσφυγικό – μεταναστευτικό και η ανάγκη διαμόρφωσης νέας Ενιαίας Πολιτικής Ασύλου, οι επιπτώσεις του Brexit και το μεγάλο στοίχημα της Ευρώπης για την αντιμετώπιση της κλιματικής αλλαγής.</p>
      <p>Ο Πρωθυπουργός τόνισε ότι παρά τις όποιες διαφορές απόψεων στο προσφυγικό ζήτημα, η ΕΕ πρέπει να κινηθεί ενιαία δείχνοντας αλληλεγγύη μεταξύ των μελών της. Παράλληλα, επεσήμανε την ανάγκη διαμόρφωσης νέας πολιτικής ασύλου και αποτελεσματικής προστασίας των εξωτερικών συνόρων της Ένωσης.</p>
      <p>Ειδικότερα, με τους Πρωθυπουργούς της Ρουμανίας και της Νορβηγίας σημαντικό τμήμα της συζήτησης απασχόλησε η διεύρυνση των διμερών οικονομικών σχέσεων. Η πρωθυπουργός της Νορβηγίας προσκάλεσε τον κ. Μητσοτάκη να επισκεφθεί τη χώρα της, ενώ στη διάρκεια της συνάντησης έγινε εκτενής συζήτηση για ζητήματα “πράσινης” ανάπτυξης και αντιμετώπισης της κλιματικής αλλαγής.</p>
    </article>
  </body>
</html>