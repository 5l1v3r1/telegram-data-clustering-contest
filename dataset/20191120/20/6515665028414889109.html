<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/biznis/3361669/beogradjanin-izdao-lokal-od-30-kvadrata-u-knezu-za-54000-evra-da-dobro-ste-procitali-mesecna-kirija-iznosi-4500-evra"/>
    <meta property="og:site_name" content="kurir.rs"/>
    <meta property="article:published_time" content="2019-11-20T20:52:00+00:00"/>
    <meta property="og:title" content="BEOGRAĐANIN IZDAO LOKAL OD 30 KVADRATA U KNEZU ZA 54.000 EVRA! Da, dobro ste pročitali! Mesečna kirija iznosi 4.500 evra"/>
    <meta property="og:description" content="Tačno 4.500 evra kirije za mesec dana dobio je pre neki dan J.P. vlasnik lokala od 30 kvadrata u Knez Mihailovoj ulici u Beogradu. Godišnji ugovor koji je potpisao sa jednom privatnom kompanijom glasi na fantastičnih 54.000 evra.Da dobro ste pročitali, zakup ..."/>
  </head>
  <body>
    <article>
      <h6 class="kicker">beograd među 40 najskupljih gradova na svetu</h6>
      <h1>BEOGRAĐANIN IZDAO LOKAL OD 30 KVADRATA U KNEZU ZA 54.000 EVRA! Da, dobro ste pročitali! Mesečna kirija iznosi 4.500 evra</h1>
      <address>
        <time datetime="2019-11-20T20:52:00+00:00">20 Nov 2019, 20:52</time>
      </address>
      <p>Tačno 4.500 evra kirije za mesec dana dobio je pre neki dan J.P. vlasnik lokala od 30 kvadrata u Knez Mihailovoj ulici u Beogradu. Godišnji ugovor koji je potpisao sa jednom privatnom kompanijom glasi na fantastičnih 54.000 evra.</p>
      <p>Da dobro ste pročitali, zakup kvadrata u centralnoj beogradskoj ulici u pešačkoj zoni danas staje 150 evra i ta cena važi za potez u dužini od 600 metara, od hotela Moskva na Terazijama do fontane Delijska česma u Knez Mihailovoj ulici.</p>
      <p>"Nešto jeftiniji kvadrat, od 80 evra do 100 evra mesečno, može se naći nekoliko stotina metara napred i nazad od pomenutih tačaka. Ali i to nije zacrtano. Ono što jeste sigurno, je stav mnogih vlasnika lokala u centralnoj zoni da ih neće prodavati, jer Knez je uvek Knez, i sada i za sto godina, samo što će doći neke nove generacije", kaže nam vlasnik jednog lokala na tom potezu.</p>
      <p>Najskuplji su manji, sređeni lokali u prizemlju sa izlazima na pešačku zonu. Na ceni značajno gube već poslovni kvadrati koji se nalaze na spratu. U oglasima se tako traži 800 evra na drugom spratu za 70 kvadrata u ulici udaljenoj stotinak metara od pešačke zone.</p>
      <p>Da je poslovni prostor u beogradskoj Knez Mihailova ulici jedan je od najskupljih na svetu za rentiranje, pokazalo je i istraživanje kompanije Kušman i Vejkfild. Prema njihovim podacima poslovni prostor u srcu prestonice nalazi se na 36. poziciji liste najskupljih šoping ulica na svetu.</p>
      <p>Prema procenama te kompanije za promet nekretninama procenjuje da je prosečna cena u glavnoj beogradskoj pešačkoj zoni oko 1.080 evra po kvadratu godišnje, odnosno 90 evra mesečno. U odnosu na listi u prethodnoj godini Beograd nije ni napredovao ni nazadovao.</p>
      <p>Knez Mihailova je po ovom osnovu skuplja od Ilice u Zagrebu, Čopove u Ljubljani i Vitoševog bulevara u Sofiji, kao i Ulice "Makedonija" u Skoplju.</p>
      <p>Najskuplji poslovni šoping prostor na svetu nalazi se u Hong Kongu, u Kozvej Beju, gde se se za jedan kvadratni metar poslovnog prostora treba izdvojiti oko 26.000 evra.</p>
      <p>Prema podacima Republičkog geodetskog zavoda najskuplji kvadrat poslovnog prostora u prošloj godini prodat je za 9.302 evra, a reč je o poslovnom prostoru površine 43 kvadrata u prizemlju stambeno-poslovne zgrade u Knez Mihailovoj ulici.</p>
      <p>Za pet miliona evra prodat je i poslovni prostor na opštini Stari grad, na ekskluzivnoj lokaciji u centru grada, za koji se vezuje i duga tradicija i čuveno poslovno ime, a nalazi se u zgradi koja je označena kao nepokretno kulturno dobro i spomenik kulture od velikog značaja.</p>
      <p>U prošloj godini ni garaže nisu bile jeftine, a najskuplji kvadrat garažnog prostora plaćen je 2.000 evra i to ona površine 12 kvadrata na Savskom vencu.</p>
      <p>U RGZ navode da lokacija igra veliku ulogu u visini cene nepokretnosti, a naročito kada je reč o onim najskupljim.</p>
      <p>"Takve nepokretnosti se često nalaze u centralnoj beogradskoj Knez Mihailovoj ulici ili u pešačkoj zoni u njenoj okolini, a veoma je atraktivna i Njegoševa ulica na Vračaru. Od početka gradnje, Beograd na vodi takođe je jedna od najatraktivnijih lokacija, koju prate i drugi luksuzni stambeno-poslovni prostor kao što su Central garden, A blok, Vest 65, Skajlajn, Voždove kapije, Zelena avenija", navode u RGZ.</p>
      <p>
        <b>Kurir.rs/Blic</b>
      </p>
    </article>
  </body>
</html>