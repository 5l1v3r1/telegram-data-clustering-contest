<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831441-Trta-50-likvidiran-zbog-popravke-kola-Novi-detalji-ubistva-Srbina-u-Johanesburgu"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T20:45:00+00:00"/>
    <meta property="og:title" content="Trta (50) likvidiran zbog popravke kola: Novi detalji ubistva Srbina u Johanesburgu"/>
    <meta property="og:description" content="Članovi lokalne bande hteli da uzmu vozilo iz servisa, a da ne plate"/>
  </head>
  <body>
    <article>
      <h1>Trta (50) likvidiran zbog popravke kola: Novi detalji ubistva Srbina u Johanesburgu</h1>
      <address><time datetime="2019-11-20T20:45:00+00:00">20 Nov 2019, 20:45</time> by <a rel="author">Z. U.</a></address>
      <p>
        <b>Članovi lokalne bande hteli da uzmu vozilo iz servisa, a da ne plate</b>
      </p>
      <p>GORAN Relić Trta (50) iz Zemuna ubijen je na periferiji Johanesburga, u svojoj auto-mehaničarskoj radnji, kada se suprotstavio lokalnim kriminalcima, jer nisu hteli da plate popravku automobila - nezvanično saznaju "Novosti". Relić se sukobio sa nekoliko pripadnika lokalne bande, koji su na silu hteli da uzmu vozilo, i tada je došlo do pucnjave u kojoj je Zemunac ubijen.</p>
      <related>
        <a href="http://www.novosti.rs/vesti/naslovna/hronika/aktuelno.291.html:831168-Zemunac-poznat-po-brutalnom-ubistvu-vlasnika-menjacnice-ima-debeo-dosije-Ovo-je-Goran-Relic-Trta-koji-je-likvidiran-u-Juznoafrickoj-Republici"/>
      </related>
      <p>Ovo su najnovije informacije o ubistvu Relića, za kojim je srpska policija tragala više od deset godina zbog sumnje da je 2009. u Zemunu učestvovao u premlaćivanju Zvonka Pilčevića (37), vlasnika menjačnice "Zvonce", koji je na ulici izdahnuo od zadobijenih batina.</p>
      <p>Policija je za ovu smrt okrivila njega i Nikolu Bulatovića Pidžu, a obojici se trag gubio skoro deceniju. Prošle godine u Kolašinu je lociran i uhapšen Bulatović, a sada je stigla crna vest o drugom osumnjičenom.</p>
      <p>Relić se desetak godina skrivao na jugu Afrike. U Srbiji su mu ostali supruga i dvoje dece, od koje se on, u međuvremenu, razveo. Njegovi prijatelji iz JAR obavestili su Relićeve roditelje o tragediji u Johanesburgu. U ovom trenutku je neizvesno kada će njegovo telo biti dopremljeno u Srbiju.</p>
      <p>- Veliki je problem što Relić nije imao nijedan važeći dokument - navodi izvor "Novosti". - Sada je pokrenut postupak utvrđivanja identiteta, a to će verovatno potrajati, jer sva papirologija ide preko nacionalnog biroa Interpola. Porodica je u kontaktu sa nadležnim organima Srbije, kako bi se ispoštovala i što pre obavila neophodna procedura u takvim situacijama.</p>
      <p>
        <i>
          <b>Goran Relić</b>
        </i>
      </p>
      <figure>
        <img src="http://www.novosti.rs/upload/images/2019b//11/21n/11-popravio%20(2).jpg"/>
      </figure>
      <p>Kako nezvanično saznajemo, prijatelji i rodbina prikupili su oko 10.000 dolara koji su neophodni za papire, ali i transport tela do Beograda.</p>
      <p>Relić je, navodno, koristio falsifikovana do­­kumenta, a, prema nezvaničnim saznanjima, on se u JAR i oženio. Za njim je bila raspisana crvena Interpolova poternica. On je, inače, bio dobro poznat beogradskoj policiji i pre nego što je osumnjičen za najteži zločin. Nekoliko puta je hapšen i privođen.</p>
      <p>
        <i>
          <b>ŽIVEO SKROMNO</b>
        </i>
      </p>
      <p>PREMA informacijama do kojih smo došli, Relić je u državi na jugu Afrike živeo skromno i izdržavao se od popravke automobila. Nedavno je otvorio i skromnu auto-mehaničarsku radnju. Radio je sve popravke, ali je ponekad imao i problema sa mušterijama koje nisu htele da plate. To se dogodilo i sada, ali su naoružani banditi, umesto novca, izvukli pištolj.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831250-Trazili-utociste-a-stigla-ih-je-smrt-Zemunac-je-samo-jedan-u-nizu-kriminalaca-ubijenih-u-Juznoafrickoj-Republici"/>
        <a href="http://www.novosti.rs/vesti/naslovna/hronika/aktuelno.291.html:831168-Zemunac-poznat-po-brutalnom-ubistvu-vlasnika-menjacnice-ima-debeo-dosije-Ovo-je-Goran-Relic-Trta-koji-je-likvidiran-u-Juznoafrickoj-Republici"/>
        <a href="http://www.novosti.rs/vesti/planeta.299.html:819116-UBIJEN-MMA-BORAC-Srpski-ratnik-izboden-nozem-u-Americi"/>
        <a href="http://www.novosti.rs/vesti/naslovna/hronika/aktuelno.291.html:776520-GORANOVO-TELO-RASKOMADANO-U-KADI-Srbin-pronadjen-mrtav-odsecenih-udova-policajci-potrazili-strucnu-pomoc-zbog-jezivih-prizora"/>
        <a href="http://www.novosti.rs/vesti/planeta.299.html:774839-NESRECA-U-SKOLI-Srusila-se-pasarela-najmanje-tri-ucenika-poginula-VIDEO"/>
      </related>
    </article>
  </body>
</html>