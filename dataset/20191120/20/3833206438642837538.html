<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/AMTII-otkri-byust-na-Asen-Diamandiev-915489"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T20:24:00+00:00"/>
    <meta property="og:title" content="АМТИИ откри бюст на Асен Диамандиев"/>
    <meta property="og:description" content="АМТИИ откри тържествено скулптура на своя създател проф. Асен Диамандиев. Бюстът, дело на преподават..."/>
  </head>
  <body>
    <article>
      <h1>АМТИИ откри бюст на Асен Диамандиев</h1>
      <address>
        <time datetime="2019-11-20T20:24:00+00:00">20 Nov 2019, 20:24</time>
      </address>
      <p>АМТИИ откри тържествено скулптура на своя създател проф. Асен Диамандиев. Бюстът, дело на преподавателя в академията доц. Свилен Костадинов, е поставен в централното фоайе на висшето училище. Слово за живота и дейността на твореца и педагога проф. Диамандиев изнесе доц. Милена Богданова. Тя припомни, че той винаги е считал за свое най-значимо произведение именно раждането и утвърждаването на академията, която от януари 2019 г. носи неговото име.</p>
      <p>В музикалната програма прозвучаха произведения на патрона на висшето училище, изпълнени от Теодосий Спасов-доктор хонорис кауза на АМТИИ в дует с гъдуларят Пейо Пеев и Академичния народен хор под ръководството на проф. д-р Костадин Бураджиев.</p>
      <p>Ректорът проф. акад. Милчо Василев подчерта, че без усилията на Асен Диамандиев в града ни нямаше да има академия по изкуствата, която днес е едно от най-значимите и утвърдени висши училища у нас. Рожденият ден  на Асен Диамандиев - 16 ноември бе обявен за патронен празник на АМТИИ.</p>
    </article>
  </body>
</html>