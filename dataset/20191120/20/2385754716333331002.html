<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598363/israil-o-mpeni-gkants-apetyxe-na-sximatisei-kyvernisi-synaspismou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T20:58:00+00:00"/>
    <meta property="og:title" content="Ισραήλ: Ο Μπένι Γκαντς απέτυχε να σχηματίσει κυβέρνηση συνασπισμού"/>
    <meta property="og:description" content="Ο Μπένι Γκαντς, ο αντίπαλος του απερχόμενου πρωθυπουργού Μπενιαμίν Νετανιάχου, απέτυχε να σχηματίσει κυβέρνηση συνασπισμού εντός της προθεσμίας, ανακοίνωσε..."/>
  </head>
  <body>
    <article>
      <h1>Ισραήλ: Ο Μπένι Γκαντς απέτυχε να σχηματίσει κυβέρνηση συνασπισμού</h1>
      <address><time datetime="2019-11-20T20:58:00+00:00">20 Nov 2019, 20:58</time> by <a rel="author">sigmalive</a></address>
      <p>Ο Μπένι Γκαντς, ο αντίπαλος του απερχόμενου πρωθυπουργού Μπενιαμίν Νετανιάχου, απέτυχε να σχηματίσει κυβέρνηση συνασπισμού εντός της προθεσμίας, ανακοίνωσε σήμερα το κόμμα του «Μπλε- Λευκό».</p>
      <p>Η ανακοίνωση του κεντρώου κόμματος ήρθε πριν την λήξη της διορίας σήμερα τα μεσάνυχτα (τοπική ώρα και ώρα Ελλάδας) που είχε δοθεί στον Γκαντς από τον Ισραηλινό πρόεδρο Ρέουβεν Ρίβλιν για να παρουσιάσει τα σχέδιά του για τον σχηματισμό κυβέρνησης συνασπισμού.</p>
      <p>«Ο ηγέτης του Μπλε- Λευκού κόμματος, Μπένι Γκαντς, μίλησε με τον πρόεδρο Ρέουβεν Ρίβλιν για να του δηλώσει ότι δεν κατόρθωσε να σχηματίσει κυβέρνηση», υπογράμμισε η ανακοίνωση.</p>
      <p>Στις εκλογές του Σεπτεμβρίου, το κόμμα Λικούντ του Νετανιάχου και Μπλε- Λευκό κέρδισαν σχεδόν ίδιο αριθμό εδρών και δεν διαθέτουν επαρκή αριθμό βουλευτών, ακόμη και με την στήριξη των συμμάχων τους, για να διεκδικήσουν την πλειοψηφία.</p>
      <p>Ο πρόεδρος Ρίβλιν είχε δώσει πρώτα εντολή σχηματισμού κυβέρνησης στον Νετανιάχου.</p>
      <p>Μετά την αποτυχία των ηγετών των δύο κομμάτων για τον σχηματισμό της κυβέρνησης, ανοίγει ο δρόμος για την διεξαγωγή νέων εκλογών.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>