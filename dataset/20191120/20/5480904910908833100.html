<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/britsky-princ-andrew-kvuli-skandalu-opousti-verejne-aktivity/1823422?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T20:13:00+00:00"/>
    <meta property="og:title" content="Britský princ Andrew kvůli skandálu opouští veřejné aktivity"/>
    <meta property="og:description" content="Londýn - Britský princ Andrew na delší dobu zanechává veřejných povinností kvůli vývoji kolem svých někdejších styků s americkým finančníkem Jeffreym Epsteinem. Druhý nejstarší syn královny Alžběty II. dnes oznámil, že panovnice vyhověla jeho žádosti ohledně odchodu z veřejného života. Kontaktů s Epsteinem, který před srpnovou sebevraždou čelil obviněním ze sexuálního zneužívání mladistvých, prý nadále &quot;jednoznačně lituje&quot;. Mladší bratr prince Charlese čelí obviněním, že se sám zapojil do takového zneužívání."/>
  </head>
  <body>
    <article>
      <h1>Britský princ Andrew kvůli skandálu opouští veřejné aktivity</h1>
      <address><time datetime="2019-11-20T20:13:00+00:00">20 Nov 2019, 20:13</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britský princ Andrew na delší dobu zanechává veřejných povinností kvůli vývoji kolem svých někdejších styků s americkým finančníkem Jeffreym Epsteinem. Druhý nejstarší syn královny Alžběty II. dnes <a href="https://twitter.com/RoyalFamily/status/1197213153852977153">oznámil</a>, že panovnice vyhověla jeho žádosti ohledně odchodu z veřejného života. Kontaktů s Epsteinem, který před srpnovou sebevraždou čelil obviněním ze sexuálního zneužívání mladistvých, prý nadále "jednoznačně lituje". Mladší bratr prince Charlese čelí obviněním, že se sám zapojil do takového zneužívání.</p>
      <p>Mladší bratr prince Charlese čelí obviněním, že se zapojil do sexuálního zneužívání mladistvých dívek, kvůli kterému měl být Epstein souzen, dokud nespáchal sebevraždu v cele newyorského vězení. Jedna z Epsteinových obětí Virginia Giuffreová u soudu uvedla, že byla donucena k pohlavnímu styku s vícero vlivnými muži včetně prince Andrewa. Ten říká, že si žádné setkání s Guiffreovou nepamatuje.</p>
      <p>Někdejší přátelství mezi Epsteinem a vévodou z Yorku je známou skutečností již delší dobu. Od finančníkovy smrti bylo ovšem předmětem zvýšeného zájmu médií, který umocnil víkendový televizní rozhovor, v němž se člen královské rodiny poprvé ke skandálu veřejně vyjádřil před kamerou. Kauza v posledních dnech plnila stránky britských deníků, a to nejen bulvárních.</p>
      <p>"Během několika posledních dní mi začalo být jasné, že okolnosti související s mými někdejšími styky s Jeffreym Epsteinem se staly výraznou komplikací pro práci mé rodiny a důležitou práci řady organizací a charit, které s hrdostí podporuji," uvedl 59letý vévoda. "Požádal jsem tudíž Její Veličenstvo, zda mohu na dohlednou dobu zanechat veřejných povinností, a ona k tomu udělila svolení," pokračuje jeho prohlášení.</p>
      <p>Po rozhovoru se zpravodajskou společností BBC se na hlavu prince Andrewa snesla lavina kritiky a jeho vystoupení je označováno za "PR katastrofu". Podle agentury AP v něm působil arogantně a necitlivě, neboť nedal najevo žádné výčitky svědomí ani soucit s Epsteinovými oběťmi. Vícero sponzorů pod dojmem posledních událostí ukončilo spolupráci s projekty, které Andrew zaštiťuje.</p>
      <p>Princův nejnovější krok AP označila za extrémně neobvyklý. Bývalý londýnský zpravodaj televize CNN Max Foster jej na twitteru popsal jako záležitost, která nemá v moderním fungování britské monarchie obdoby. Stejně se vyjádřila zpravodajka deníku The Daily Telegraph Camilla Tomineyová.</p>
      <p>Ačkoli se v Andrewově prohlášení píše o dohledné budoucnosti, podle reportérky bulvárního deníku The Sun Emily Andrewsové si nyní lze jen těžko představit princův návrat do veřejného života. "Členové královské rodiny při vydávání prohlášení volí svá slova pečlivě. 'Dohlednou dobou' rozumějte 'navždy'," dodal na twitteru někdejší zpravodaj BBC pro dění kolem královského dvora Peter Hunt.</p>
      <p>Vévoda z Yorku dnes na rozdíl od předchozích vyjádření ke skandálu kolem Epsteina uvedl, že svého vztahu s finančníkem "jednoznačně lituje" a že cítí hlubokou soustrast se všemi osobami, které tento případ zasáhl. Dodal, že je připraven úřadům pomáhat při vyšetřování údajných sexuálních zločinů.</p>
      <p>Epstein podle amerických prokurátorů v první polovině minulé dekády platil za sex desítkám mladistvých dívek. V roce 2008 byl za sexuální delikty odsouzen, avšak odpykal si pouze 13měsíční trest, při kterém mohl ve dne pracovat a ve věznici jen přespávat. Epsteinovy oběti podle agentury Reuters požádaly, aby princ Andrew zodpověděl otázky amerických orgánů, které případ i po smrti finančníka prošetřují.</p>
    </article>
  </body>
</html>