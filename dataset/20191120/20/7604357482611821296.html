<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/temidden-van-paars-groene-abortusdiscussie-belgische-begroting-doodziek/"/>
    <meta property="og:site_name" content="SCEPTR"/>
    <meta property="article:published_time" content="2019-11-20T20:13:06+00:00"/>
    <meta property="og:title" content="Temidden van paars-groene abortusdiscussie: Belgische begroting doodziek"/>
    <meta property="og:description" content="Terwijl paars-groen, samen met de marxisten van de PVDA en DéFI, de abortuswetgeving probeert aan te passen, zakt België volgens De Tijd in een &quot;budgettair moeras&quot;. Zo is ons land (opnieuw) lid van de zogenaamde Club Med-landen uit het zuiden van Europa en dreigt België, althans volgens de zakenkrant, zonder bijsturing op het strafbankje te komen."/>
  </head>
  <body>
    <article>
      <h1>Temidden van paars-groene abortusdiscussie: Belgische begroting doodziek</h1>
      <address><time datetime="2019-11-20T20:13:06+00:00">20 Nov 2019, 20:13</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Terwijl paars-groen, samen met de marxisten van de PVDA en DéFI, de <a href="https://sceptr.net/2019/10/naast-begrotingstekort-ook-fiscale-druk-gestegen-in/">abortuswetgeving probeert aan te passen,</a> zakt België volgens <a href="https://www.tijd.be/politiek-economie/belgie/algemeen/belgie-zakt-steeds-dieper-in-budgettair-moeras/10183452.html?rc_source=tijd&amp;rc_medium=unknown&amp;rc_content=article-list">De Tijd in een <i>“budgettair moeras”</i></a>. Zo is ons land (opnieuw) lid van de zogenaamde Club Med-landen uit het zuiden van Europa en dreigt België, althans volgens de zakenkrant, zonder bijsturing op het strafbankje te komen.</b>
      </p>
      <p>Het Monitoringscomité, de groep topambtenaren die de budgettaire (on)gezondheid van België opvolgen, publiceerde eerder nieuwe langetermijnvooruitzichten voor de begroting . Dat bracht weinig goed nieuws. Naar 2024 toe zal de begroting bij onveranderd beleid zo’n <a href="https://sceptr.net/2019/09/begroting-ontspoort-onrustig-verder-12-miljard-te-kort-tegen-2024/">11,8 miljard tekortschieten</a>. Bovendien lapt de paars-groene Brusselse regering, door verschillende investeringen buiten de begroting te houden, de Unierechtelijke begrotingsregels aan haar laars. <i>“Europa zal zich moeten aanpassen”,</i> stelde Brussels minister van Begroting <a href="https://sceptr.net/tag/sven-gatz/">Sven Gatz</a> (Open Vld) eerder.</p>
      <figure>
        <iframe data-src="https://twitter.com/GeertNoels/status/1197103399659020289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De Europese Commissie is alvast niet in haar nopjes met het Belgische begrotingsbeleid. Zo is er sprake van <i>“een significante afwijking”</i> van de regels. Een definitieve beslissing volgt echter pas in 2019. Is er tegen dan geen verandering van de budgettaire toestand, dan loopt België het risico om op het strafbankje te moeten gaan zitten.</p>
      <p>Informateur <a href="https://sceptr.net/tag/paul-magnette/">Paul Magnette</a> sprak volgens <a href="https://www.tijd.be/politiek-economie/belgie/algemeen/belgie-zakt-steeds-dieper-in-budgettair-moeras/10183452.html?rc_source=tijd&amp;rc_medium=unknown&amp;rc_content=article-list">De Tijd</a> evenwel al met toekomstig Eurocommissaris van Begroting <a href="https://sceptr.net/tag/paolo-gentiloni/">Paolo Gentiloni</a> om te onderzoeken wat er mogelijk is. Immers, de PS claimt – met maatregelen zoals het verlagen van de pensioenleeftijd – enkele sociale trofeeën. Open Vld daarentegen gruwt van nieuwe belastingen. Het probleem? Een verhoging van de uitgaven zonder verhoging van de inkomsten resulteert niet in een begrotingsevenwicht.</p>
      <figure>
        <iframe data-src="https://twitter.com/ItineraTwit/status/1184813699762151424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Begrotingsminister <a href="https://sceptr.net/tag/david-clarinval/">David Clarinval</a> (MR) ziet in de Europese reprimande <i>“een bijkomend element voor de snelle vorming van een federale regering met volheid van bevoegdheden”</i>. <i>“Ik blijf het herhalen dat die zo snel mogelijk gevormd moet worden. Het is belangrijk om op federaal niveau snel weer manoeuvreerruimte te hebben, om een aantal zaken, waaronder de begroting, weer op de rails te zetten”,</i> <a href="https://www.demorgen.be/nieuws/belgische-begroting-europese-commissie-blaft-maar-bijt-vooralsnog-niet~bdb93c9c/">citeert De Morgen de Franstalige liberaal.</a></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/vandaag-dan-toch-geen-stemming-over-langere-termijn-voor-abortus/"/>
        <a href="https://sceptr.net/2019/11/eric-van-rompuy-verantwoordelijkheid-ligt-bij-ps-en-n-va/"/>
        <a href="https://sceptr.net/2019/11/magnette-blijft-voor-nog-een-week-aan-zet/"/>
      </related>
    </article>
  </body>
</html>