<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/20-godini-balgarsko-uchastie-v-cern.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T20:27:00+00:00"/>
    <meta property="og:title" content="20 години българско участие в ЦЕРН"/>
    <meta property="og:description" content="Българският екип наброява 100 души"/>
  </head>
  <body>
    <article>
      <h1>20 години българско участие в ЦЕРН</h1>
      <h2>Българският екип наброява 100 души</h2>
      <address><time datetime="2019-11-20T20:27:00+00:00">20 Nov 2019, 20:27</time> by <a rel="author" href="https://btvnovinite.bg/author/?author=2004512" target="_blank">Кристина Налбантова</a></address>
      <figure>
        <video src="https://vid.btv.bg/btvnews/2019/11/20/kolaider_1574271749-1.mp4"/>
      </figure>
      <p>Над 100 души наброява българският екип в Европейската лаборатория по физика на елементарните частици в Швейцария. </p>
      <p>През годините един от най-значимите проекти е т. нар. „адронен колайдер”.</p>
      <p>В него учените се опитват да пресъздадат първите секунди от възникването на Вселената, като ускоряват и сблъскват елементарни частици.</p>
      <p>От този сблъсък се раждат много нови частици, така както в първите мигове след Големия взрив. <br/><br/>Изграждането на Големия ускорител на елементарни частици започва през 2001 г. и е открит  през 2008 г.</p>
      <p>Част от първата група стажанти, след като страната ни става пълноправен член в ЦЕРН, е доц. Борислав Павлов.</p>
      <p>19 години по-късно той все още работи в Европейската лаборатория по физика на елементарните частици в Женева. <br/><br/>Доц. Павлов е част и от едно от най-големите постижения в сферата на физиката – хигс бозона.</p>
      <p>„Той теоретично е предсказан и е открит 50 години след предсказването. Това е половинвековно търсене на науката”, казва доц. Павлов. <br/><br/>Откритието на тази частица води до напредък и в други сфери, сред които и медицината. Линейните ускорители за лъчетерапия се базират на подобна технология. <br/><br/>Модерно е да се практикува и протонната терапия, където се ускоряват протони, за да може да се лекуват пак тумори. <br/><br/>Участието на България в ЦЕРН е голямо – над 100 души са част от европейската лаборатория.</p>
      <p>„За първи път наблюдавахме хигс бозона и изследвахме неговото поведение. Освен учени и физици, в ЦЕРН работят много информатици”, казва проф. Леандър Литов, ръководител на българския екип в ЦЕРН.</p>
      <p>20 години след като страната ни става част от ЦЕРН, учените очакват още открития за тъмната материя например и защо вселената се разширява. Това са двата основни въпроса.</p>
      <p>Това, което учените все още не знаят, е каква е структурата на пространството и времето. <br/><br/>По повод юбилея, утре ще бъде открита изложба. Тя ще разкаже повече за дейността на ЦЕРН и за българското присъствие в организацията.</p>
    </article>
  </body>
</html>