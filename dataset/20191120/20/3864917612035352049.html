<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822363-klimkin-rozkazav-akou-mae-buti-miznarodna-misia-na-donbasi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T20:55:00+00:00"/>
    <meta property="og:title" content="Клімкін розповів, якою має бути міжнародна місія на Донбасі"/>
    <meta property="og:description" content="Ексміністр закордонних справ України Павло Клімкін відстоює ідею місії ЄС для Донбасу."/>
  </head>
  <body>
    <article>
      <h1>Клімкін розповів, якою має бути міжнародна місія на Донбасі</h1>
      <h2>Ексміністр закордонних справ України Павло Клімкін відстоює ідею місії ЄС для Донбасу.</h2>
      <address>
        <time datetime="2019-11-20T20:55:00+00:00">20 Nov 2019, 20:55</time>
      </address>
      <p>Про те, яка вона може виглядати, він розповів у коментарі Укрінформу. </p>
      <p>"Я вважаю, що миротворча місія з тисячами військових малореальна. Що нам потрібно, так це ефективна міжнародна цивільна місія… Я виступаю за те, щоб там була місія ЄС", - сказав дипломат.</p>
      <p>Він вважає за доцільне, щоби така місія була цивільною, але з військовим і поліцейським компонентами. Вона буде здійснювати «менеджмент» усього процесу – і безпеки, і підготовки до виборів, якщо до цього дійде справа; буде організувати і роззброєння, і контроль за важкою зброєю; також здійснювати контроль за кордоном.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822361-berlin-i-pariz-mozut-sprobuvati-navazati-ukraini-nebezpecni-domovlenosti-klimkin.html">Берлін і Париж можуть спробувати нав’язати Україні небезпечні домовленості – Клімкін</a>
      </blockquote>
      <p>Місія має отримати поліцейський компонент для того, щоби перезавантажити місцеву поліцію. Клімкін вважає, що роль такого поліцейського компоненту могла б відігравати, наприклад, французька жандармерія, яка має відповідний досвід інших місій. </p>
      <p>Звичайно, на думку ексглави МЗС, має бути також компонент військових радників.</p>
      <p>Клімкін переконаний: якби вдалося домовитися про це в ході майбутньої нормандської зустрічі, «це був би абсолютно найкращий результат або саміту, або всього, що відбувалося б після нього». Але з тих документів, які обговорюються напередодні зустрічі, не витікає того, щоби щось рухалося в цьому напрямку. </p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818297-evrosouz-bez-ukraini-rosijsku-problemu-ne-virisit-klimkin.html">Євросоюз без України "російську проблему" не вирішить — Клімкін</a>
      </blockquote>
      <p>Павло Клімкін також зауважив, що «з самого початку було зрозуміло, що Мінські угоди виконати неможливо». При цьому він підкреслив, що йдеться не про те, що Україна не збиралася їх виконувати, а про те, що для їх виконання потрібно було розробити план, дорожню карту, зрозуміти хто, що, за чим робить і хто які гарантії дає.</p>
      <p>"Досі Росія цьому опирається дуже активно", - констатував ексміністр. </p>
      <p>Нагадаємо: колишній глава МЗС Павло Клімкін перебуває в Берліні 20-21 листопада. Він взяв участь у конференції «Україна після президентських і парламентських виборів: новий уряд – нові можливості», а також провів зустрічі в МЗС ФРН, фондах. </p>
    </article>
  </body>
</html>