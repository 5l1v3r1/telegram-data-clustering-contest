<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/20/harom-reszletben-emeli-a-birak-es-az-ugyeszek-illetmenyet-a-kormany-hirosszefoglalo"/>
    <meta property="og:site_name" content="infostart"/>
    <meta property="article:published_time" content="2019-11-20T20:56:41+00:00"/>
    <meta property="og:title" content="Három részletben emeli a bírák és az ügyészek illetményét a kormány - Hírösszefoglaló"/>
    <meta property="og:description" content="A Pedagógusok Szakszervezete levélben kérte az államfőt, ne írja alá az új szakképzési törvényt. Donald Tuskot választották az Európai Néppárt elnökének."/>
  </head>
  <body>
    <article>
      <h1>Három részletben emeli a bírák és az ügyészek illetményét a kormány - Hírösszefoglaló</h1>
      <address><time datetime="2019-11-20T20:56:41+00:00">20 Nov 2019, 20:56</time> by <a rel="author">Infostart</a></address>
      <h3>A Pedagógusok Szakszervezete levélben kérte az államfőt, ne írja alá az új szakképzési törvényt. Donald Tuskot választották az Európai Néppárt elnökének.</h3>
      <p>Három részletben emeli a bírák és az ügyészek illetményét a kormány - jelentette be az igazságügyi miniszter. Varga Judit elmondta: január 1-jétől a bírák 32, az ügyészek 21 százalékos illetményemelésben részesülnek, majd 2021-ben és 2022-ben 12, illetve 13 százalékos emelést kapnak. Répássy Árpád, az Országos Bírósági Hivatal elnökhelyettese szerint az intézkedéssel erősebbé válik a bírói függetlenség.</p>
      <p>Átlagosan harminc százalékkal nő minden bölcsődei szakdolgozó bére 2021-re - jelentette be a családügyi államtitkár. Novák Katalin azt mondta, hogy az emelés két lépésben valósul meg: végzettségtől és munkatapasztalattól függően 2021-re minimum bruttó 24 ezer, legfeljebb bruttó 161 ezer forinttal kapnak majd többet az érintettek.</p>
      <p>A Pedagógusok Szakszervezete levélben kérte az államfőt, ne írja alá az új szakképzési törvényt. Az érdekképviselet szerint a törvény előkészítésekor az előterjesztő innovációs tárca megsértette a jogalkotásról és a társadalmi egyeztetésről szóló jogszabályokat. A másik érdekképviselet, a Pedagógusok Demokratikus Szakszervezete is úgy véli, hogy a jogszabály jelenlegi formájában alkalmatlan arra, hogy a szakképzésben kívánatos reform alapjául szolgáljon. Az innovációs tárca államtitkára szerint viszont a törvény nyomán rugalmasabb, a piaci igényekhez illeszkedő, a lemorzsolódást hatékonyabban megakadályozó intézményi szerkezet jön létre.</p>
      <p>A lakáshitelek után az otthonbiztosítások is kaphatnak fogyasztóbarát minősítést, az első ilyen termékek a jövő év első negyedévében lesznek elérhetőek - közölte a nemzeti bank. A jegybank által kialakított rendszer meghatározza a minimális szolgáltatásokat, amelyektől csak az ügyfél javára lehet eltérni. A minősítés elnyerésére január 10-től pályázhatnak a minősítő védjegyet használni kívánó biztosítók.</p>
      <p>Áder János köztársasági elnök szerint a tudomány ma is közös építmény, amelyen a legkülönfélébb nemzetek kutatói ugyanannak az igazságnak a megismerésén, megértésén dolgoznak. A Tudomány Világfóruma megnyitóján a Magyar Tudományos Akadémia elnöke azt hangsúlyozta, hogy a tudományos közösség legforróbb témáit tárgyalja majd a rendezvény. Lovász László úgy vélte, ezek a témák nagy hatással lesznek az emberiség jövőjére is.</p>
      <p>Országos népszavazásra viszik az atlétikai stadion kérdését, ha a kormány nem teljesíti a főváros feltételeit - jelentette ki a Momentum elnöke. Fekete-Győr András az InfoRádió Aréna című műsorában elmondta: a 120 milliárd forintos beruházást ebben a formában nem támogatják. Elmondta azt is, hogy a Momentum támogatja a dugódíjat, a dízel autók kitiltását, és a rakpartok zöldítését. Hozzátette ugyanakkor, hogy ezekre konkrét tervek még nincsenek.</p>
      <p>A kormány továbbra sem támogatja a dugódíj bevezetését. A Miniszterelnökség közleményében azt írja, ha Karácsony Gergely főpolgármester ragaszkodik a dugódíj bevezetéséhez, azt elsőként a Fővárosi Közgyűlésben, majd annak állásfoglalása után a Fővárosi Közfejlesztések Tanácsában és az Országgyűlésben érdemes megvitatni.</p>
      <p>Magyar konzuli hivatal nyílt a máltai Vallettán. A megnyitón a külgazdasági és külügyminiszter elmondta: háromezer magyar él Máltán, és tavaly 27 ezer magyar turista látogatott a szigetre. Szijjártó Péter kiemelte: a magyar-máltai kapcsolatokban nincsenek nyitott kérdések, viták, és mindkét ország elkötelezett a kétoldalú együttműködés fokozása mellett.</p>
      <p>Donald Tusk volt lengyel miniszterelnököt, az Európai Tanács leköszönő elnökét választotta meg elnökének az Európai Néppárt zágrábi tisztújító kongresszusán. Tusk Joseph Daul francia politikus helyét vette át, aki 2013 óta töltötte be az EPP elnöki tisztségét.</p>
    </article>
  </body>
</html>