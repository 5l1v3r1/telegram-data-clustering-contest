<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260031/metro-thessalonikis-anoixtos-gia-dyo-imeres-o-stathmos-ston-neo-sidirodromiko-stathmo"/>
    <meta property="og:site_name" content="LiFO"/>
    <meta property="article:published_time" content="2019-11-20T20:48:00+00:00"/>
    <meta property="og:title" content="Μετρό Θεσσαλονίκης: Ανοιχτός για δύο ημέρες ο σταθμός στον Νέο Σιδηροδρομικό Σταθμό"/>
    <meta property="og:description" content="Ανοίγει για δύο ημέρες ο σταθμός στον Νέο Σιδηροδρομικό Σταθμό του Μετρό Θεσσαλονίκης στα πλαίσια του Open House"/>
  </head>
  <body>
    <article>
      <h1>Μετρό Θεσσαλονίκης: Ανοιχτός για δύο ημέρες ο σταθμός στον Νέο Σιδηροδρομικό Σταθμό</h1>
      <h2>Ανοίγει για δύο ημέρες ο σταθμός στον Νέο Σιδηροδρομικό Σταθμό του Μετρό Θεσσαλονίκης στα πλαίσια του Open House</h2>
      <address><time datetime="2019-11-20T20:48:00+00:00">20 Nov 2019, 20:48</time> by <a rel="author">NEWSROOM</a></address>
      <p>
        <b>Ανοιχτός για το κοινό θα είναι το ερχόμενο Σαββατοκύριακο ο σταθμός του <a href="https://www.lifo.gr/tags/%CE%9C%CE%B5%CF%84%CF%81%CF%8C+%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7%CF%82">Μετρό Θεσσαλονίκης</a> στον Νέο Σιδηροδρομικό Σταθμό.</b>
      </p>
      <p>Το άνοιγμα του σταθμού γίνεται στο πλαίσιο του φετινού Open House, όπου οι Θεσσαλονικείς θα έχουν τη δυνατότητα να πάρουν μια εικόνα από το πώς θα είναι ο σταθμός. Ο σταθμός θα είναι προσβάσιμος χωρίς κράτηση από τις 10 το πρωί έως τις 14.00 το μεσημέρι το Σάββατο και την Κυριακή.</p>
      <p>Όπως τόνισε στο voria.gr ο Νίκος Ταχιάος, πρόεδρος της Αττικό Μετρό, ο σταθμός θα ανοίξει ειδικά για το Open House. «Αν και είναι υπό κατασκευή οι δυο όροφοι (υπόγεια επίπεδα) του σταθμού είναι επισκέψιμοι. Είναι οι δυο πάνω όροφοι (παρότι υπόγειοι) και οι πολίτες θα έχουν τη δυνατότητα να τους δουν όπως θα είναι όταν λειτουργήσει το μετρό. Μηχανικοί της Αττικό Μετρό ΑΕ θα είναι εκεί για να ενημερώνουν τους πολίτες σχετικά με το τι βλέπουν, αλλά και για το πώς θα λειτουργήσει ο σταθμός, όταν ολοκληρωθεί το έργο».</p>
      <p>«Ολοκληρωμένα εκεί είναι μόνο τα έργα πολιτικού μηχανικού, ενώ όπως και σε όλους τους σταθμούς υπάρχουν πάρα πολλές εκκρεμότητες. Αποφασίσαμε να ανοίξουμε για το κοινό τον συγκεκριμένο σταθμό για πρώτη φορά, με την ευκαιρία του Open House, προκειμένου να έχουν οι Θεσσαλονικείς τη δυνατότητα να δουν την πρόοδο των εργασιών κι όχι φυσικά έναν ολοκληρωμένο σταθμό», επισήμανε ο πρόεδρος της Αττικό Μετρό.</p>
      <p>
        <i>Με πληροφορίες από voria.gr</i>
      </p>
    </article>
  </body>
</html>