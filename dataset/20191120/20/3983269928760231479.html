<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-restaurant-angle-de-jordi-cruz-aconsegueix-la-segona-estrella-michelin/noticia/2964877/"/>
    <meta property="og:site_name" content="CCMA"/>
    <meta property="article:published_time" content="2019-11-20T20:36:00+00:00"/>
    <meta property="og:title" content="El restaurant Angle, de Jordi Cruz, aconsegueix la segona estrella Michelin"/>
    <meta property="og:description" content="Tres restaurants catalans sumen la primera estrella: Aürt i Cinc Sentits, a Barcelona, i Deliranto, a Salou"/>
  </head>
  <body>
    <article>
      <h1>El restaurant Angle, de Jordi Cruz, aconsegueix la segona estrella Michelin</h1>
      <h2>Tres restaurants catalans sumen la primera estrella: Aürt i Cinc Sentits, a Barcelona, i Deliranto, a Salou</h2>
      <address><time datetime="2019-11-20T20:36:00+00:00">20 Nov 2019, 20:36</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/3/0/1574283485003.jpg"/>
        <figcaption>Jordi Cruz ha posat la jaqueta de les Michelin al cap de cuina d'Angle, Alberto Durà (ACN/Laura Busquets)</figcaption>
      </figure>
      <p>La gastronomia catalana suma noves estrelles Michelin. La prestigiosa guia francesa ha reconegut amb dues estrelles el restaurant <b>Angle</b>, de Barcelona.</p>
      <p>El restaurant es presenta com un local "d'alta gastronomia per a cada dia". Darrere l'aposta hi ha el talent de <b>Jordi Cruz</b>, juntament amb el seu deixeble<b> Alberto Durà,</b> que n'és el cap de cuina. Cruz ha tingut el detall de posar la jaqueta a Durà, en reconeixement a la feina feta.</p>
      <figure>
        <iframe data-src="https://twitter.com/GuiaMichelin_ES/status/1197246355560947719?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Cruz suma d'aquesta manera una altra en un dels seus restaurants, després que l'ÀBaC mantingui les tres que tenia.</p>
      <p>A Catalunya, mantenen la màxima distinció El Celler de Can Roca, el Lasarte i l'ÀBaC.</p>
      <p><b>Primera estrella per a tres establiments catalans</b><br/><br/>Tres restaurants catalans han entrat a l'olimp Michelin amb una estrella. Són <b>Aürt </b>i <b>Cinc Sentits</b>, a Barcelona, i <b>Deliranto</b>, a Salou.</p>
      <p>D'Aürt, situat a l'Hotel Hilton Diagonal, en destaca la cuina "moderna i tècnica" que elabora en aquest espai singular Artur Martínez. Aquest xef ja va obtenir la distinció de l'estrella pel Capritx, de Terrassa.</p>
      <figure>
        <iframe data-src="https://twitter.com/GuiaMichelin_ES/status/1197240750095904768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El Cinc Sentits recupera l'estrella que va perdre l'any passat -després de 10 anys de mantenir-la- per tancament i trasllat. La distinció ve per la reinterpretació de la cuina catalana que fa el xef autodidacte Jordi Artal i que posa en valor la matèria primera.</p>
      <figure>
        <iframe data-src="https://twitter.com/GuiaMichelin_ES/status/1197240792902983681?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El premi per a Deliranto reconeix la proposta "molt original i creativa" del xef Josep Moreno, que "il·lustra a la taula un conte clàssic".</p>
      <figure>
        <iframe data-src="https://twitter.com/GuiaMichelin_ES/status/1197241170029694981?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Han perdut l'estrella que tenien La Barra de Carles Abellán, de Barcelona, que fa poc es va traslladar a l'Hotel Vela de Barcelona. També la perden Els Brancs, de Roses, i Terra, de S'Agaró.</p>
      <p>El restaurant Gaig, de Barcelona, també ha perdut la distinció per tancament i trasllat.</p>
      <p>
        <b>La nova tercera estrella, a Cantàbria</b>
      </p>
      <p>Només un restaurant nou entra en la categoria de tres estrelles Michelin aquest 2020: Cenador de Amós, a Villaverde de Pontones, a Cantàbria, del xef Jesús Sánchez.</p>
      <p>En total, a tot l'estat hi ha 11 restaurants amb tres estrelles; 36 restaurants amb dues, dels quals n'hi ha sis de nous, i 194 restaurants amb una estrella, 23 dels quals són nous.</p>
      <p>
        <b>Els nous Big Gourmand catalans</b>
      </p>
      <p>Big Gourmand és la categoria de Michelin amb què els inspectors reconeixen els restaurants que fan bona gastronomia, sense arribar a l'estrella, a un preu moderat.</p>
      <p>A Catalunya, han aconseguit la distinció els restaurants Cruix i Saó, de Barcelona; el Pocavergonya, de Girona, i el Quatre Vents 3.0, d'Hostalric.</p>
    </article>
  </body>
</html>