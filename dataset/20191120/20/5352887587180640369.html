<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/spurta-surenges-neptunas-parklupde-besiktas-1751384/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T20:44:00+00:00"/>
    <meta property="og:title" content="Spurtą surengęs „Neptūnas“ parklupdė „Bešiktaš“"/>
    <meta property="og:description" content="Reklama"/>
  </head>
  <body>
    <article>
      <h1>Spurtą surengęs „Neptūnas“ parklupdė „Bešiktaš“</h1>
      <address><time datetime="2019-11-20T20:44:00+00:00">20 Nov 2019, 20:44</time> by <a rel="author">VE</a></address>
      <p>Reklama</p>
      <p>Klaipėdos „Neptūnui“ (4-2) užteko vieno galingo ketvirčio, kad sugrįžtų į pergalių kelią FIBA Čempionų lygoje. Po ilgosios pertraukos varžovus užbombardavę Tomo Rinkevičiaus auklėtiniai namuose <b>86:80</b> (20:16, 18:24, 24:5, 24:35) pranoko Stambulo „Bešiktaš“ (2-4) krepšininkus.</p>
      <p>Solidžiai pradėję klaipėdiečiai pirmajame ketvirtyje turėjo 7 taškų pranašumą, tačiau svečiai iš Turkijos prieš ilgąją pertrauką spurtavo 12:3 bei persvėrė rezultatą savo naudai – 38:40.</p>
      <p>Viskas apsivertė trečiajame kėlinyje, kuriame „Neptūnas“ surengė neįtikėtiną spurtą. Žygimantas Janavičius pataikė tritaškį, pridėjo du baudų metimus, Andre Williamsonas įkrovė iš viršaus, o 7 minučių atkarpą triukšmingų sirgalių palaikomi šeimininkai laimėjo net 17:0, kuri leido atitolti 62:45.</p>
      <p>Rungtynės ties fantastišku kėliniu nesibaigė. Duško Ivanovičiaus auklėtiniai lemiamą ketvirtį pradėjo pelnydami 10 taškų be atsako bei taip priartėjo per 7 taškus – 62:55.</p>
      <p>Šeimininkų taškų tylą nutraukė tris baudų metimus pataikęs Tomas Delininkaitis, po kelių akimirkų veteranas pridėjo ir tritaškį, o uostamiesčio ekipa įgavo antrą kvėpavimą. „Bešiktaš“ dar bandė kabintis į atlapus, tačiau aistras galutinai užgesino galingą dėjimą su pražangą atlikęs Matas Jogėla.</p>
      <p>„Neptūnas“ atliko puikų darbą stabdymas „Bešiktaš“ lyderį Jamesą McAdoo. Po dvigubą dublį bei 21,2 naudingumo balo rinkęs amerikietis trečiadienio vakarą Klaipėdoje surinko 7 taškus bei atkovojo 2 kamuolius.</p>
      <p>Reklama</p>
      <p>Sekmadienį uostamiesčio krepšininkai namuose priims Vilniaus „Rytą“, o mačo „Švyturio“ arenoje pradžia – 17 val.</p>
      <p>
        <i>„Neptūnas“: Simas Galdikas 14 (6/7 dvit.), Osvaldas Olisevičius 12, Tomas Delininkaitis 13, Deividas Gailius 11 (6 rez. perd.), Žygimantas Janavičius 9 (5 rez. perd.).</i>
      </p>
      <p>
        <i>„Bešiktaš“: Shaquielle‘as McKissicas 27, Jordanas Theodore‘as 19.</i>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/sivakar-neptuno-kelyje---telekom-baskets-1749115/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptunas-namuose-paklojo-lietkabeli-1748396/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/cempionu-lygoje---dar-viena-grazi-neptuno-pergale-1747566/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sivakar---dvikova-su-ispanais-1747174/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptuno-krepsininkai-iskovojo-lengva-pergale-prienuose-1746475/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/emocingame-musyje-pasvalyje---i-pergaliu-kelia-sugrizes-neptunas-1744723/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptunas-namuose-pralaimejo-prancuzams-1743937/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/vos-3-tritaskius-is-25-imetes-neptunas-krito-kedainiuose-1742917/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>