<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685601/pavlopoulos-to-ergo-tou-kosti-palama-paramenei-synchrono-akoma-ka"/>
    <meta property="og:site_name" content="enikos.gr"/>
    <meta property="article:published_time" content="2019-11-20T20:36:00+00:00"/>
    <meta property="og:title" content="Παυλόπουλος: Το έργο του Κωστή Παλαμά παραμένει σύγχρονο ακόμα και στις μέρες μας"/>
    <meta property="og:description" content="«Ο Κωστής Παλαμάς είναι και θα παραμείνει σύγχρονος, με όλη την σημασία του όρου»..."/>
  </head>
  <body>
    <article>
      <h1>Παυλόπουλος: Το έργο του Κωστή Παλαμά παραμένει σύγχρονο ακόμα και στις μέρες μας</h1>
      <address>
        <time datetime="2019-11-20T20:36:00+00:00">20 Nov 2019, 20:36</time>
      </address>
      <p>«Ο Κωστής Παλαμάς είναι και θα παραμείνει σύγχρονος, με όλη την σημασία του όρου», υπογράμμισε ο Πρόεδρος της Δημοκρατίας κ. Προκόπης Παυλόπουλος μιλώντας σε επιστημονική εκδήλωση με θέμα «Ο Ποιητής Κωστής Παλαμάς Σήμερα», που πραγματοποιήθηκε στο Πανεπιστήμιο Αθηνών.</p>
      <p>Με την συμπλήρωση 160 χρόνων από την γέννηση του Μεγάλου μας Ποιητή, ο κ. Παυλόπουλος έκανε λόγο για μια εμβληματική μορφή του Ελληνικού Πνεύματος, επισημαίνοντας ότι το έργο του παραμένει σύγχρονο ακόμα και στις μέρες μας.</p>
      <p>Όπως σημείωσε, σε όλο το φάσμα του λογοτεχνικού του έργου, τόσο του ποιητικού όσο και του πεζού, ο Κωστής Παλαμάς έβλεπε το σήμερα με τα μάτια στο χθες-κυρίως δε στις ρίζες της Εθνικής μας καταγωγής- για να χαράξει δρόμους προς το μέλλον.</p>
      <p>Υποστήριξε, επίσης, ότι «ο Δωδεκάλογος του Γύφτου» είναι το πιο οραματικό και προφητικό ποίημα του Κωστή Παλαμά και υποστήριξε ότι «ο Κωστής Παλαμάς, ως Γύφτος-ποιητής και προφήτης, θα παραμένει πάντα σύγχρονος και για το ότι, «κηρύσσοντας» στον Ελληνισμό την απαράμιλλη και διαχρονική αξία της Εθνικής του μακραίωνης Κληρονομιάς, έβλεπε πολύ μακριά, «σμιλεύοντας» με στίχους τους τρεις πυλώνες, οι οποίοι στηρίζουν το αέτωμα του κοινού μας Ευρωπαϊκού Πολιτισμού».</p>
      <p>Τον πυλώνα της Αρχαίας Ελλάδας -απ’ όπου ξεκίνησαν όλα- δηλαδή τον πυλώνα του Ελεύθερου Πνεύματος και της Δημοκρατίας, ο οποίος θυμίζει πως για κάθε Άνθρωπο, και όχι μόνο για τους Έλληνες, η Ελευθερία πρέπει να είναι αξία υπαρξιακή και βιωματική, αφού δίχως αυτήν δεν νοείται ελεύθερη ανάπτυξη της προσωπικότητας.</p>
      <p>Τον πυλώνα της Αρχαίας Ρώμης, δηλαδή τον πυλώνα των Θεσμών και του Νόμου, ως στοιχείων που επιτρέπουν σε κάθε κοινωνία να ζει ειρηνικά, αρμονικά και δημιουργικά.</p>
      <p>Και τον πυλώνα της Χριστιανικής Διδασκαλίας, όπως αυτός, πήρε την τελική του μορφή, με στοιχεία προερχόμενα κυρίως από την Αρχαία Ελλάδα. «Είναι ακριβώς αυτός ο πυλώνας, ο οποίος εκφράζει, με τον πιο γνήσιο τρόπο, τον Ανθρωπισμό του Ευρωπαϊκού Πολιτισμού» πρόσθεσε.</p>
      <p>Καταλήγοντας, ο κ.Παυλόπουλος τόνισε ότι ο Κωστής Παλαμάς, ο Γύφτος-ποιητής και προφήτης του, λογοτεχνικώς «θρυλικού» πια, «Δωδεκάλογου», θα είναι πάντα σύγχρονος για την Ελλάδα και τον Ελληνισμό, ιδίως γιατί θα μας διδάσκει κατ’ εξοχήν ότι «Εμείς, οι Έλληνες, είμαστε προορισμένοι, εκ καταγωγής, να ορθοτομούμε τον Λόγο της Αλήθειας για την πορεία του Ελληνισμού και την συμβολή του στον Σύγχρονο Πολιτισμό εν γένει.</p>
      <p>«Τον Πολιτισμό της Ελευθερίας, του Πνεύματος και της Παιδείας, τον Πολιτισμό που είναι σύμφωνος με τον Άνθρωπο. Και αυτό πρέπει να το πράττουμε όχι μόνον ως απόγονοι και κληρονόμοι Μεγάλων Προγόνων, αλλά και διότι οφείλουμε να εκπληρώνουμε την δική μας αποστολή, έχοντας πάντα προ οφθαλμών τον ορίζοντα της Εθνικής μας προοπτικής για το μέλλον του Λαού μας και του Έθνους μας» υπογράμμισε.</p>
      <p>Τέλος, παρατήρησε, ότι οι Έλληνες, έχουμε το πρόσθετο χρέος να εκπληρώνουμε την ιστορική αποστολή που μας αναλογεί και έναντι της Ευρωπαϊκής μας Οικογένειας αλλά και έναντι της Διεθνούς Κοινότητας, ενώ υπενθύμισε ότι «για εμάς τα σύνορα νοούνται όταν πρόκειται να υπερασπισθούμε την Πατρίδα. Και δεν νοούνται, ούτε υπάρχουν, όταν πρόκειται να υπερασπισθούμε τον Άνθρωπο, τον Πολιτισμό και την Δημοκρατία».</p>
      <p>Σημειώνεται, ότι η εκδήλωση πραγματοποιήθηκε με αφορμή την πρόσφατη έκδοση των πρώτων πέντε τόμων της σειράς των Απάντων του Κωστή Παλαμά, καθώς και την συμπλήρωση 160 χρόνων από την γέννηση του ποιητή, από το Ίδρυμα Παλαμά, φορέας της έκδοσης των Απάντων του Κωστή Παλαμά, τον Τομέα Νεοελληνικής Φιλολογίας του Τμήματος Φιλολογίας του Ε.Κ.Π.Α. και το λογοτεχνικό περιοδικό Νέα Ευθύνη, στο Αμφιθέατρο «Άλκης Αργυριάδης» του κεντρικού κτηρίου του Εθνικού και Καποδιστριακού Πανεπιστημίου Αθηνών.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684844/afstiro-minyma-pavlopoulou-stin-tourkia-na-egkataleipsei-tin-takt%0A%20%20%20%20%0A"/>
        <a href="http://www.enikos.gr/politics/684833/pavlopoulos-i-tourkia-symperiferetai-stous-prosfyges-me-apanthrop%0A%20%20%20%20%0A"/>
        <a href="http://www.enikos.gr/politics/684824/pavlopoulos-mono-enomenoi-kai-apofasismenoi-tha-proaspisoume-tin-%0A%20%20%20%20%0A"/>
        <a href="http://www.enikos.gr/politics/684671/synantisi-pavlopoulou-me-ton-proedro-tou-safe-water-sports%0A%20%20%20%20%0A"/>
        <a href="http://www.enikos.gr/politics/684650/pavlopoulos-i-epeteios-tis-exegersis-tou-polytechneiou-mas-ypenth%0A%20%20%20%20%0A"/>
        <a href="http://www.enikos.gr/politics/684511/pavlopoulos-ta-paidia-boroun-na-symmetechoun-sti-lipsi-apofaseon-%0A%20%20%20%20%0A"/>
        <a href="http://www.enikos.gr/politics/684344/synantisi-pavlopoulou-me-tin-gianna-angelopoulou-daskalaki%0A%20%20%20%20%0A"/>
        <a href="http://www.enikos.gr/politics/683504/si-tzinpingk-elpizo-oti-oi-chores-mas-tha-emvathynoun-ti-synergas%0A%20%20%20%20%0A"/>
        <a href="http://www.enikos.gr/politics/683509/pavlopoulos-emvlimatiki-anavathmisi-tis-stratigikis-schesis-ellad%0A%20%20%20%20%0A"/>
      </related>
    </article>
  </body>
</html>