<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914582"/>
    <meta property="og:site_name" content="Dnevnik"/>
    <meta property="article:published_time" content="2019-11-20T20:57:00+00:00"/>
    <meta property="og:title" content="Kongres EPP v Zagrebu: Plenkovićev šov in Tuskova bojna napoved Orbanu"/>
    <meta property="og:description" content="Evropska ljudska stranka je na kongresu v Zagrebu izvolila novega predsednika stranke – Donalda Tuska. Prvi predsednik največje evropske politične skupine iz vzhodne Evrope je napovedal oster boj proti populizmu in s tem težje čase za Orbanov Fidesz."/>
  </head>
  <body>
    <article>
      <h1>Kongres EPP v Zagrebu: Plenkovićev šov in Tuskova bojna napoved Orbanu</h1>
      <address><time datetime="2019-11-20T20:57:00+00:00">20 Nov 2019, 20:57</time> by <a rel="author">Aleš Gaube, Zagreb</a></address>
      <p>
        <b>Evropska ljudska stranka je na kongresu v Zagrebu izvolila novega predsednika stranke – Donalda Tuska. Prvi predsednik največje evropske politične skupine iz vzhodne Evrope je napovedal oster boj proti populizmu in s tem težje čase za Orbanov Fidesz.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/20/1223137.jpg"/>
          <figcaption>Donald Tusk je bil na kongresu EPP izvoljen za šestega predsednika stranke. Po šestih letih je na čelu največje evropske stranke nasledil Josepha Daula.<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1223138.jpg"/>
          <figcaption>
            <cite>Foto: Milan Zver, evropski poslanec / STA</cite>
          </figcaption>
        </figure>
      </slideshow>
      <p>Pet tednov in pol pred začetkom hrvaškega predsedovanja Evropski uniji je hrvaški premier Andrej Plenković dočakal svoj dan D. V prestolnici je na rednem letnem kongresu Evropske ljudske stranke (EPP) sprejel vso smetano te največje politične skupine v Evropi, ki ji pripada tudi njegova HDZ. V treh jezikih je nizal uspehe hrvaškega gospodarstva, risal izzive pred skorajšnjim predsedovanjem Zagreba Evropski uniji in poslušal žametne besede političnih prijateljev, kako je v ključnem obdobju izbiranja novega predsednika evropske komisije, v času političnega pokra, zagotovil enotnost stranke.</p>
      <h3>Zeleni odtenki modre stranke</h3>
      <p>Pohvale, čeprav ne tako goreče kot na predvolilnih shodih HDZ pred zadnjimi volitvami, so preglasile realnost. V križišču pred konferenčno dvorano je v tihem novembrskem dežju protestiral dober ducat učiteljic. Tako kot drugi stavkajoči šolniki po državi so tudi te gospe pod dežniki ob odobravajočem trobljenju mimovozečih zahtevale dvig koeficienta za izračun plač za 6,11 odstotka. Le tako bi namreč lahko dosegli plače drugih zaposlenih v javnem sektorju, ki so jim jih že zvišali po letih zategovanja pasu. A ta druga plat hrvaškega gospodarskega čudeža dogajanja v dvorani ni zmotila. Politična elita najmočnejše evropske stranke je slavila svoj praznik, nov zakonodajni cikel in novo vodstvo.</p>
      <p>V zagrebški Areni, kjer med veselim decembrom pričakujejo Severino, Lepo Breno in Đorđa Balaševića, glavne politične zvezde ljudske stranke skupaj z 2000 delegati iz 40 držav premierju Plenkoviću vendarle niso pele zgolj hvalospevov. Z novim predsednikom stranke <b>Donaldom Tuskom</b>, dosedanjim predsednikom evropskega sveta, ki si je Hrvaško izbral za zadnje potovanje v tujino v iztekajočem se mandatu, je EPP dobila novo vodstvo stranke, ki naj bi obrnilo trend padanja podpore ljudskim strankam v Evropi. Zagreb se je danes obarval v modro barvo ljudske stranke, ki pa si je poskušala nadeti tudi nekaj zelenih odtenkov. Potem ko je prihajajoča nova komisija <b>Ursule von der Leyen</b> spopadanje s podnebnimi spremembami postavila na vrh svojih prioritetnih ciljev, je na vse hitrejši vlak podnebno zavednih strank, ki v Evropi med ljudmi dobivajo vse več podpore, poskušala skočiti tudi EPP z resolucijo o okrepljenem boju proti podnebnim spremembam. Kot je pojasnil generalni sekretar stranke <b>Antonio Lopez Isturiz</b>, se želi EPP podnebnih tem lotiti na svoj način in biti posrednik med »agresivno politiko Zelenih in industrijo«.</p>
      <h3>Fideszovi stoli ostali prazni</h3>
      <p>Ko kliče stranka, pridejo (skoraj) vsi. Devet premierjev, prihodnja predsednica evropske komisije von der Leynova, dva predsednika in več opozicijskih voditeljev iz družine EPP so se zbrali na kongresu, na katerem se je stranka po šestih letih vodenja poslovila od svojega predsednika, Francoza <b>Josepha Daula</b>. Kot rečeno, nasledil ga je deset let mlajši nekdanji liberalno-konservativni poljski premier Donald Tusk. Na kongresu je kot edini kandidat za predsedniško mesto nastopil z bojno napovedjo populizmu, tudi v lastnih vrstah, kjer še iz časa pred evropskimi volitvami poteka preverjanje madžarske vladajoče stranke Fidesz zaradi kršitev evropskih vrednot. Te ni bilo na kongres, ker njeni delegati zaradi zamrznjenega članstva ne bi mogli glasovati. Čeprav je vse do zadnjega viselo v zraku, ali bo madžarski premier <b>Viktor Orban</b> vendarle prišel, so zanj rezervirani sedeži ostali prazni.</p>
      <p>Stranka se je tako na kongresu izognila razpravi o prihodnosti Fidesza v stranki – poročilo <b>Hermana van Rompuya</b>, <b>Wolfganga Schüssla</b> in <b>Hansa-Gerta Pötteringa</b> naj bi bilo objavljeno v kratkem. Temeljno sporočilo novega predsednika stranke Tuska je bilo sicer povsem jasno. EPP se kot stranka odgovornega popularizma (ljudskosti) mora postaviti proti strankam neodgovornega populizma. Stranka se pod njegovim vodstvom ne bo odpovedala zagotavljanju varnosti ljudi, ne bo pa se na oltarju varnosti odpovedala spodobnosti. »Ne bomo se predali populistom, manipulatorjem in avtokratom, ki verjamejo, da se varovanja meja ne da uskladiti s civilnimi svoboščinami, vladavino prava, dostojnostjo v javnem življenju. Te stvari se ne izključujejo. Kdor to verjame, se izloča iz naše družine,« je bil nedvoumen Tusk, ki je razkril, da ga je pred letom dni h kandidaturi za svojega naslednika nagovoril kar sam Joseph Daul. Na kongresu so se številni delegati zahvalili odhajajočemu predsedniku, da je ohranil enotnost stranke. Močno razdvajajočo razpravo o morebitni izključitvi Fidesza, ki je potekala v začetku leta, je namreč preložil na povolilni čas. Od njegovega naslednika Tuska se zdaj pričakuje, da bo stranko okrepil.</p>
      <blockquote><b>Milan Zver, evropski poslanec EPP<br/></b>Po besedah Milana Zvera se je Donald Tusk v preteklosti pokazal kot strpen človek. EPP, kot pravi, ta hip potrebuje nekoga s takšnim profilom, saj je stranka pluralna – v njej je levo in desno krilo. Tudi Joseph Daul je bil dokaj odprt človek in zelo proevropsko usmerjen, dodaja, z jasnimi stališči glede nacionalizmov in ekstremizmov, “a Tusk je bolj vešč praktičnega dela v evropski politiki, kot je bil Daul, ki ni bil konfliktna osebnost in so ga vsi imeli radi”. Zver ob tem poudarja: “Vpliv stranke, čeprav je bila vodilna sila od leta 1999, je upadal. Z novim vodstvom bi radi ta trend obrnili navzgor. Z Daulom ni šlo, upam, da bo šlo s Tuskom.”</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042913282/svet/hrvaska-desnica-ostro-proti-vucicevi-udelezbi-na-kongresu-epp-v-zagrebu"/>
      </related>
    </article>
  </body>
</html>