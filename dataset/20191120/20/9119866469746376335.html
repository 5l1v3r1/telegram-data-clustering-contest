<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/zwaardere-verdenkingen-tegen-verdachte-doden-nicky-verstappen/"/>
    <meta property="og:site_name" content="Crimesite"/>
    <meta property="article:published_time" content="2019-11-20T20:26:18+00:00"/>
    <meta property="og:title" content="Zwaardere verdenkingen tegen verdachte doden Nicky Verstappen"/>
    <meta property="og:description" content="Het Openbaar Ministerie heeft de verdenking tegen Jos B. verzwaard. De man die volgens het OM in 1998 het jongetje Nicky Verstappen (11) heeft gedood deed dat, zo is de stelling van het OM, om zijn seksueel misbruik van het jongetje te verhullen. Daarmee zou sprake zijn geweest van een zwaardere vorm van doodslag namelijk […]"/>
  </head>
  <body>
    <article>
      <h1>Zwaardere verdenkingen tegen verdachte doden Nicky Verstappen</h1>
      <address>
        <time datetime="2019-11-20T20:26:18+00:00">20 Nov 2019, 20:26</time>
      </address>
      <p>Het Openbaar Ministerie heeft de verdenking tegen Jos B. verzwaard. De man die volgens het OM in 1998 het jongetje Nicky Verstappen (11) heeft gedood deed dat, zo is de stelling van het OM, om zijn seksueel misbruik van het jongetje te verhullen. Daarmee zou sprake zijn geweest van een zwaardere vorm van doodslag namelijk ‘gekwalificeerde doodslag’.</p>
      <p>Op onderbroek en pyjama van het jongetje is dna van Jos B. gevonden. Volgens de officier van justitie zijn er deskundigen die ervan uitgaan dat Nicky is misbruikt. Andere deskundigen vinden dat misbruik niet meer vast te stellen is.</p>
      <p>B. heeft niet willen praten tegen de rechtbank over hoe dat dna daar zou kunnen zijn gekomen. De rechtbank in Maastricht drong hier wel bij B. op aan omdat dit bewijs voor de rechtbank kennelijk zwaar weegt. B. moet voorlopig vast blijven zitten terwijl het onderzoek nog voortduurt. Volgend jaar wordt de zaak inhoudelijk behandeld.</p>
      <p>B. zwijgt maar ontkent iets met de dood van Nicky Verstappen van doen te hebben. Zijn advocaat Gerald Roethof wil dat er nader onderzoek gedaan wordt naar andere dna-sporen die op de jongen zijn gevonden. Ook wil Roethof deskundigen horen.</p>
      <p>Nicky Verstappen verdween van een jeugdkamp op de Brunssummerheide en werd anderhalve dag later dood gevonden. Het OM denkt dat het jongetje door B. is ontvoerd, Roethof wijst op de mogelijkheid dat hij is weggelopen.</p>
      <p>Eerdere berichten:</p>
      <p>
        <a href="https://www.crimesite.nl/verdachte-moord-nicky-verstappen-blijft-in-hechtenis/">Verdachte moord Nicky Verstappen blijft in hechtenis</a>
      </p>
      <p>
        <a href="https://www.crimesite.nl/kort-geding-over-schouw-nicky-verstappen-live/">Kort geding over schouw Nicky Verstappen</a>
      </p>
    </article>
  </body>
</html>