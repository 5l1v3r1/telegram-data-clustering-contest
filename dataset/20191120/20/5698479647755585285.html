<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/ukraine-says-russia-returned-ships-in-poor-condition"/>
    <meta property="og:site_name" content="euronews"/>
    <meta property="article:published_time" content="2019-11-20T20:27:05+00:00"/>
    <meta property="og:title" content="اوکراین: کشتی‌های پس داده شده توسط روسیه در وضعیت بسیار بد قرار دارند"/>
    <meta property="og:description" content="ارتش اوکراین اعلام کرده است کشتی‌های جنگی این کشور، که روسیه در ماه نوامبر سال گذشته توقیف کرده بود و به تازگی آن‌ها را پس داده است، در شرایط بسیار بد قرار دارند به نحوی که به تنهایی قادر به حرکت نیستند."/>
  </head>
  <body>
    <article>
      <h1>اوکراین: کشتی‌های پس داده شده توسط روسیه در وضعیت بسیار بد قرار دارند</h1>
      <address><time datetime="2019-11-20T20:27:05+00:00">20 Nov 2019, 20:27</time> by <a rel="author">یورونیوز فارسی </a></address>
      <p>ارتش اوکراین اعلام کرده است کشتی‌های جنگی این کشور، که روسیه در ماه نوامبر سال گذشته توقیف کرده بود و به تازگی آن‌ها را پس داده است، در شرایط بسیار بد قرار دارند به نحوی که قادر به حرکت نیستند.</p>
      <p>ایهور وروچنکو، فرمانده نیروی دریایی اوکراین، روز چهارشنبه ۲۰ نوامبر گفت: «این کشتی‌ها به خودی خود نمی‌توانند تکان بخورند. روس‌ها داغان‌شان کرده‌اند حتی لامپ‌ها و پریزهای برق توالت‌ها را از جا درآورده‌اند. ما وحشی‌گری روس‌ها را به تمام دنیا نشان خواهیم داد.»</p>
      <p>نیروی دریایی روسیه روز بیست و پنجم نوامبر سال ۲۰۱۸ سه ناوچه اوکراینی و ۲۴ ملوان آنها را به اتهام ورود «غیرقانونی» به قلمرو آبی روسیه در تنگه کرچ، محل اتصال دریای آزوف به دریای سیاه، توقیف کرد، امری که سبب واکنش‌ شدید آمریکا و اتحادیه اروپا شد.</p>
      <p>پیشتر یک خبرنگار رویترز در منطقه گزارش داده بود سه ناوچه اوکراینی روز یکشنبه از تنگه کرچ به سمت دریای سیاه یدک کش شده‌اند.</p>
      <p>با وجود پرتنش بودن روابط میان روسیه و اوکراین از زمان سرنگونی دولت یانوکویچ در سال ۲۰۱۴ میلادی و الحاق شبه جزیره کریمه به خاک روسیه، در ماه‌های گذشته و همزمان با به قدرت رسیدن ولودیمیر زلنسکی در اوکراین، مناسبات میان مسکو و کی‌یف بهتر شده است</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/17/russia-will-return-three-captured-naval-ships-to-ukraine-on-monday">توقیف نفتکش روسیه توسط اوکراین؛ سرنشینان و ملوانان آزاد شدند</a>
        </li>
        <li>
          <a href="https://farsi.euronews.com/2019/11/17/russia-will-return-three-captured-naval-ships-to-ukraine-on-monday">روسیه سه کشتی جنگی اوکراین را به‌ کی‌یف پس می‌دهد</a>
        </li>
      </ul>
    </article>
  </body>
</html>