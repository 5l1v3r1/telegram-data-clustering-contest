<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822364-u-derzdepi-vidhrestilisa-vid-zaavi-sondlenda-sodo-pompeo-ta-oboronnoi-dopomogi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T20:40:00+00:00"/>
    <meta property="og:title" content="У Держдепі відхрестилися від заяви Сондленда щодо Помпео та оборонної допомоги"/>
    <meta property="og:description" content="Держсекретар США Майкл Помпео не спілкувався з американським послом при ЄС Гордоном Сондлендом про те, що президент Трамп обумовлював поновлення оборонної допомоги Україні заявою Зеленського про розслідування проти Байденів."/>
  </head>
  <body>
    <article>
      <h1>У Держдепі відхрестилися від заяви Сондленда щодо Помпео та оборонної допомоги</h1>
      <h2>Держсекретар США Майкл Помпео не спілкувався з американським послом при ЄС Гордоном Сондлендом про те, що президент Трамп обумовлював поновлення оборонної допомоги Україні заявою Зеленського про розслідування проти Байденів.</h2>
      <address>
        <time datetime="2019-11-20T20:40:00+00:00">20 Nov 2019, 20:40</time>
      </address>
      <p>Про це заявила в середу, одразу після слухань Сондленда по справі імпічменту президента, речниця Державного департаменту США Морган Ортагус.</p>
      <p>"Гордон Сондленд ніколи не висловлював держсекретарю Помпео своє переконання, що президент (Трамп – ред.) пов'язував допомогу (відновлення оборонної допомоги Україні – ред.) з розслідуванням проти політичних опонентів", - наголосила речниця зовнішньополітичного відомства США. </p>
      <figure>
        <iframe data-src="https://twitter.com/statedeptspox/status/1197260441447256064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>При цьому вона підкреслила, що будь-які твердження про зворотне є "помилковими".</p>
      <p>Як повідомляв Укрінформ, у середу посол США при ЄС Гордон Сондленд під час слухань по справі імпічменту президента Трампа відкрито заявив, що ряд чиновників, у тому числі держсекретар Помпео знали про існування "quid pro quo" (послуги за послугу – ред.) щодо України. "Усі були в курсі. Це не було секретом", - сказав Сондленд.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822343-sondlend-poskarzivsa-u-kongresi-ssa-na-pogrozi-jogo-simi-ta-biznesu.html">Сондленд поскаржився у Конгресі США на погрози його сім'ї та бізнесу</a>
      </blockquote>
      <p>При цьому посол уточнив, що під фразою "quid pro quo" він мав на увазі, що Україна мала ініціювати розслідування проти компанії Burisma в обмін на телефонну розмову з Трампом і зустріч президентів у Білому домі.</p>
      <p>Пізніше Сондленд також визнав зв'язок між оголошенням про розслідування з українського боку та відновленням оборонної допомоги з боку США. Він також уточнив, що зрозумів це не після спілкування з президентом Трампом, а з розмови з іншими високопоставленими чиновниками адміністрації США.</p>
    </article>
  </body>
</html>