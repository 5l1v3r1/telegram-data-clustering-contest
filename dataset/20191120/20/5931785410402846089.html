<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/20/boaci-promasio-penal-pa-odveo-zvezdu-u-cetvrtfinale-kupa-srbije/"/>
    <meta property="og:site_name" content="Sportska centrala"/>
    <meta property="article:published_time" content="2019-11-20T20:00:46+00:00"/>
    <meta property="og:title" content="Boaći promašio penal pa odveo Zvezdu u četvrtfinale Kupa Srbije"/>
    <meta property="og:description" content="Crvena zvezda – Mačva 1:0 (0:0)Boaći 66′ Fudbaleri Crvene zvezde plasirali su se Kupa Srbije. Minimalnu pobedu crveno-belima doneo je Ričmond Boaći koji je nekoliko minuta pre gola promašio penal. Igrači trenera Milojevića nametnuli su svoj ritam od prvog minuta, najveći deo prvog poluvremena proveli su na polovini Šapčana, ali onih pravih stoprocentnih prilika nije […]"/>
  </head>
  <body>
    <article>
      <h1>Boaći promašio penal pa odveo Zvezdu u četvrtfinale Kupa Srbije</h1>
      <address><time datetime="2019-11-20T20:00:46+00:00">20 Nov 2019, 20:00</time> by <a rel="author">Zile</a></address>
      <p><b>Crvena zvezda – Mačva 1:0</b> (0:0)<br/>Boaći 66′</p>
      <p>Fudbaleri Crvene zvezde plasirali su se Kupa Srbije. Minimalnu pobedu crveno-belima doneo je Ričmond Boaći koji je nekoliko minuta pre gola promašio penal.</p>
      <p>Igrači trenera Milojevića nametnuli su svoj ritam od prvog minuta, najveći deo prvog poluvremena proveli su na polovini Šapčana, ali onih pravih stoprocentnih prilika nije bilo. Vulić je u 21. minutu pokušao iz slobodnog udarca, ali je Puletić sjajnom paradom izvukao loptu ispod same prečke i najavio da će ovo biti njegovo veče.</p>
      <p>Samo minut kasnije Gobeljić je šutirao pravo u dobro postavljenog golmana Mačve, koji je izašao kao pobednik i u 30. minutu nakon udarca Degeneka. Ređali su se napadi crveno-belih, ali i odbrane Puletića – u 37. minutu izbacio je loptu u korner posle udarca Vulića, a u 39. minutu sjajno je ušao u šut Babiću i rezultat je ostao nepromnjen. Poslednju ozbiljniju situaciju u prvom delu zabeležili smo u 42. minutu, Boaći je mogao, možda i morao bolje, ali se uplašio golmana Mačve i lopta je završila u gol autu.</p>
      <p>U nastavku slična slika na terenu, ali je Mačva bila znatno opasnija i konkretnija u odnosu na prvih 45 minuta. Šapčani su najbliži golu bili u 56. minutu, samo dva igrača gostiju bila su na polovini Zvezde, lopta je stigla do Vujasina koji je šutirao sa ivice šesnaesterca, a Popović je krajnjim naporom, vrhovima prstiju izbacio loptu u korner. Dva minuta kasnije penal za Zvezdu. Slobodan udarac brzo je izveo Kanjas, lopta je pogodila u ruku jednog igrača Mačve, a sudija Grujić pokazao na belu tačku. Boaći je preuzeo odgovornost, ali je šutirao pored stative.</p>
      <p>Mačva je zapretila i preko Božića u 63. minutu, međutim lopta je prošla tik iznad prečke Popovićevog gola. Bio je to uvod u vođstvo Crvene zvezde, a Boaći se iskupio za promašeni penal. Odlično se internacionalac iz Gane izborio za loptu u šesnaestercu, igrači Mačve bili su poprilično neodlučni, a Boaći je to iskoristio i savladao Puletića.</p>
      <p>U 71. minutu pogrešila je odbrana Zvezde, ali je Popović stigao do lopte pre Ašćerića i spasao gol. U samoj završnici Gobeljić je imao priliku posle greške Dukića, ali je loše zahvatio loptu.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/boaci-pre-penala-golman-macve-mi-je-nesto-rekao-rekao-sam-sebi-da-ne-sme-da-se-zavrsi-na-tome/"/>
        <a href="https://www.sportskacentrala.com/2019/11/20/milojevic-trebalo-je-da-budemo-mirniji/"/>
        <a href="https://www.sportskacentrala.com/2019/11/20/live-crvena-zvezda-macva-4/"/>
        <a href="https://www.sportskacentrala.com/2019/11/19/milojevic-zelimo-da-osvojimo-kup-srbije/"/>
        <a href="https://www.sportskacentrala.com/2019/11/19/kupis-kartu-za-macvu-dobijes-popust-za-bajern/"/>
        <a href="https://www.sportskacentrala.com/2019/11/18/crveno-beli-ocekuju-pocetak-nove-serije-pobeda/"/>
        <a href="https://www.sportskacentrala.com/2019/11/17/problemi-za-milojevica-jedan-igrac-sigurno-propusta-bajern-dvojica-pod-znakom-pitanja/"/>
        <a href="https://www.sportskacentrala.com/2019/11/16/jovicic-vraticu-se-jaci-nego-ikad/"/>
        <a href="https://www.sportskacentrala.com/2019/11/15/kako-odoleti-betis-poslao-ozbiljnu-ponudu-zvezdi-za-mladog-vezistu/"/>
      </related>
    </article>
  </body>
</html>