<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1%D8%B4%D8%B4%D9%85%DB%8C%D9%86-%D8%B1%D9%88%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA%D8%8C-%D9%81%D8%B6%D8%A7%DB%8C-%D8%B3%D9%86%DA%AF%DB%8C%D9%86-%D8%A7%D9%85%D9%86%DB%8C%D8%AA%DB%8C-%D8%A8%D8%B1-%D8%A7%DB%8C%D8%B1%D8%A7%D9%86-%D8%AD%D8%A7%DA%A9%D9%85-%D8%A7%D8%B3%D8%AA-20191120/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-20T20:06:19+00:00"/>
    <meta property="og:title" content="درششمین روز اعتراضات، فضای سنگین امنیتی همچنان بر ایران حاکم است"/>
    <meta property="og:description" content="درششمین روز اعتراضات در ایران اینترنت همچنان در ایران قطع است و تماس با داخل کشور تنها از طریق تلفن مستقیم امکان دارد. در چنین شرایطی، گرفتن اخبار دست اول از داخل ایران بسیار دشوار است. در همین حال، بگفتۀ شماری شهروندان که تماس با آنان ممکن شده است،..."/>
  </head>
  <body>
    <article>
      <h1>درششمین روز اعتراضات، فضای سنگین امنیتی همچنان بر ایران حاکم است</h1>
      <address><time datetime="2019-11-20T20:06:19+00:00">20 Nov 2019, 20:06</time> by <a rel="author">شاهرخ بهزادی</a></address>
      <p>
        <b>درششمین روز اعتراضات در ایران اینترنت همچنان در ایران قطع است و تماس با داخل کشور تنها از طریق تلفن مستقیم امکان دارد. در چنین شرایطی، گرفتن اخبار دست اول از داخل ایران بسیار دشوار است. در همین حال، بگفتۀ شماری شهروندان که تماس با آنان ممکن شده است، بسیاری از ایرانیان، فضای امنیتی سنگینی را که بر شهرهای ایران سایه انداخته بشدت لمس می‌کنند. بسیج گسترده پاسداران و نیروهای لباس شخصی و امنیتی که در کمین معترضین هستند، ایجاد این فضای سنگین امنیتی را تأیید می‌کند. در همین حال گفتمان حاکمیت نظام اسلامی بر پیروزی علیه آنچه آنان «عوامل آمریکا، اسرائیل و ارتجاع منطقه» می‌خوانند که «برای بهم زدن نظم داخلی و تخریب سازماندهی شده بودند»، استوار است.</b>
      </p>
      <p>با آنکه فضای سنگین امنیتی بر سراسر ایران سایه انداخته است، ابراز اعتراضات و ناآرامی‌هایی در برخی از نقاط گزارش شده است. این گزارش‌ها از تظاهرات اعتراضی دیشب در صادقیه و اتوبان امام‌ علی حکایت دارند. یک «منبع آگاه امنیتی» نیز در استان تهران در گفت‌وگو با خبرگزاری تسنیم تلویحا تجمع دوشنبه شب در فلکه دوم صادقیه را تایید کرده و گفته است: «شب گذشته سراسر تهران آرام بود و هیچ مشکل امنیتی وجود نداشت. تنها در دو یا سه نقطه تهران مانند فلکه دوم صادقیه ما شاهد تجمع عده‌ای بودیم که با هوشیاری مردم و نیروهای امنیتی اتفاق خاصی روی نداد.»</p>
      <p>بر اساس برخی گزارش‌ها در نقاطی از استان خوزستان از جمله اندیمشک، دزفول، کوت عبدالله مرکز شهرستان باوی، اعتراضات و درگیری بین مردم و نیروهای امنیتی ادامه دارد.</p>
      <p>مقام‌های رسمی در ایران تاکنون کشته شدن ١۲ نفراز جمله ۷ تن از ماموران امنیتی یا اداری حکومت شامل سه نفر بسیجی، دو افسر پلیس، یک کارمند شهرداری و یک کارمند جهاد دانشگاهی و همچنین کشته‌ شدن ۵ معترض را تایید کرده‌اند. این درحالی است که عفو بین‌اللمل شمار کشته شدگان را حداقل ١۰۶ نفر برآورد می‌کند و گزارش های تأیید نشده‌ای شمار کشته شدگان چند روز اخیر را بیش از۲۰۰ نفر عنوان می‌کنند.</p>
      <p>علی ربیعی، سخنگوی دولت امروز در حاشیه جلسۀ هیئت دولت در جمع خبرنگاران گفت درست است که مردم گله دارند اما آنان می‌دانند و در کنار «اغتشاشگران» نایستادند.</p>
      <p>سخنگوی دولت با بیان این که پیش بینی می‌شد سال ٩٨ سال سخت سیاسی داشته باشیم، گفت: هنگامی که تحریم ها شروع شد، گفتند می‌خواهیم بیشترین فشار را به مردم وارد کنیم و این کار ایالات متحده برخلاف قرارداد الجزایر بود که در کشور ما دخالت می‌کنند، آن هم در صورتی که ما سعی می‌کنیم امنیت روانی را برقرار کنیم.</p>
      <p>وی در ادامه گفت: سه گروه به خیابان‌ها آمدند که گروه اول نگران بودند و این قابل درک است. گروه دوم از جریان‌هایی بودند که می‌خواستند بحران اجتماعی ایجاد کنند. به ما گفتند برخی اجازه تغییر شیفت در عسلویه را نمی‌دهند و به برخی لوله‌ها دینامیت بسته بودند؛ چه کسی از این انفجار سود می‌برد.</p>
      <p>وی ادامه داد: آقای جهرمی‌گفت می‌خواستند خط تلفن اصفهان را قطع کنند. برخی مسیر ورود کالا را بسته بودند و این شواهد نشان می‌دهد ما با جریانی مواجه بودیم که می ‌خواستند کشور را با بحران مواجه کنند.</p>
      <p>سخنگوی دولت با بیان اینکه برخی رسانه‌ها مردم را به آتش زدن تشویق می‌کردند، گفت: ما این موارد را در گروه‌های اول انقلاب دیده بودیم. مردم عادی به سمت مراکز نظامی و انتظامی نمی‌روند.</p>
      <p>وی ادامه داد: یک گروه هم بودند که متاثر از این افراد با سلاح‌های سرد به میدان آمدند. من با افرادی که از این گروه‌ها آسیب دیدند همدردی می‌کنم و در کنارشان هستیم. قطعا نوع اعتراضات تمیز داده خواهد شد. به زودی آقای علوی، وزیر اطلاعات در این رابطه اطلاع‌رسانی خواهند کرد.</p>
      <p>حسن روحانی، رئیس جمهوری اسلامی امروز در واکنش به اعتراضات خیابانی اخیر گفت که مردم فریب «تلاش سرویس‌های بیگانه و تروریستی» را نمی‌خورند. به گفته او اگر چه «آشوبگران» کم تعداد بودند اما «سازمان‌یافته، برنامه‌ریزی شده و مسلح بودند که کاملا بر اساس برنامه طراحی شده از سوی ارتجاع منطقه، صهیونیست‌ها و آمریکایی‌ها اقدام کردند».</p>
      <p>در همین حال، وزارت امور خارجه ایران امروز (چهارشنبه ۲۷ شهریور) سفیر سوئیس در تهران را فرا خواند. به گزارش رویترز، این اقدام ایران پس از انتشار اظهارات مایک پمپئو، وزیر امور خارجۀ آمریکا در حمایت از معترضان در ایران صورت می‌گیرد.ایران بیانیه وزیر امور خارجۀ آمریکا را دخالت در امور داخلی ایران دانسته است.</p>
      <p>انوشیروان محسنی بندپی، استاندار تهران، گفته است بیشترین خسارت‌های ناشی از اعتراضات در تهران، در غرب این استان و در شهرستان‌های ملارد، بهارستان، قدس و شهریار رخ داده است. ‌آقای محسنی بندپی گفت که در این شهرستان‌ها بانک‌ها و جایگاه‌های پمپ بنزین آتش گرفته‌اند و فروشگاه‌های زنجیره‌ای مانند رفاه و اتکا غارت شده‌اند. ‌‌‌استاندار تهران گفته است که در بعضی شهرستان‌ها مانند فیروزکوه و پاکدشت خسارتی گزارش نشده است. ‌</p>
      <p>شهروندان تهرانی که موفق به تماس با خارج شده‌اند، می‌گویند نیروهای امنیتی همه جا حضور دارند. در همین حال، مناطق مرکزی و شمالی شهر آرام است. بازار تجریش به طور کامل باز است و بازار بزرگ تقریبا کامل باز است. متروها در رفت و آمدند و بانک‌ها و ادارات دولتی به کار روزانه مشغولند. تنها در حاشیه شهر و مناطق شرقی ناآرامی‌هایی گزارش شده است. آنان گفته‌اند که اینترنت به طور کامل قطع است و تنها ادارات دولتی و بانکها هنوز به اینترنت وصل هستند.</p>
      <p>در گوتنبرگ سوئد، دفتر سازمان عفو بین‌الملل خواستار توقف خشونت‌ها از سوی حکومت ایران نسبت به معترضان شد.</p>
      <p>این دفتر، روز چهارشنبه ۲۹ آبان/۲۰ نوامبر، در توئیتی نوشت: «ما از سازمان‌های حقوق بشری درخواست می‌کنیم از ایران بخواهند تا از ادامه خشونت علیه شهروندانش خودداری کند، محدودیت اینترنت را هرچه سریع‌تر رفع کند و تضمین کند صدای افراد شنیده خواهند شد. هم‌چنین از ایران بخواهند تا با بازداشت‌شدگان اعتراضات اخیر براساس کرامت انسانی برخورد کند و برای آنها محاکمه عادلانه برگزار کند.»</p>
      <p>در همین حال، محمدتقی کروبی و اردشیر امیرارجمند، دو مشاور رهبران جنبش سبز ایران، با انتشار بیانیه‌ای سرکوب اخیر معترضان در کشور را نتیجه «استحاله کامل» جمهوری اسلامی به «نظام اقتدار فردی» دانسته و آن را محکوم کردند.</p>
      <p>محمدتقی کروبی و اردشیر امیرارجمند، رفتار نظام جمهوری اسلامی را به رفتار سوارکاری تشبیه کرده‌اند که «در جستجوی سراب با آخرین سرعت به جلو می‌تازد و به خود و به عقب خود نگاه نمی‌کند تا ببیند که هم خود را خسته کرده است و هم اسب را و هم مردمی را که تهی دست و خشمگین مترصد فرصت برای رها کردن اسب ومنتظر سقوط سوار کارند».</p>
    </article>
  </body>
</html>