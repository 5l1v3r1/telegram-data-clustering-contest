<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/smell-pa-150-millioner-kroner/71839705"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T20:27:45+00:00"/>
    <meta property="og:title" content="Smell på 150 millioner kroner"/>
    <meta property="og:description" content="Trøbbel med leveranse av teknisk anlegg og dører gjør at Nasjonalmuseet blir 150 millioner kroner dyrere."/>
  </head>
  <body>
    <article>
      <h1>Smell på 150 millioner kroner</h1>
      <h2>Trøbbel med leveranse av teknisk anlegg og dører gjør at Nasjonalmuseet blir 150 millioner kroner dyrere.</h2>
      <address><time datetime="2019-11-20T20:27:45+00:00">20 Nov 2019, 20:27</time> by <a rel="author">Caroline Drefvelin</a></address>
      <p>Mandag ble det kjent at det nye Nasjonalmuseet <a href="https://www.dagbladet.no/kultur/utsetter-apningen/71832369">er et halvt år forsinket</a>. Åpningen av Norges dyreste kulturbygg er utsatt til våren 2021.</p>
      <p>Dette skyldtes forsinkelser i to viktige leveranser av det tekniske anlegget og av sikkerhetsdører, ifølge byggherren Statsbygg.</p>
      <p>
        <b>Nå går det fram at trøbbelet også har en saftig prislapp.</b>
      </p>
      <p>Dokumenter som Dagbladet har fått innsyn i, viser at Statsbygg har fått 150 millioner kroner ekstra for å dekke utgifter knyttet til dette.</p>
      <h3>Økte med 150 millioner kroner</h3>
      <p>Disse pengene løses ut som såkalt «usikkerhetsavsetning». Summen er godkjent av Kommunal- og moderniseringsdepartementet.</p>
      <p>Det betyr at kostnadsrammen på seks milliarder kroner, som Stortinget har bevilget, ikke er overskredet.</p>
      <p>
        <b>Men Statsbyggs estimerte kostnad for prosjektet, styringsrammen, har nå økt fra 5,6 milliarder kroner til 5,75 milliarder kroner.</b>
      </p>
      <h4>Nasjonalmuseet</h4>
      <ul>
        <li>Ligger på Vestbanen ved Aker brygge i Oslo.</li>
        <li>Norges dyreste kulturbygg, med en kostnadsramme på 6 milliarder kroner.</li>
        <li>Bygget er ca 54 600 m2.</li>
        <li>Skulle åpnes for publikum høsten 2020, men åpningen utsettes til våren 2021.</li>
        <li>Kilde: Statsbygg</li>
      </ul>
      <p>
        <a href="https://www.dagbladet.no/kultur/smell-pa-150-millioner-kroner/71839705#">Vis resten</a>
      </p>
      <p>Kommunikasjonsdirektør Hege Njaa Aschim i Statsbygg sier at de økte kostnadene først og fremst skyldes såkalte «følgeforsinkelser» etter problemene med leveransene av sikkerhetsdørene og el-anlegget.</p>
      <h3>- Tegn på god styring</h3>
      <p>- Forsinkelsene i disse to leveransene har ført til følgeforsinkelser. For eksempel, hvis vi ikke får montert en sikkerhetsdør, får vi heller ikke ferdigstilt veggen rundt. Det har skjedd forskyvninger i en rekke arbeider med utgangspunkt i disse to leveransene, som gjør at vi har bedt om å utløse usikkerhetsavsetningen på 150 millioner kroner, sier Njaa Aschim.</p>
      <p>
        <i>- Det er mye penger?</i>
      </p>
      <p>- Ja, det er mye penger, men hvis du regner i prosent av kostnadsrammen utgjør dette 1,6 prosent – det er relativt lite.</p>
      <p>
        <i>- Viser behovet for 150 millioner ekstra at prosjektet er dårlig håndtert av Statsbygg?</i>
      </p>
      <p>- Nei, jeg mener at dette er et tegn på at vi har god styring. Vi ser utfordringene og tar tak i dem på et tidlig tidspunkt. Det er mye bedre enn at man får feil kvalitet eller mangler som oppdages når Nasjonalmuseet flytter inn, sier Njaa Aschim.</p>
      <p>
        <i>- Er det leverandørenes eller Statsbygg sin feil at denne situasjonen har oppstått?</i>
      </p>
      <p>- Statsbygg er byggherre, så vi har ansvaret, sier Njaa Aschim.</p>
      <h4>Koster mer</h4>
      <ul>
        <li>Det nye Nasjonalmuseet har en kostnadsramme på 6 milliarder, vedtatt av Stortinget.</li>
        <li>Kostnadsrammen består av en styringsramme på 5,6 milliarder kroner, i tillegg kommer en såkalt «usikkerhetsavsetning».</li>
        <li>Usikkerhetsavsetning kan utløses av høyere organisatorisk hold enn prosjektleder, etter forhåndsdefinerte kriterier, ifølge <a href="https://www.ntnu.no/documents/1261860271/1262021752/054_rapport_03_felles_begrepsapparat%20_v1.pdf">NTNU</a>.</li>
        <li>Kommunal- og moderniseringsdepartementet har nå godkjent å utløse 150 millioner kroner, og da er det 267 millioner kroner igjen av usikkerhetsavsetningen, ifølge departementet.</li>
      </ul>
      <p>
        <a href="https://www.dagbladet.no/kultur/smell-pa-150-millioner-kroner/71839705#">Vis resten</a>
      </p>
      <h3>Anbefalte</h3>
      <p>Kulturdepartementet anbefalte overfor Kommunal- og moderniseringsdepartementet at Statsbygg fikk utløst pengene som usikkerhetsavsetning.</p>
      <p>Ifølge et brev legger Kulturdepartementet «stor vekt på at prosjektet er i en ferdigstillingsfase hvor merkostnadene knyttet til de relevante kontraktene ikke kan dekkes ved kutt i andre deler av prosjektet.»</p>
      <p>
        <b>Videre skriver Kulturdepartementet at det «er viktig at usikkerheten knyttet til tilgjengelige midler avklares så snart som mulig.»</b>
      </p>
      <p>Etter at de 150 millioner kronene er utløst, gjenstår 267 millioner kroner i usikkerhetsavsetning, ifølge Kommunal- og moderniseringsdepartementet.</p>
      <p>Kommunikasjonsdirektør Hege Njaa Aschim sier at Statsbygg likevel skal klare å holde seg innenfor kostnadsrammen på seks milliarder kroner.</p>
      <p>- Ja, vi skal holde oss innenfor kostnadsrammen, sier Njaa Aschim.</p>
      <p>Statssekretær i kommunal- og moderniseringsdepartementet Lars Jacob Hiim understreker også at prosjektet per nå ligger under kostnadsrammen som Stortinget har satt.</p>
      <p>- Kulturdepartementet har tidligere gjennomført kutt og forenklinger i prosjektet. Det er nå vurdert om det er mulig å gjennomføre ytterligere kutt. Prosjektet nærmer seg sluttføring, og det gjenstår kun avsluttende arbeider og idriftsetting. Ytterligere kutt er derfor ikke mulig uten at vi kan ta det i bruk som planlagt, sier Hiim.</p>
      <h3>- Leit</h3>
      <p>Ifølge den opprinnelige planen skulle prestisjemuseet, som blir Nordens største kunstmuseum, åpne for publikum høsten 2020.</p>
      <p>Nå blir åpningen av det nye Nasjonalmuseet er utsatt til våren 2021.</p>
      <p>
        <b>Egentlig skulle Nasjonalmuseet flytte inn i bygget allerede i høst, men museet må nå vente til våren 2020.</b>
      </p>
      <p>Nasjonalmuseets direktør Karin Hindsbo synes dette er leit.</p>
      <p>- Vi hadde gledet oss til å åpne museet høsten 2020 og har planlagt for det. Nå må vi se på hvordan vi skal håndtere dette på best mulig måte, sa Hindsbo i en pressemelding mandag.</p>
      <h3>Nytt glass</h3>
      <p>Dette er ikke første gang det skjer uforutsette hendelser under byggingen av det nye Nasjonalmuseet.</p>
      <p>
        <b>Dagbladet har tidligere skrevet om<a href="https://www.dagbladet.no/kultur/kampen-om-nasjonalmuseet-hardner-til-beskylder-hverandre-for-trusler/69945970"> konflikten knyttet til glasset</a> i den 133 meter lange utstillingshallen på toppen av museet.</b>
      </p>
      <p>I februar i fjor ble det kjent at Statsbygg likevel ikke kunne bruke det glasset de opprinnelig skulle bruke, fordi en testversjon hadde slått sprekker.</p>
      <p>Arkitekten Klaus Schuwerk <a href="https://www.dagbladet.no/kultur/arkitekten-raser-mot-statsbygg---vi-er-ikke-prostituerte-vi-er-arkitekter/70202001">var sterkt kritisk</a> til løsningsforslag fra Statsbygg, og fryktet at hallen bare skulle bli «en hvit glassboks».</p>
      <p>Statsbygg <a href="https://www.statsbygg.no/Nytt-fra-Statsbygg/Nyheter/2018/Statsbygg-har-valgt-glass-til-det-nye-Nasjonalmuseet/">fant i desember i fjor en løsning</a> som også arkitekten var fornøyd med, ifølge <a href="https://www.nrk.no/kultur/har-funnet-losningen-for-det-nye-nasjonalmuseet-1.14327974">NRK.</a> Men da var monteringen av glasset svært forsinket.</p>
      <p>Monteringen av glasset som skulle begynt i januar 2018, begynte først i oktober i år, et år og ni måneder seinere enn planlagt.</p>
    </article>
  </body>
</html>