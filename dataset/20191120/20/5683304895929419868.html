<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/protest-against-central-minister-prakash-javadekar-during-iffi-inauguration.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T20:17:00+00:00"/>
    <meta property="og:title" content="ഗോവ ചലച്ചിത്ര മേളയിൽ കേന്ദ്രമന്ത്രി പ്രകാശ് ജാവഡേക്കറിനെതിരെ പ്രതിഷേധം"/>
    <meta property="og:description" content="പനജി∙ ഗോവയിൽ നടക്കുന്ന രാജ്യാന്തര ചലച്ചിത്രോത്സവ ഉദ്ഘാടന വേദിയിൽ കേന്ദ്രമന്ത്രി പ്രകാശ് പനജി∙ ഗോവയിൽ നടക്കുന്ന അൻപതാമത് രാജ്യാന്തര ചലച്ചിത്രോത്സവ.IFFI. IFFI Inaugration. Goa Film Festival. Parakash Javadekar. Protest against Prakash Javadekar. Malayalam News. manorama online. latest news. prakash javadekar minister.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഗോവ ചലച്ചിത്ര മേളയിൽ കേന്ദ്രമന്ത്രി പ്രകാശ് ജാവഡേക്കറിനെതിരെ പ്രതിഷേധം</h1>
      <address><time datetime="2019-11-20T20:17:00+00:00">20 Nov 2019, 20:17</time> by <a rel="author">മനോരമ ലേഖകൻ</a></address>
      <p>പനജി∙ ഗോവയിൽ നടക്കുന്ന അൻപതാമത് രാജ്യാന്തര ചലച്ചിത്രോത്സവ ഉദ്ഘാടന വേദിയിൽ കേന്ദ്രമന്ത്രി പ്രകാശ് ജാവഡേക്കറിന്റെ പ്രസംഗത്തിനിടെ പ്രതിഷേധം. ശ്യാമപ്രസാദ് മുഖർജി ഇൻഡോർ സ്റ്റേഡിയത്തിന്റെ ഗാലറിയിൽ ഇരുന്ന മൂന്നു പേരാണ് മുദ്രാവാക്യം വിളികളുമായി എഴുന്നേറ്റത്. ഗോവയിലേക്ക് ഒഴുകുന്ന മഹാദയി നദിയിൽ കനാലും അണക്കെട്ടും നിർമിച്ചു വെളളം തിരിച്ചു വിടാനുളള കർണാടകയുടെ പദ്ധതിക്കു കേന്ദ്രം പരിസ്ഥിതി അനുമതി ഇളവു ചെയ്തു നൽകിയെന്നാരോപിച്ചായിരുന്നു പ്രതിഷേധം.</p>
      <p>കനത്ത സുരക്ഷ മറികടന്ന് പ്രതിഷേധക്കാർ എങ്ങനെ ഉള്ളിലെത്തിയെന്ന അങ്കലപ്പാലായിരുന്നു സുരക്ഷാ ഉദ്യോഗസ്ഥർ. ജാവഡേക്കർ ഗോ ബാക്ക് വിളികളുമായി എഴുന്നേറ്റ മൂന്നു പേരെ പൊലീസ് അറസ്റ്റ് ചെയ്തു നീക്കി. കോൺഗ്രസ്, ഗോവ ഫോർവേർഡ് പാർട്ടി ഉൾപ്പെടെ ഒട്ടേറെ എൻജിഒകളും മഹാദയിയിലെ ജലം കർണാടകയുമായി പങ്കിടുന്നതിനെതിരെ രംഗത്തുണ്ട്.</p>
      <p>പ്രകാശ് ജാവഡേക്കറിനെ കൂടാതെ അമിതാഭ് ബച്ചൻ, രജനീകാന്ത്, ബാബുൽ സുപ്രിയോ, ഗോവ മുഖ്യമന്ത്രി പ്രമോദ് സാവന്ത് എന്നിവർ ഉദ്ഘാടന ചടങ്ങിൽ പങ്കെടുത്തു. സുവർണ ജൂബിലി ഐക്കൺ പുരസ്കാരം രജനീകാന്തിനു ചടങ്ങിൽ സമ്മാനിച്ചു. രമേഷ് സിപ്പി, പി.സിശ്രീറാം, എൻ.ചന്ദ്ര എന്നിവർക്കു ലെ‍ജൻഡ് പുരസ്കാരങ്ങളും നൽകി. സിനിമ ചിത്രീകരണത്തിനുളള അനുമതികൾക്കു ഏകജാലക സംവിധാനം ഏർപ്പെടുത്താനുളള നടപടികൾ അന്തിമഘട്ടത്തിലാണെന്നു ജാവഡേക്കർ പറഞ്ഞു.</p>
      <p><b>English Summary: </b>Protest against Union minister Praksh Javadekar during IFFI inauguration</p>
    </article>
  </body>
</html>