<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/tennis/haase-sluit-teleurstellend-seizoen-goed-gevoel-af/"/>
    <meta property="og:site_name" content="Sportnieuws"/>
    <meta property="article:published_time" content="2019-11-20T20:52:02+00:00"/>
    <meta property="og:title" content="Haase sluit teleurstellend seizoen met goed gevoel af"/>
    <meta property="og:description" content="Robin Haase kende niet bepaald een denderend seizoen dit jaar. Maar door tijdens de Davis Cup Finals 2 knappe overwinningen te boeken, gaat hij in ieder geval met een goed gevoel op vakantie. “Ik heb hier in Madrid 2 spelers verslagen die hoog op de wereldranglijst staan en in die partijen heb ik steeds een…"/>
  </head>
  <body>
    <article>
      <h1>Haase sluit teleurstellend seizoen met goed gevoel af</h1>
      <address>
        <time datetime="2019-11-20T20:52:02+00:00">20 Nov 2019, 20:52</time>
      </address>
      <p>
        <b>Robin Haase kende niet bepaald een denderend seizoen dit jaar. Maar door tijdens de Davis Cup Finals 2 knappe overwinningen te boeken, gaat hij in ieder geval met een goed gevoel op vakantie.</b>
      </p>
      <p>"Ik heb hier in Madrid 2 spelers verslagen die hoog op de wereldranglijst staan en in die partijen heb ik steeds een hoog niveau gehaald. Ik heb ze écht verslagen en niets gekregen. Daar word ik blij van", zei Haase, die het jaar afsluit buiten de wereld top-150. Hij staat nu 163ste.<br/><br/>"De Davis Cup is nu klaar voor ons. Dit concept heeft wel zijn haken en ogen. De sfeer tijdens de wedstrijden van Nederland was steeds geweldig, maar zoals tegen Kazachstan speel je wel voor heel weinig mensen."<br/><br/><b>'Niets onze kant op'</b><br/>Captain Paul Haarhuis vond dat zijn ploeg meer had verdiend. "Zowel tegen Kazachstan als tegen Groot-Brittannië is niets onze kant opgevallen", aldus Haarhuis. "Als het was meegevallen, dan waren wij nu gewoon als poulewinnaar door naar de kwartfinales. Het was heel close op onze wedstrijddagen. Ik kan mijn spelers niets verwijten en ben trots op mijn jongens. Wij moeten nu even door de zure appel bijten."</p>
    </article>
  </body>
</html>