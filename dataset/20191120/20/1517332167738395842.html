<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/il-movimento-5-stelle-lascera-decidere-agli-iscritti-se-presentarsi-alle-elezioni-regionali/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T20:42:54+00:00"/>
    <meta property="og:title" content="Il Movimento 5 Stelle lascerà decidere agli iscritti se presentarsi alle Elezioni Regionali"/>
    <meta property="og:description" content="Gli iscritti al Movimento 5 Stelle saranno chiamati a decidere sulla partecipazione alle prossime elezioni regionali in Emilia Romagna e Calabria, in programma il prossimo 26 gennaio: 'Abbiamo consultato le persone che portano dalla prima ora sulle spalle questo Movimento, e tutti concordano che serva un momento di riflessione, di standby. Ma decidiamo insieme'."/>
  </head>
  <body>
    <article>
      <h1>Il Movimento 5 Stelle lascerà decidere agli iscritti se presentarsi alle Elezioni Regionali</h1>
      <h2>Gli iscritti al Movimento 5 Stelle saranno chiamati a decidere sulla partecipazione alle prossime elezioni regionali in Emilia Romagna e Calabria, in programma il prossimo 26 gennaio: “Abbiamo consultato le persone che portano dalla prima ora sulle spalle questo Movimento, e tutti concordano che serva un momento di riflessione, di standby. Ma decidiamo insieme”.</h2>
      <address><time datetime="2019-11-20T20:42:54+00:00">20 Nov 2019, 20:42</time> by <a rel="author" href="https://www.fanpage.it/author/redazione/" target="_blank">Redazione</a></address>
      <p>Saranno gli iscritti alla piattaforma Rousseau a decidere se il Movimento 5 Stelle si presenterà alle Elezioni Regionali che si terranno in Emilia Romagna e in Calabria il prossimo 26 gennaio. Il voto si terrà nella giornata di domani, dalle 12 alle 20 e interesserà tutti gli iscritti registrati, non soltanto quelli residenti nelle due Regioni interessate dalla tornata elettorale. Si legge sul Blogdellestelle:</p>
      <blockquote>È quindi anche il momento di chiederci se questa grande mobilitazione di crescita e rigenerazione sia compatibile con le attività elettorali. Per questo motivo abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia – Romagna e in Calabria.<br/>Partecipare alle elezioni richiede uno sforzo organizzativo, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più giusto che i suoi portavoce dirigano il proprio impegno.<br/>Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci.</blockquote>
      <p>Nella lettura dello stato maggiore grillino, che ha annunciato una vera e propria fase costituente per il marzo del prossimo anno, dunque, non è da escludere una pausa di riflessione, che servirebbe anche ad affrontare con attenzione quella che sembra una vera e propria fase congressuale. L'idea, si legge ancora sul blog, è quella di immaginare il Movimento del futuro, in grado di sopravvivere a una stagione politica molto complicata:</p>
      <blockquote>Dobbiamo dedicarci al massimo a questo progetto. I nostri portavoce in parlamento e al governo hanno la responsabilità di realizzare il programma che abbiamo presentato alle politiche del 2018. Tutti gli altri eletti di lavorare nelle istituzioni, i nostri Sindaci di rilanciare le città, ognuno di noi ha la responsabilità di immaginare il futuro e di disegnare il prossimo programma da realizzare.<br/>Ci siamo confrontati. Abbiamo consultato le persone che portano dalla prima ora sulle spalle questo Movimento, e tutti concordano che serva un momento di riflessione, di standby. Ma decidiamo insieme.</blockquote>
    </article>
  </body>
</html>