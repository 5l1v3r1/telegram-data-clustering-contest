<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Babis-ho-totalne-vytocil-Jiri-Pehe-se-vraci-k-17-listopadu-A-neni-spokojen-604114"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T20:36:00+00:00"/>
    <meta property="og:title" content="Babiš ho totálně vytočil. Jiří Pehe se vrací k 17. listopadu. A není spokojen"/>
    <meta property="og:description" content="Politolog Jiří Pehe se ve svém komentáři vrátil k projevu premiéra Andreje Babiše, jenž přednesl k 30. výročí sametové revoluce v Národním muzeu. „Nebyl jsem tak statečný jako Havel. Navíc jsem byl mimo Československo,“ řekl zde například k 17. listopadu předseda vlády. Bohužel tato slova podle Peheho rámuje několik dalších jeho vyjádření v médiích, která nejen zpochybňují upřímnost jeho sebekritiky, ale navozují otázku, zda si z nás nedělá trochu legraci. Nechápe navíc, že premiér, který byl členem komunistické strany, dnes vytváří dojem, že byl antikomunistou. „Jeho reflexe minulosti se obracejí ve frašku, v níž to vypadá, že žil v nějaké paralelní realitě,“ píše na Babišovu adresu politolog na blogu serveru Aktuálně.cz."/>
  </head>
  <body>
    <article>
      <h1>Babiš ho totálně vytočil. Jiří Pehe se vrací k 17. listopadu. A není spokojen</h1>
      <address>
        <time datetime="2019-11-20T20:36:00+00:00">20 Nov 2019, 20:36</time>
      </address>
      <p>
        <b>Politolog Jiří Pehe se ve svém komentáři vrátil k projevu premiéra Andreje Babiše, jenž přednesl k 30. výročí sametové revoluce v Národním muzeu. „Nebyl jsem tak statečný jako Havel. Navíc jsem byl mimo Československo,“ řekl zde například k 17. listopadu předseda vlády. Bohužel tato slova podle Peheho rámuje několik dalších jeho vyjádření v médiích, která nejen zpochybňují upřímnost jeho sebekritiky, ale navozují otázku, zda si z nás nedělá trochu legraci. Nechápe navíc, že premiér, který byl členem komunistické strany, dnes vytváří dojem, že byl antikomunistou. „Jeho reflexe minulosti se obracejí ve frašku, v níž to vypadá, že žil v nějaké paralelní realitě,“ píše na Babišovu adresu politolog na blogu serveru Aktuálně.cz.</b>
      </p>
      <p>Pozastavuje se nad Babišovými slovy o tom, že o tom, co se děje v Československu, ani pořádně nevěděl, protože československý tisk přicházel do Maroka, kde pracoval jako obchodní delegát zahraničního obchodu, s několikadenním zpožděním. „Babiš vládl několika cizími jazyky a měl v Maroku bezpochyby přístup i k zahraničním médiím, v nichž se o událostech v Československu tehdy hojně referovalo,“ připomíná politolog.</p>
      <p>Na Babišův argument, že on sám se do revolučního kvasu nezapojil především proto, že byl od dění v Československu odříznut, Pehe podotýká, že svém životopise uvádí, že ještě v roce 1989 vystoupil z KSČ. V Maroku pak zůstal až do roku 1991.</p>
      <p>Další pozoruhodné vyjádření současného českého premiéra se prý týká možnosti cestovat. V rozhovoru pro deník MF Dnes totiž prohlásil, že jako pracovník zahraničního obchodu ani nevěděl, že lidé „za socialismu“ nemohli svobodně cestovat a že k cestě do západních zemí potřebovali výjezdní doložku. Na otázku, jak je možné, že o takové všeobecně známé věci nevěděl, odpověděl: „Kdo nám to měl říct? Jak jsem se to měl dozvědět?“</p>
      <p><a href="http://blog.aktualne.cz/blogy/jiri-pehe.php?itemid=35251">„Je zcela nepravděpodobné, že Babiš, který tvrdí, že měl v rodině ‚tři emigračky‘, čímž naznačuje, že kvůli příbuzným, kteří emigrovali na Západ, neměl v bývalém režimu také úplně ustláno na růžích, o existenci výjezdní doložky nevěděl, i když on sám měl diplomatický pas,“</a> má o jeho vyjádření Pehe značné pochyby.</p>
      <p>Pehe si tak klade otázku, „zda je skutečně třeba při dnešních pokusech o kritickou sebereflexi navozovat dojem, že někdo jako Andrej Babiš v tom byl natolik nevinně, že poté, co ho do komunistické strany údajně přihlásila jeho matka, později coby pracovník zahraničního obchodu ani nevěděl o nejrůznějších omezeních svobody svých méně angažovaných spoluobčanů? A odbýt svoji aktivní spolupráci s režimem tím, že prostě nebyl statečný jako Havel?“</p>
      <p>Nato zmiňuje, že při loňské návštěvě Německa Babiš dokonce prohlásil, že komunistická strana měla být po roce 1989 zakázána. „Jinými slovy: premiér, který byl členem této strany, dnes vytváří dojem, že byl vlastně antikomunistou. Když to ale spojíme s jeho ostatními vyjádřeními, je těžké mu věřit,“ poznamenává politolog.</p>
      <p>„Jeho reflexe minulosti se obracejí ve frašku, v níž to ze všeho nejvíc vypadá, že Andrej Babiš žil v nějaké paralelní realitě,“ myslí si Pehe. Anebo čistě z politických důvodů v jednu chvíli v oficiálním projevu takříkajíc správné věci, které mu naváží na miskách veřejného mínění jeho mediální poradci, aby vše vzápětí shodil, když v nějakém rozhovoru dostane otázku, na kterou musí reagovat bez pomoci své PR mašinerie. </p>
      <related>
        <h4>Psali jsme:</h4>
        <a href="https://www.parlamentnilisty.cz/arena/rozhovory/Klaus-je-zasadni-porevolucni-osobnosti-CT-neni-etalon-pravdy-ale-kdyz-tu-jsou-Zeman-a-Babis-Jana-Cernochova-o-dnesni-dobe-603582"/>
        <a href="https://www.parlamentnilisty.cz/arena/monitor/Srbove-v-Kosovu-organizovali-genocidu-Zeman-ma-mozna-spatne-svedomi-Ozval-se-Jiri-Pehe-tehdy-prava-ruka-Vaclava-Havla-596641"/>
        <a href="https://www.parlamentnilisty.cz/arena/monitor/Omameny-predvoj-Jiri-Pehe-Robejsek-pres-nej-zuctoval-se-vsemi-pokrokovymi-intelektualy-585317"/>
        <a href="https://www.parlamentnilisty.cz/arena/monitor/Kalousek-Fiala-a-Minar-pry-zaplacou-Klaus-opet-prezident-ODS-a-TOP-09-v-haji-Sefredaktor-Plesl-je-v-razi-585158"/>
      </related>
    </article>
  </body>
</html>