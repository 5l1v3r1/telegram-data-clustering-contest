<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271761/estonia-chce-zmian-na-granicy-z-rosja-rzecznik-kremla-reaguje.html"/>
    <meta property="og:site_name" content="Wprost"/>
    <meta property="article:published_time" content="2019-11-20T20:57:00+00:00"/>
    <meta property="og:title" content="Estonia chce zmian na granicy z Rosją? Rzecznik Kremla reaguje"/>
    <meta property="og:description" content="Estońscy politycy coraz częściej mówią o problemach w kwestii granicy z Rosją. Na ich słowa zareagowali rzecznik Kremla Dmitrij Pieskow oraz rzeczniczka rosyjskiego MSZ Maria Zacharowa."/>
  </head>
  <body>
    <article>
      <h1>Estonia chce zmian na granicy z Rosją? Rzecznik Kremla reaguje</h1>
      <address>
        <time datetime="2019-11-20T20:57:00+00:00">20 Nov 2019, 20:57</time>
      </address>
      <p>
        <b>Estońscy politycy coraz częściej mówią o problemach w kwestii granicy z Rosją. Na ich słowa zareagowali rzecznik Kremla Dmitrij Pieskow oraz rzeczniczka rosyjskiego MSZ Maria Zacharowa.</b>
      </p>
      <p>Estonia jako jedyne państwo NATO nie ratyfikowała traktatu granicznego z Rosją. Jako ostatnia z państw bałtyckich po upadu ZSRR podpisała porozumienie z Rosją o granicy. Wiele kontrowersji wzbudziła preambuła, w której odwołano się do deklaracji estońskiego parlamentu z 1992 roku o bezprawnej aneksji kraju przez Rosję. W 2012 roku do traktatów dopisano artykuł mówiący o braku roszczeń terytorialnych przez obie strony – chodziło o zgaszenie w zarodku potencjalnego konfliktu o ziemie na wschodnim brzegu Narwy oraz w rejonie peczorskim w obwodzie pskowskim, które trafiły do Estonii w wyniku układu z Tartu zawartego w 1920 roku.</p>
      <p>Jak podaje agencja TASS, część estońskich polityków poruszyła ostatnio sprawę układu z Tartu. Przewodniczący parlamentu w Tallinie Henn Polluaas stwierdził, że jego kraj nie chce żadnych ziem rosyjskich, a pragnie jedynie 5 proc. terenów, które anektowała Rosja. W ocenie polityka działania Rosji w tym zakresie nie różnią się niczym od okupacji Krymu. Z kolei szef MSZ Estonii Urmas Reinsalu stwierdził, że z powodu różnic w postrzeganiu układu z Tartu, szanse na ratyfikowanie traktatu granicznego są niemal zerowe.</p>
      <h3>„Traktat w Tartu przeszedł do historii”</h3>
      <p>Na słowa estońskich polityków zareagował rzecznik Kremla. Dmitrij Pieskow wydał oświadczenie, w którym podkreślił, że Rosja nie zgodzi się na żadne żądania terytorialne Estonii, a wypowiedzi Estończyków określił mianem absurdalnych i nie do przyjęcia. – Wielokrotnie mówiliśmy, że temat ten został zamknięty raz na zawsze. Traktat w Tartu przeszedł do historii. Tego typu wypowiedzi nie pomagają w budowie dobrych wzajemnych relacji – dodała rzeczniczka rosyjskiego MSZ Maria Zacharowa.</p>
      <p>Kilka godzin później rosyjska ambasada w Tallinie wydała oświadczenie, w którym napisano, że obie strony potwierdziły brak wzajemnych roszczeń terytorialnych w traktatach granicznych z 2014 r. Jesteśmy przekonani, że spekulacje na temat rzekomej »aneksji« prowadzą do konfrontacji w relacjach z Rosją, co zdecydowanie nie jest w interesie zdecydowanej większości obywateli Estonii – napisano.</p>
      <related>
        <h4>Czytaj także:</h4>
        <a href="https://www.wprost.pl/polityka/10271639/sukces-donalda-tuska-obejmie-prestizowe-stanowisko-w-europie.html"/>
      </related>
      <footer>Źródło: TASS</footer>
    </article>
  </body>
</html>