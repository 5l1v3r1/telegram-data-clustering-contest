<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/basketbal-liga-mistru-nymburk-mornar-vysledek_1911202025_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T20:25:00+00:00"/>
    <meta property="og:title" content="Basketbalisté Nymburka si poradili v Lize mistrů s posledním Mornarem a drží druhé místo"/>
    <meta property="og:description" content="Nejlepší střelec utkání Vojtěch Hruban předvedl s 28 body rekordní zápis Nymburka v této sezoně Ligy mistrů."/>
  </head>
  <body>
    <article>
      <h1>Basketbalisté Nymburka si poradili v Lize mistrů s posledním Mornarem a drží druhé místo</h1>
      <address><time datetime="2019-11-20T20:25:00+00:00">20 Nov 2019, 20:25</time> by <a rel="author">ČTK</a></address>
      <p>
        <b>Basketbalisté Nymburka zdolali v 6. kole Ligy mistrů doma černohorský celek Mornar Bar 91:74 a po páté výhře pevně drží druhé místo ve skupině C. Poslední celek tabulky sice v pražské hale Královka rychle prohrával už o 18 bodů, ale potom ještě donutil českého šampiona o vítězství více bojovat. Nejlepší střelec utkání Vojtěch Hruban předvedl s 28 body rekordní zápis Nymburka v této sezoně Ligy mistrů.</b>
      </p>
      <p>V dalším utkání v úterý 3. prosince v Řecku proti Peristeri načne Nymburk sérii tří zápasů venku. Potom se představí ještě na hřišti německého Bambergu a tureckého Gaziantepu. Domů se vrátí až 7. ledna při zápase proti VEF Riga a tento duel bude hrát jako jediný nikoliv v Praze, ale doma v Nymburce.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/basketbal-nymburk-liga-mistru-deishaun-booker_1911201510_mov"/>
      </related>
      <p>Čekání na první koš ukončil až po 130 vteřinách hry po individuální akci smečí Hankins a na vyrovnání soupeře zareagoval Nymburk devítibodovou šňůrou. Domácí brzy unikli až na rozdíl 18 bodů a za tu dobu stihli Hruban 13 bodů a Dalton pět doskoků.</p>
      <p>Soupeř ale už osmibodovou šňůrou na konci první čtvrtiny ukázal, že rozhodně nebude odevzdaným soupeřem, a dvacet sekund před poločasem už to bylo jen o čtyři body. Do kabiny navíc za technický faul po předchozím nesportovním z první části putoval Almeida. Lepší náladu zbytku domácího týmu na cestu do šatny zařídil ještě trojkou Dalton.</p>
      <p>Nymburku se podařilo ve třetí čtvrtině odskočit i na 12 bodů. Ve 29. minutě se o to postaral veterán Benda, který nejdříve předvedl obranný doskok a protiútok zakončil smečí. Hned na startu závěrečné čtvrtiny zařídil čtrnáctibodový náskok trojkou Hruban a domácí už soupeři zápas zdramatizovat neumožnili.</p>
      <p><b>Basketbalová Liga mistrů - 6. kolo:</b><br/><b>Skupina C:</b><br/><b>ERA Nymburk - KK Mornar Bar 91:74 (24:14, 43:36, 69:58)</b><br/>Nejvíce bodů: Hruban 28, J. Bohačík a Dalton po 15 - Pullen a Waller po 17, Bjelica 12. Fauly: 18:15. Trestné hody: 8/7 - 18/15. Trojky: 10:11. Doskoky: 41:40.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-nymburk-liga-mistru-niznij-novgorod_1911132303_mim"/>
        <a href="https://www.irozhlas.cz/sport/ostatni-sporty/basketbal-ceska-reprezentace-zeny-katerina-elhotova-kvalifiace-mistrovsti-evropy_1911172151_mim"/>
        <a href="https://www.irozhlas.cz/sport/ostatni-sporty/basketbal-nba-chicago-milwaukee-tomas-satoransky_1911150752_tat"/>
        <a href="https://www.irozhlas.cz/sport/ceske-basketbalistky-jsou-o-krok-bliz-postupu-na-me-v-uvodnim-duelu-kvalifikace_1911142241_elev"/>
      </related>
    </article>
  </body>
</html>