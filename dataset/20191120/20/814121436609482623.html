<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271759/jan-pawel-ii-niczym-jezus-z-rio-zaskakujacy-pomysl-radnych-z-koscieliska.html"/>
    <meta property="og:site_name" content="Wprost"/>
    <meta property="article:published_time" content="2019-11-20T20:31:00+00:00"/>
    <meta property="og:title" content="Jan Paweł II niczym Jezus z Rio? Zaskakujący pomysł radnych z Kościeliska"/>
    <meta property="og:description" content="Radni z Kościeliska na Podhalu chcą upamiętnić Jana Pawła II poprzez postawienie na Butorowym Wierchu ogromnego pomnika papieża Polaka. O sprawie pisze „Gazeta Wyborcza”."/>
  </head>
  <body>
    <article>
      <h1>Jan Paweł II niczym Jezus z Rio? Zaskakujący pomysł radnych z Kościeliska</h1>
      <address>
        <time datetime="2019-11-20T20:31:00+00:00">20 Nov 2019, 20:31</time>
      </address>
      <p>
        <b>Radni z Kościeliska na Podhalu chcą upamiętnić Jana Pawła II poprzez postawienie na Butorowym Wierchu ogromnego pomnika papieża Polaka. O sprawie pisze „Gazeta Wyborcza”.</b>
      </p>
      <p>Radni z Kościeliska stwierdzili, że gmina położona obok Zakopanego potrzebuje swojego znaku rozpoznawczego. Zdaniem samorządowców gmina powinna inwestować nie tylko w infrastrukturę funkcjonalną, ale i symboliczną. Dlatego też radny Narcyz Sadłoń skierował list do przewodniczącego rady gminy, w którym zaproponował zbudowanie ogromnego pomnika Jana Pawła II. Posąg, który miałby dorównywać wielkością słynnej figurze Jezusa z Rio de Janeiro, miałby stanąć na Butorowym Wierchu, szczycie w paśmie Gubałówki.</p>
      <p>Samorządowiec podkreślił, że lokalizacja pomnika nie została wybrana przypadkowo – Butorowy Wierch znajduje się przy drodze przejazdu papieża Polaka w 1997 r. przez Podhale. – Symbolicznie figura stanęłaby vis-a-vis krzyża na Giewoncie. Papież patrzyłby na ten krzyż z Butorowego. W dole znajduje się Sanktuarium Matki Boskiej Fatimskiej na Krzeptówkach, czyli wotum wdzięczności za uratowanie św. Jana Pawła II – tłumaczył Narcyz Sadłoń w rozmowie z „Gazetą Wyborczą”. Z jego listu wynika, że w pomniku miałoby się znaleźć muzeum obecności Jana Pawła II na Podhalu oraz wieża z tarasem widokowym.</p>
      <h3>„Nie budujcie mi pomników”</h3>
      <p>„Pomysł, by wykorzystać osobę świętego Jana Pawła II do celów turystycznych i promocyjnych wydaje mi się niestosowny. Jedna z najsłynniejszych wypowiedzi papieża Polaka to: nie budujcie mi pomników. Zróbcie coś dobrego dla ludzi” – stwierdził wójt Kościeliska Roman Krupa w oświadczeniu nadesłanym do „Wyborczej”.</p>
      <related>
        <h4>Czytaj także:</h4>
        <a href="https://www.wprost.pl/kraj/10271747/kulturysta-truvor-z-zakazem-wjazdu-do-polski-abw-wiaze-go-ze-srodowiskiem-neonazistowskim.html"/>
      </related>
      <footer>Źródło: <a href="http://wyborcza.pl/">Gazeta Wyborcza</a></footer>
    </article>
  </body>
</html>