<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271757/morawiecki-piotrowicz-w-pierwszych-latach-stanu-wojennego-zachowywal-sie-przyzwoicie.html"/>
    <meta property="og:site_name" content="Wprost"/>
    <meta property="article:published_time" content="2019-11-20T20:16:00+00:00"/>
    <meta property="og:title" content="Morawiecki: Piotrowicz w pierwszych latach stanu wojennego zachowywał się przyzwoicie"/>
    <meta property="og:description" content="– Był rzeczywiście prokuratorem, ale w tych sprawach, które przez jego ręce przechodziły, akurat zachowywał się przyzwoicie – powiedział Mateusz Morawiecki o Stanisławie Piotrowiczu w rozmowie z Polsat News."/>
  </head>
  <body>
    <article>
      <h1>Morawiecki: Piotrowicz w pierwszych latach stanu wojennego zachowywał się przyzwoicie</h1>
      <address>
        <time datetime="2019-11-20T20:16:00+00:00">20 Nov 2019, 20:16</time>
      </address>
      <p>
        <b>– Był rzeczywiście prokuratorem, ale w tych sprawach, które przez jego ręce przechodziły, akurat zachowywał się przyzwoicie – powiedział Mateusz Morawiecki o Stanisławie Piotrowiczu w rozmowie z Polsat News.</b>
      </p>
      <p>W środę o godzinie 17.00 przed sejmową Komisją Sprawiedliwości i Praw Człowieka rozpoczęło się przesłuchanie kandydatów do TK. Kandydatury Krystyny Pawłowicz i Stanisława Piotrowicza zostały pozytywnie zaopiniowane. W rozmowie z Polsat News Mateusz Morawiecki odniósł się do przeszłości Stanisława Piotrowicza (był prokuratorem w PRL – red.). – W PZPR pod koniec epoki Gierka było około 3 mln osób. Razem z rodzinami to wiele, wiele milionów osób. W związku z tym my nie odcinamy od nas ludzi, którzy chcą reformować Polskę, kochają Polskę. Nikomu tego prawa nie odmawiamy. Co do Stanisława Piotrowicza mogę powiedzieć tyle: zapoznałem się z jego działalnością wtedy, w tych pierwszych latach stanu wojennego. Był rzeczywiście prokuratorem, ale w tych sprawach, które przez jego ręce przechodziły, akurat zachowywał się przyzwoicie. Ponieważ to wszystko bardzo dokładnie sprawdziłem, to nie skreślam człowieka – tłumaczył szef polskiego rządu.</p>
      <h3>„Nie masz chłopie argumentów”</h3>
      <p>– Co tam trzeba jakoś strasznie gratulować. Jest to jakaś nowa funkcja w tym naszym eurokratycznym grajdołku kochanym. Mówię to z pełną sympatią i życzliwością – powiedział premier pytany o to, czy pogratuluje Donaldowi Tuskowi nowej funkcji (został wybrany szefem Europejskiej Partii Ludowej – red.). Komentując przemówienie Donalda Tuska na szczycie EPL w Zagrzebiu, w którym polityk mówił m.in. że ma dość bycia biurokratą, Mateusz Morawiecki ocenił, że to jest troszeczkę nieładne, ponieważ był pięć lat w pewnej roli i mógłby się o nim wyrażać z szacunkiem. – To jest uwaga numer jeden. A uwaga numer dwa jest troszeczkę szersza. Jak ja widzę albo słyszę raczej, jak ktoś mówi w Brukseli o populistach, to wie pan co zazwyczaj przychodzi mi do głowy? Nie masz chłopie argumentów – stwierdził.</p>
      <related>
        <h4>Czytaj także:</h4>
        <a href="https://www.wprost.pl/polityka/10271639/sukces-donalda-tuska-obejmie-prestizowe-stanowisko-w-europie.html"/>
      </related>
      <footer>Źródło: <a href="http://www.polsatnews.pl/">Polsat News</a></footer>
    </article>
  </body>
</html>