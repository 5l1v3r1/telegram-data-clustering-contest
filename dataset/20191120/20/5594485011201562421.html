<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/sapunka-za-3-mesetsa-valya-s-4-detsa-ot-nashenets-sklyuchi-brak-s-dvama-chuzhdentsi-no-razvrzkata-ya-popari_news710449.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-20T20:05:00+00:00"/>
    <meta property="og:title" content="Сапунка: За 3 месеца Валя с 4 деца от нашенец, сключи брак с двама чужденци, но развръзката я попари"/>
    <meta property="og:description" content="В същото време тя живее на семейни начала с мъж от село Стоб, от когото има четири деца"/>
  </head>
  <body>
    <article>
      <h1>Сапунка: За 3 месеца Валя с 4 деца от нашенец, сключи брак с двама чужденци, но развръзката я попари</h1>
      <h2>В същото време тя живее на семейни начала с мъж от село Стоб, от когото има четири деца</h2>
      <address>
        <time datetime="2019-11-20T20:05:00+00:00">20 Nov 2019, 20:05</time>
      </address>
      <p>https://blitz.bg/kriminalni/nakazanie/sapunka-za-3-mesetsa-valya-s-4-detsa-ot-nashenets-sklyuchi-brak-s-dvama-chuzhdentsi-no-razvrzkata-ya-popari_news710449.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574263500-sistemen-bufer-2.jpg"/>
      </figure>
      <p><b>Жена от кочериновското село Стоб беше осъдена на 1000 лв. глоба за многобрачие. В рамките на по-малко от три месеца Валя С. сключила срещу заплащане два фиктивни граждански брака в Кипър и в Северна Македония, съобщава struma.bg.</b><br/><br/>На 3.11.2016 г. тя се е омъжила официално в Никозия за пакистанския гражданин Шахид Фареед, за което е получила 700 евро от чужденеца.<br/><br/>На 20.01.2017 година в Радиовце, Тетово, Република Северна Македония, Валя се “омъжва” още веднъж за гражданина на Северна Македония Харун Весели. В същото време тя живее на семейни начала с мъж от село Стоб, от когото има четири деца. Пред съда в Дупница Валя заявила, че е пътувала с други жени до Солун, Гърция.<br/><br/>Билетът за отиване и връщане й бил платен от жена, която й уредила фиктивния брак, като й е обещала да получи 700 евро, след като се подпишат в Никозия. Валя не познавала мъжа, с когото сключила граждански брак. Получила обещаната и сума и се върнала в Стоб. Два месеца по-късно сключила и фиктивния брак в Северна Македония срещу заплащане.<br/><br/>Наясно с деянията й бил и съпругът й. С парите, изкарани по този начин, многодетното семейството се издържало.<br/><br/>Съдия Страхил Гошев взел предвид чистото съдебно минало на подсъдимата и това, че е съдействала на съда, и я освободи от наказателна отговорност, като й наложи административно наказание глоба от 1000 лв.<br/><br/>Решението подлежи на обжалване и протест пред Кюстендилски окръжен съд в 15-дневен срок от датата на произнасянето.<br/><br/>Валя С. сама пожелала да съдейства на съда, тъй като не могла да получава социалните надбавки за четирите си деца. Тя не можела да представи доходи на съпрузите си в чужбина, което е едно от изискванията на службата за социално подпомагане.<br/><br/>Валя не е единствената жена от района, съдена за многобрачие. Tова се случи и с три млади ромки от град Рила. Тогава за случая се разбра, след като не им отпуснаха социални помощи за децата. Една от тях тогава заяви, че жена от Петрич ги зарибява да получат лесни пари, като сключат граждански брак.<br/><br/>В ромските махали в Рила и Кочериново идват съгледвачи, които одобряват и увещават угледни ромки. След това жената от Петрич ги взима от домовете им и ги кара на летището в София.<br/><br/>С полет до Солун, а след това до Никозия жените пристигат на място. В Никозия ги настаняват в добри квартири, дават им храна, но не им позволяват да излизат сами навън. Те виждат мъжете, за които се омъжват, в деня на подписа и след това се разделят.<br/><br/>Целта на тези бракове е лица извън Европа да може по-лесно да се придвижват свободно на Стария континент с брачното свидетелство в джоба. Преди около 2 месеца Жана от град Рила получи официален развод с индиец, за когото се беше омъжила фиктивно.<br/><br/>Скандалът с фиктивните бракове в Рила и Кочериново се разрази преди около 2 години. Тогава кметът на Рила Георги Кабзималски се ангажира чрез Външно министерство да бъдат анулирани бракове на три млади ромки от малкото градче, за да може да получават социални помощи.</p>
    </article>
  </body>
</html>