<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685590/mitsotakis-gia-prosfygiko-i-katastasi-stin-ellada-echei-ftasei-st"/>
    <meta property="og:site_name" content="enikos.gr"/>
    <meta property="article:published_time" content="2019-11-20T20:46:00+00:00"/>
    <meta property="og:title" content="Μητσοτάκης για προσφυγικό: Η κατάσταση στην Ελλάδα έχει φτάσει στα όριά της"/>
    <meta property="og:description" content="Την αναγκαιότητα για επιμερισμό των βαρών και επίδειξη αλληλεγγύης..."/>
  </head>
  <body>
    <article>
      <h1>Μητσοτάκης για προσφυγικό: Η κατάσταση στην Ελλάδα έχει φτάσει στα όριά της</h1>
      <address>
        <time datetime="2019-11-20T20:46:00+00:00">20 Nov 2019, 20:46</time>
      </address>
      <p>Την αναγκαιότητα για επιμερισμό των βαρών και επίδειξη αλληλεγγύης σε ό,τι αφορά στο προσφυγικό/μεταναστευτικό, ανέδειξε ο <a href="http://www.enikos.gr/politics/685580/mitsotakis-stoichima-na-epistrepsoun-osoi-efygan-logo-krisis-kai-">Κυριάκος Μητσοτάκης</a>, σε τοποθετήσεις του από την Κροατία, όπου βρίσκεται για το συνέδριο του <a href="http://www.enikos.gr/politics/685321/to-programma-tou-prothypourgou-sto-synedrio-tou-elk-stin-kroatia-">Ευρωπαϊκού Λαϊκού Κόμματος</a>, στέλνοντας μήνυμα ότι η κατάσταση στην Ελλάδα έχει φτάσει στα όριά της.</p>
      <p>«Για εμένα η βασική προτεραιότητα της νέας Ευρωπαϊκής Επιτροπής πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο» τόνισε ο Πρωθυπουργός, απαντώντας σε ερώτηση για τις προτεραιότητες της νέας Ευρωπαϊκής Επιτροπής, στο πλαίσιο εκδήλωσης διαλόγου με νέους Ευρωβουλευτές του ΕΛΚ, όπως αναφέρουν κυβερνητικές πηγές.</p>
      <p>«Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ» υπογράμμισε ο κ. Μητσοτάκης, στο πλαίσιο των εργασιών του συνεδρίου του ΕΛΚ στο Ζάγκρεμπ και προανήγγειλε ότι θα αναφερθεί εκτενώς στο θέμα στην αυριανή κεντρική του ομιλία.</p>
      <p>Οι ίδιες πηγές αναφέρουν πως ο Πρωθυπουργός επεσήμανε πως η κατάσταση όσον αφορά την Ελλάδα έχει φτάσει στα όρια της, αναφέροντας χαρακτηριστικά ότι «αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Οι συνθήκες στα νησιά είναι πάρα πολύ δύσκολες».</p>
      <p>Ο Κυριάκος Μητσοτάκης βρέθηκε στο επίκεντρο του ενδιαφέροντος του καταστατικού-εκλογικού συνεδρίου του Ευρωπαϊκού Λαϊκού Κόμματος (ΕΛΚ) στο Ζάγκρεμπ καθώς η Νέα Δημοκρατία, μετά την εκλογική της νίκη, συγκεντρώνει τα υψηλότερα ποσοστά μεταξύ όλων των κομμάτων της Κεντροδεξιάς στην Ευρώπη.</p>
      <p>
        <b>Στόχος η Ελλάδα να γίνει πρωτοπόρος στην αντιμετώπιση της κλιματικής αλλαγής</b>
      </p>
      <p>Νωρίτερα, σε ομιλία που απηύθυνε ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική, ο κ. Μητσοτάκης τόνισε ότι η νέα γενιά ενδιαφέρεται σήμερα για την καταπολέμηση της κλιματικής αλλαγής, την μείωση των ανισοτήτων που είναι δημιούργημα της Παγκοσμιοποίησης αλλά και την άμβλυνση του ψηφιακού χάσματος.</p>
      <p>«Η Ελλάδα είναι αποφασισμένη να γίνει πρωτοπόρος στην αντιμετώπιση της κλιματικής αλλαγής», σημείωσε ο Πρωθυπουργός, κατά τη διάρκεια συνάντησης με νέους ευρωβουλευτές προσθέτοντας πως η κλιματική αλλαγή και οι ανισότητες εξαιτίας του κύματος παγκοσμιοποίησης αποτελούν σήμερα κυρίαρχο θέμα αναζήτησης των νέων ανθρώπων. «Δεν μπορούμε να καταλάβουμε την οπτική της νέας γενιάς κοιτώντας μέσα από το φακό της δικής μας νεότητας», τόνισε χαρακτηριστικά.</p>
      <p>Σύμφωνα με κυβερνητικές πηγές, ο κ. Μητσοτάκης επεσήμανε επιπρόσθετα πως η μείωση των ανισοτήτων θα πρέπει να αποτελεί πρώτη προτεραιότητα για όσους χαράσσουν πολιτική με τις αποφάσεις τους. Όπως υπογράμμισε, στόχος της ελληνικής κυβέρνησης είναι να δημιουργηθεί το πρόσφορο έδαφος και οι κατάλληλες ευκαιρίες που θα επιτρέψουν στους Έλληνες που ζουν και εργάζονται στο εξωτερικό να γυρίσουν στην πατρίδα προκειμένου να προσφέρουν τις καλές τους υπηρεσίες στη χώρα.</p>
      <p>«Το στοίχημα είναι να επιστρέψουν όσοι έφυγαν τα χρόνια της κρίσης κι εμείς πρέπει να τους βοηθήσουμε να το κάνουν εφαρμόζοντας μεταρρυθμίσεις για να άρουμε τα εμπόδια στην επιχειρηματικότητα. Έτσι θα έρθει η ανάπτυξη, μέσα από ανθρώπους με ικανότητες».</p>
      <p>Αναφερόμενος στα ζητήματα προστασίας του περιβάλλοντος, ο Πρωθυπουργός τόνισε ότι η κυβέρνηση σκοπεύει να αντικαταστήσει το σύνολο των λεωφορείων σε Αθήνα και Θεσσαλονίκη με «πράσινα» λεωφορεία, στην πλειοψηφία τους ηλεκτρικά, προσθέτοντας ότι θα υπάρξουν σημαντικά κίνητρα με τη μορφή φοροελαφρύνσεων για τα ηλεκτρικά αυτοκίνητα.</p>
      <p>Επίσης επανέλαβε το στόχο της απολιγνιτοποίησης ως το 2028 και τόνισε ότι θα στηριχθεί στη μεταβατική περίοδο η Δυτική Μακεδονία ώστε να αποτελέσει πρότυπο ανάπτυξης.</p>
      <p>Ερωτηθείς, τέλος, πως η Νέα Δημοκρατία και ο ίδιος νίκησαν τους λαϊκιστές στην Ελλάδα και ποια συμβουλή δίνει στα κόμματα του ΕΛΚ, ο Πρωθυπουργός τόνισε ότι «δεν πρέπει να αντιγράφουμε τους λαϊκιστές». Όπως υποστήριξε, «μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές», αναφέρουν οι ίδιες πηγές.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685565/kke-ta-kyvernitika-metra-gia-to-prosfygiko-enischyoun-to-ratsismo%0A%20%20%20%20%0A"/>
        <a href="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-%0A%20%20%20%20%0A"/>
        <a href="http://www.enikos.gr/politics/685477/varoufakis-ston-realfm-978-afto-pou-ginetai-tora-einai-na-spernou%0A%20%20%20%20%0A"/>
        <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket%0A%20%20%20%20%0A"/>
        <a href="http://www.enikos.gr/politics/685385/dimoskopisi-pos-axiologoun-oi-polites-tous-ypourgous-tis-kyvernis%0A%20%20%20%20%0A"/>
        <a href="http://www.enikos.gr/politics/685321/to-programma-tou-prothypourgou-sto-synedrio-tou-elk-stin-kroatia-%0A%20%20%20%20%0A"/>
        <a href="http://www.enikos.gr/politics/685373/mitsotakis-katochyronoume-syntagmatika-to-elachisto-engyimeno-eis%0A%20%20%20%20%0A"/>
        <a href="http://www.enikos.gr/politics/685295/mitsotakis-echthros-einai-o-kapnos-kai-ochi-oi-kapnistes-h-anafor%0A%20%20%20%20%0A"/>
        <a href="http://www.enikos.gr/politics/685275/charitsis-poso-thrasos-pia-k-mitsotaki%0A%20%20%20%20%0A"/>
      </related>
    </article>
  </body>
</html>