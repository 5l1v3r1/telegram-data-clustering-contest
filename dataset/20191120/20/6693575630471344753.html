<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/sport/voetbal/1267990/profclubs-mogelijk-in-actie-tegen-racisme.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T20:35:38+00:00"/>
    <meta property="og:title" content="Profclubs in actie tegen racisme"/>
    <meta property="og:description" content="De Nederlandse betaaldvoetbalclubs komen tijdens de naderende speelronde van de eredivisie en eerste divisie mogelijk massaal in actie tegen racisme. Diverse media melden dat de Eredivisie CV en Coöperatie Eerste Divisie een verzoek hebben gedaan aan alle clubs om tijdens de eerste minuut van de wedstrijd de benen stil te houden. Een woordvoerder van de Eredivisie CV kon het nieuws nog niet bevestigen, maar meldde dat er donderdagmiddag waarschijnlijk meer duidelijkheid komt."/>
  </head>
  <body>
    <article>
      <h1>Profclubs in actie tegen racisme</h1>
      <address><time datetime="2019-11-20T20:35:38+00:00">20 Nov 2019, 20:35</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>De Nederlandse betaaldvoetbalclubs komen tijdens de naderende speelronde van de eredivisie en eerste divisie mogelijk massaal in actie tegen racisme. Diverse media melden dat de Eredivisie CV en Coöperatie Eerste Divisie een verzoek hebben gedaan aan alle clubs om tijdens de eerste minuut van de wedstrijd de benen stil te houden. Een woordvoerder van de Eredivisie CV kon het nieuws nog niet bevestigen, maar meldde dat er donderdagmiddag waarschijnlijk meer duidelijkheid komt.</p>
      <p>Het idee is dat de spelers van de deelnemende clubs in de eerste minuut van de wedstrijd - met de bal in het spel - stil blijven staan, terwijl er tegelijkertijd op het scorebord in de stadions de tekst staat: 'Racisme? Dan voetballen we niet'. De 'gemiste' minuut extra zal later worden bijgetrokken.</p>
      <p>Aanleiding voor de actie zijn de gebeurtenissen van afgelopen zondag. Tijdens het eerstedivisieduel tussen FC Den Bosch en Excelsior werd Ahmad Mendes Moreira van Excelsior racistisch bejegend door de aanhang van FC Den Bosch.</p>
    </article>
  </body>
</html>