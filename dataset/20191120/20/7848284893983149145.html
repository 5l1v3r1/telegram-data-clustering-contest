<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-politano-pinamonti-scambio-tramontato-sul-nascere-dubbi-dell-esterno-e-ko-di-kouame-decisivi-323593"/>
    <meta property="og:site_name" content="FcInterNews.it"/>
    <meta property="article:published_time" content="2019-11-20T20:51:53+00:00"/>
    <meta property="og:title" content="FcIN - Politano-Pinamonti, scambio tramontato sul nascere. Dubbi dell'esterno e ko di Kouame decisivi"/>
    <meta property="og:description" content="Un'idea destinata a rimanere tale. Se Olivier Giroud resta la prima scelta di Antonio Conte, la dirigenza nerazzurra prende in considerazione anche altre piste. Una di queste porta, o meglio..."/>
  </head>
  <body>
    <article>
      <h1>FcIN - Politano-Pinamonti, scambio tramontato sul nascere. Dubbi dell'esterno e ko di Kouame decisivi</h1>
      <address><time datetime="2019-11-20T20:51:53+00:00">20 Nov 2019, 20:51</time> by <a rel="author">Redazione FcInterNews.it</a></address>
      <p>Un'idea destinata a rimanere tale. Se Olivier <b>Giroud</b> resta la prima scelta di Antonio <b>Conte</b>, la dirigenza nerazzurra prende in considerazione anche altre piste. Una di queste porta, o meglio riporta ad Andrea <b>Pinamonti</b>, ceduto al Genoa la scorsa estate per <b>18 milioni di euro</b> con corsia preferenziale in mano all'Inter in caso di addio al <i>Grifone</i> entro due anni. Il classe '99 di Cles piace molto al tecnico salentino, che ha accettato la sua cessione per motivi finanziari. Ma lo stato poco piacevole del reparto offensivo a sua disposizione lo ha portato a chiedere dei rinforzi. Per caratteristiche l'ex canterano ben si sposerebbe con le necessità di Conte, in tal senso l'idea era uno scambio con Matteo <b>Politano</b>, che al contrario fatica ad adattarsi al ruolo di seconda punta.</p>
      <p>Tutto fattibile sulla carta, tra Inter e Genoa i rapporti sono ottimi. Ma poi arriva l'evento che blocca tutto: Christian <b>Kouame</b> si rompe il crociato in Nazionale e blocca la partenza di Pinamonti, che a questo punto diventa fondamentale per Thiago Motta, allenatore rossoblu. Tra l'altro, pur intavolando un discorso di scambio, sarebbe stata tutt'altro che scontata l'adesione al progetto rossoblu di Matteo Politano, che vuole restare a Milano e, se costretto, andrebbe in una squadra di alto profilo, non a lottare per la salvezza. Ingredienti sufficienti per rendere questo piatto di mercato insipido sul nascere. Per il ritorno all'Inter di Pina-gol bisognerà attendere che i tempi siano maturi, ma questo è già ampiamente programmato dalla dirigenza nerazzurra.</p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>