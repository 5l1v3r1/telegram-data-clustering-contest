<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/eredivisieclubs-voeren-gezamenlijk-actie-tegen-racisme-in-het-stadion-spelen-dit-weekend-een-minuut-niet/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-20T20:00:26+00:00"/>
    <meta property="og:title" content="Eredivisieclubs voeren gezamenlijk actie tegen racisme in het stadion, spelen dit weekend één minuut niet"/>
    <meta property="og:description" content="Een statement vanuit de Nederlandse Eredivisie is ‘in the making’! Zojuist werd bekendgemaakt dat Eredivisieclubs dit weekend één minuut niet voetballen om daarmee een statement te maken tegen de misdragingen van een aantal FC Den Bosch supporters. Fans maakten tijdens een wedstrijd racistische grappen en sommigen brachten openlijk de Hitlergroet. Misschien is dat grappig als je doorgesnoven de film Der Untergang kijkt, maar niet in het openbaar. Een goed initiatief dus! De Eredivisieclubs hopen met de actie duidelijk te maken dat zij het gedrag van de FC Den Bosch fans niet accepteren en maken een gezamenlijk statement, zo laat de NOS weten. Of de actie ook doorgaat hangt echter niet alleen van de wensen van de club af, maar ook van de KNVB. De arbitersorganisatie voert uiteindelijk de regie van de wedstrijd, maar het is de verwachting dat de KNVB meedoet aan de actie. Immers is de organisatie onderdeel van zowel de UEFA en de FIFA, die beiden ‘racismebestrijding in het stadion’ hoog in het vaandel hebben staan.…"/>
  </head>
  <body>
    <article>
      <h1>Eredivisieclubs voeren gezamenlijk actie tegen racisme in het stadion, spelen dit weekend één minuut niet</h1>
      <address><time datetime="2019-11-20T20:00:26+00:00">20 Nov 2019, 20:00</time> by <a rel="author">Teunis Dokter</a></address>
      <p>
        <b>Een statement vanuit de Nederlandse Eredivisie is ‘in the making’! Zojuist werd bekendgemaakt dat Eredivisieclubs dit weekend één minuut niet voetballen om daarmee een statement te maken tegen de misdragingen van een aantal FC Den Bosch supporters. Fans maakten tijdens een wedstrijd racistische grappen en sommigen brachten openlijk de Hitlergroet. Misschien is dat grappig als je doorgesnoven de film Der Untergang kijkt, maar niet in het openbaar. Een goed initiatief dus!</b>
      </p>
      <p>De Eredivisieclubs hopen met de actie duidelijk te maken dat zij het gedrag van de FC Den Bosch fans niet accepteren en maken een gezamenlijk statement, zo laat de <a href="https://nos.nl/artikel/2311317-profclubs-komen-in-actie-tegen-racisme-door-een-minuut-niet-te-voetballen.html"><b>NOS</b></a> weten. Of de actie ook doorgaat hangt echter niet alleen van de wensen van de club af, maar ook van de KNVB.</p>
      <p>De arbitersorganisatie voert uiteindelijk de regie van de wedstrijd, maar het is de verwachting dat de KNVB meedoet aan de actie. Immers is de organisatie onderdeel van zowel de UEFA en de FIFA, die beiden ‘racismebestrijding in het stadion’ hoog in het vaandel hebben staan.</p>
      <p>FC Den Bosch bood haar excuses aan voor het gedrag van haar fans en dat siert de club. Natuurlijk is zij als club niet schuldig aan het racisme, maar draagt ze wel verantwoordelijkheid voor wat er in haar stadion gebeurt. Ook faalde de club keihard met de crisiscommunicatie toen zij als reactie op het wangedrag van de supporters een statement maakte die in verkeerde aarde viel. Maar het spreekt voor de club dat zij dit snel rechtzetten in een <a href="https://www.fcdenbosch.nl/fc-den-bosch-betuigt-spijt-en-gaat-racisme-actief-en-structureel-aanpakken/"><b>persbericht</b></a>:</p>
      <blockquote>“FC Den Bosch heeft gisteren de plank volledig misgeslagen met haar te snelle statement. Die reactie was een blunder, waarvoor de club haar excuses aanbiedt aan iedereen en in het bijzonder aan Excelsior-speler Ahmad Mendes Moreira.”</blockquote>
      <p>Afijn, hopelijk komen dit soort incidenten niet vaker -liefst nooit- voor in Nederland. Het is daarom goed dat de clubs een statement maken om direct aan te geven wat hier de normen zijn.</p>
    </article>
  </body>
</html>