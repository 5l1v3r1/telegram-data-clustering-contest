<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119589-reporteri-bez-granica-pozvali-vlast-u-srbiji-da-ne-podrzava-vec-da-osudi-zastrasivanja-n1?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T20:45:03+00:00"/>
    <meta property="og:title" content="Reporteri bez granica pozvali vlast u Srbiji da ne podržava, već da osudi zastrašivanja N1"/>
    <meta property="og:description" content="Medjunarodna grupa za zaštitu slobode izveštavanja Reporteri bez granica (RSF) pozvala je danas vlast u Srbiji da prestane da podržava i da umesto toga osudi pokušaje zastrašivanja televizije N1, čiji su novinari, kako se navodi, prethodnih nedelja izloženi sistematskim klevetničkim napadima vladinih i provladinih medija.&quot;RSF nedvosmisleno osudjuje ove kampanje klevetanja i pokušaje blaćenja novinara i poziva vladu Srbije da javno osudi napade umesto da ih ohrabruje&quot;, navodi se u saopštenju danas objavljenom na sajtu RSF.RSF navodi da je medju žrtvama mladi reporter N1 Miodrag Sovilj, &quot;optužen da je (ponašanjem na konferenciji za medije) poslao predsednika Srbije Aleksandra Vučića u bolnicu&quot;, koji je trenutno, kao rezultat toga, &quot;meta eksplozije javnog gneva bez presedana, podstaknutog od predsednikovih saveznika i provladinih medija&quot;.&quot;Sovilj je izložen dodatnim pokušajima blaćenja od 18. novembra, kada su fotografije snimljene kada je bio student ukradene s njegovog naloga na Majspejsu i počele da kruže internetom.…"/>
  </head>
  <body>
    <article>
      <h1>Reporteri bez granica pozvali vlast u Srbiji da ne podržava, već da osudi zastrašivanja N1</h1>
      <address>
        <time datetime="2019-11-20T20:45:03+00:00">20 Nov 2019, 20:45</time>
      </address>
      <p>Medjunarodna grupa za zaštitu slobode izveštavanja Reporteri bez granica (RSF) pozvala je danas vlast u Srbiji da prestane da podržava i da umesto toga osudi pokušaje zastrašivanja televizije N1, čiji su novinari, kako se navodi, prethodnih nedelja izloženi sistematskim klevetničkim napadima vladinih i provladinih medija.<br/><br/>"RSF nedvosmisleno osudjuje ove kampanje klevetanja i pokušaje blaćenja novinara i poziva vladu Srbije da javno osudi napade umesto da ih ohrabruje", navodi se u saopštenju danas objavljenom na sajtu RSF.<br/><br/>RSF navodi da je medju žrtvama mladi reporter N1 Miodrag Sovilj, "optužen da je (ponašanjem na konferenciji za medije) poslao predsednika Srbije Aleksandra Vučića u bolnicu", koji je trenutno, kao rezultat toga, "meta eksplozije javnog gneva bez presedana, podstaknutog od predsednikovih saveznika i provladinih medija".<br/><br/>"Sovilj je izložen dodatnim pokušajima blaćenja od 18. novembra, kada su fotografije snimljene kada je bio student ukradene s njegovog naloga na Majspejsu i počele da kruže internetom. Srpski tabloidi koristili su ih da ga prikažu kao alkoholičara i narkomana", navodi se u saopštenju RSF.<br/><br/>Ta grupa navodi da je programski direktor N1 Jugoslav Ćosić takodje meta kampanje blaćenja od provladinih medija koji ga optužuju da je "plaćeni kosovski lobista".<br/><br/>Direktorka Kancelarije RSF za Evropsku uniju i Balkan Polin Ades-Mevel ocenila je da je "jedini cilj te kampanje, zasnovane na diskriminišućim i uvredljivim izjavama i spekulacijama, da se novinari zastraše i uplaše", navodi se u saopštenju.<br/><br/>"Predsednik Srbije je predstavnicima RSF-a rekao na sastanku u januaru da žali zbog medijske polarizacije i da je preduzeo korake da promeni stvari, kad je reč o zastrašivanju i uvredama u medijima. On ima dužnost da stvori okruženje koje podstiče nepristrasno i kritičko istraživačko novinarstvo", rekla je Ades-Mevel.<br/><br/>Reporteri bez granica podsećaju na pokušaje zastrašivanja novinara televizije N1 prethodnih nedelja, ocenjuju da su oni "bez presedana", i kao primere navode bacanje letaka protiv Ćosića u dvorište N1 6. novembra, u vreme emitovanja intervjua s kandidatom za premijera Kosova Aljbinom Kurtijem, kao i bacanje letaka s natpisom "Republika Srbija dovidjenja, N1 dobrodošli u Luksemburg", dve nedelje ranije.<br/><br/>U saopštenju se navodi i da su takvi pokušaji zastrašivanja uvek praćeni napadima na društvenim mrežama.<br/><br/>"Situacija je sve više zabrinjavajuća u Srbiji, koja je u stalnom padu na Indeksu slobode medija RSF-a i sada je na 90. mestu od 180 zemalja", dodaje se u saopštenju.<br/><br/>Ades-Mevel je u ponedeljak za Radio Slobodna Evropa izjavila da RSF osudjuju "učestale napade" na televiziju N1 kao "jedinu veliku nezavisnu televiziju u Srbiji" i ocenila da je "mnogo bitnije obratiti pažnju na srpske tabloide koji šire govor mržnje i napadaju novinare".<br/><br/>Povodom te izjave Ades-Mevel, Vučićeva savetnica za medije Suzana Vasiljević poslala je pismo Reporterima bez granica i drugim medjunarodnim organizacijama u kojem ih poziva da provere činjenice pre nego što, kako je navela, optuže državu, predsednika ili nju za te napade.</p>
    </article>
  </body>
</html>