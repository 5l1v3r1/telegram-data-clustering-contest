<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ektakto-deltio-kairoy-se-pliri-ischy-plimmyres-kai-katastrofes-se-peloponniso-ionio-kai-makedonia-apo-ora-se-ora-anamenetai-na-chtypisei-kai-to-lekanopedio/"/>
    <meta property="og:site_name" content="europost.gr"/>
    <meta property="article:published_time" content="2019-11-20T20:15:11+00:00"/>
    <meta property="og:title" content="Έκτακτο δελτίο καιρού σε πλήρη ισχύ: Πλημμύρες και καταστροφές σε Πελοπόννησο, Ιόνιο και Μακεδονία – Από ώρα σε ώρα, αναμένεται να «χτυπήσει» και το λεκανοπέδιο!"/>
    <meta property="og:description" content="Η κακοκαιρία επιμένει, το έκτακτο δελτίο καιρού βρίσκεται σε πλήρη ισχύ, και οι περισσότερες περιοχές της χώρας δοκιμάζονται από ισχυρές καταιγίδες και ανέμους, από νωρίς το πρωί της Τετάρτης. Η κακοκαιρία έχει πλήξει δυτική Μακεδονία"/>
  </head>
  <body>
    <article>
      <h1>Έκτακτο δελτίο καιρού σε πλήρη ισχύ: Πλημμύρες και καταστροφές σε Πελοπόννησο, Ιόνιο και Μακεδονία – Από ώρα σε ώρα, αναμένεται να «χτυπήσει» και το λεκανοπέδιο!</h1>
      <address>
        <time datetime="2019-11-20T20:15:11+00:00">20 Nov 2019, 20:15</time>
      </address>
      <p>Η κακοκαιρία επιμένει, το έκτακτο δελτίο καιρού βρίσκεται σε πλήρη ισχύ, και οι περισσότερες περιοχές της χώρας δοκιμάζονται από ισχυρές καταιγίδες και ανέμους, από νωρίς το πρωί της Τετάρτης.</p>
      <p>Η κακοκαιρία έχει πλήξει δυτική Μακεδονία και Πελοπόννησο, με καταρρακτώδεις βροχές στα μεγαλύτερα τμήματα αυτών των περιοχών. Μεγάλα ύψη βροχής έχουν δεχτεί τα Φιλιατρά, η Κυπαρισσία, και το Κιλκίς, ενώ ισχυρές καταιγίδες αναμένονται τις επόμενες ώρες και στο μεγελύτερο τμήμα του λεκανοπεδίου της Αττικής.</p>
      <p>Οι προβλέψεις για την Αθήνα προειδοποιούν για νεφώσεις με αυξημένη πιθανότητα τοπικών βροχών ή καταιγίδων κατά περιόδους και ιδιαίτερα κατά τις μεσημεριανές ώρες. Περισσότερα φαινόμενα εκτιμάται ότι θα δεχθούν τα δυτικά τμήματα του νομού. Σχετικά αυξημένες θα είναι και οι συγκεντρώσει σκόνης. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Θεσσαλονίκη: Διακόπηκε η κυκλοφορία σε τμήμα επαρχιακής οδού λόγω έντονης βροχόπτωσης</p>
      <p>Διακοπή της κυκλοφορίας τέθηκε σε ισχύ από το απόγευμα στην επαρχιακή οδό Θεσσαλονίκης – Πολυκάστρου – Ευζώνων, λόγω δυσμενών καιρικών φαινομένων (πλημμύρα λόγω έντονης βροχόπτωσης).</p>
      <p>H απαγόρευση θα ισχύσει μέχρι την αποκατάσταση των προβλημάτων που έχουν δημιουργηθεί.</p>
      <p>Συγκεκριμένα, θα διακοπεί η κυκλοφορία όλων των κατηγοριών οχημάτων, τα οποία κινούνται στην επαρχιακή από το 38ο έως το 42ο χλμ.. Τα οχήματα θα κινούνται από παρακείμενες οδούς.</p>
      <p>Υπενθυμίζεται ότι η σωστή οδική συμπεριφορά των οδηγών και η τήρηση των κανόνων οδικής κυκλοφορίας, είναι βασικές προϋποθέσεις, τόσο για την ασφαλή μετακίνηση, όσο και για την αποφυγή των τροχαίων ατυχημάτων.</p>
      <p>Κόκκινος χείμαρρος «έπνιξε» τον κάμπο της Μεσσηνίας</p>
      <p>Από το πρωί της Τετάρτης, έχουν παρουσιαστεί έντονα προβλήματα στην ευρύτερη περιοχή της Μεσσηνίας, με πλημμυρισμένους δρόμους και χωράφια.</p>
      <p>Μάλιστα, στην περιοχή του Δήμου Οιχαλίας, ανταποκρίθηκε το Συντονιστικό Τοπικό Όργανο Πολιτικής Προστασίας του Δήμου, το οποίο ενεργοποίησε το μηχανισμό του Σχεδίου «Ξενοκράτης», προκειμένου να διασφαλιστεί η ζωή και η περιουσία των πολιτών, σε συνεργασία πάντα με τη Πυροσβεστική Υπηρεσία και την Ελληνική Αστυνομία. Κυρίως επλήγησαν οι τοπικές κοινότητες Σιάμου και Κατσαρού πλησίον του σημείου του νέου αυτοκινητοδρόμου.</p>
      <figure>
        <iframe src="https://www.youtube.com/embed/PL279HgyQDA" width="696" height="522" data-service="Youtube" scrolling="no"/>
      </figure>
      <p>Πάνω από 40 κλήσεις για άντληση υδάτων σε υπόγεια στη Θεσσαλονίκη</p>
      <p>Συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων έχει δεχθεί η Πυροσβεστική Υπηρεσία, έπειτα από την έντονη βροχόπτωση που σημειώθηκε σήμερα και είχε ως αποτέλεσμα υπόγεια ή άλλα οικήματα να πλημμυρίσουν.</p>
      <p>Σύμφωνα με όσα έγιναν γνωστά, έξι συνεργεία αποτελούμενα από 12 άτομα επιχειρούν στις περιοχές όπου υπάρχει πρόβλημα.</p>
      <p>Στο μεταξύ, αποκαταστάθηκε η κυκλοφορία των οχημάτων στην παλαιά εθνική οδό Θεσσαλονίκης – Έδεσσας, στο ύψος της Παλαιάς Πέλλας που είχε διακοπεί νωρίτερα λόγω της έντονης βροχόπτωσης και συσσώρευσης φερτών υλικών. Στο νομό Κιλκίς, σε ισχύ παραμένει η διακοπή της κυκλοφορίας των οχημάτων μεταξύ των οικισμών Άσπρος και Αξιοχώρι και η μετακίνηση των οδηγών γίνεται μέσω παρακαμπτήριων οδών.</p>
      <p>Εξάλλου, αποκαταστάθηκε νωρίς το απόγευμα, η κυκλοφορία των οχημάτων στο δρόμο που συνδέει τη Χαλκηδόνα με τα Κουφάλια, η οποία είχε διακοπεί εξαιτίας συγκέντρωσης μεγάλου όγκου νερού στο οδόστρωμα.</p>
      <p>Προβλήματα στη Ζάκυνθο</p>
      <p>Πλημμύρες, πτώση δέντρων, προβλήματα στην ηλεκτροδότηση, καταστροφές σε στέγες και φθορές στο οδικό δίκτυο προκάλεσε η κακοκαιρία που έπληξε τις πρωινές ώρες σήμερα τη Ζάκυνθο.</p>
      <p>Τα προβλήματα καταγράφουν οι αρμόδιες υπηρεσίες της Πολιτικής Προστασίας του νομού.</p>
      <figure>
        <iframe src="https://www.youtube.com/embed/JFOTsFGuXks" width="696" height="392" data-service="Youtube" scrolling="no"/>
      </figure>
      <p>Οι ζημιές καταγράφονται στα χωριά Καμίνια, Κερί, Μαριές, Κοιλιωμένο, Παντοκράτορα, Σκοινάρι, Βολίμες, Άγιο Λέοντα, Αμπελόκηπους, Βασιλικό.</p>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα σούπερ μάρκετ στη Λούμπα και σε κτήριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <figure>
        <img src="https://europost.gr/wp-content/uploads/2019/11/kakokairia-keri-300x200.jpg"/>
      </figure>
      <figure>
        <img src="https://europost.gr/wp-content/uploads/2019/11/keri2-300x225.jpg"/>
      </figure>
      <figure>
        <img src="https://europost.gr/wp-content/uploads/2019/11/keri3-300x225.jpg"/>
      </figure>
      <p>Φωτογραφίες: Ermisnews</p>
      <p>Κέρκυρα: Σοβαρά τα προβλήματα στις περιοχές Πετάλεια – Λαύκι</p>
      <p>Σοβαρά προβλήματα δημιούργησε η κακοκαιρία στο Βόρεια συγκρότημα. Χαρακτηριστικές οι φωτογραφίες και τα βίντεο από τις περιοχές Πετάλεια και Λαύκι όπου οι ισχυροί άνεμοι έριξαν ελαιόδεντρα και πήραν σκεπές από στάνες που υπάρχουν εκεί.</p>
      <figure>
        <img src="https://europost.gr/wp-content/uploads/2019/11/kerkyra11-300x169.jpg"/>
      </figure>
      <p>Στο σημείο από την πρώτη στιγμή βρέθηκε η Πυροσβεστική Υπηρεσία αλλά και συνεργεία της ΔΕΔΔΗΕ, καθώς αρκετές περιοχές έμειναν χωρίς ρεύμα.</p>
    </article>
  </body>
</html>