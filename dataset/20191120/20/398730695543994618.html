<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/slakten-varst-nar-hammarby-forlorade-pa-zinken/"/>
    <meta property="og:site_name" content="DN.SE"/>
    <meta property="article:published_time" content="2019-11-20T20:35:01+00:00"/>
    <meta property="og:title" content="Släkten värst när Hammarby förlorade på Zinken"/>
    <meta property="og:description" content="Hammarby förlorade ett hett möte mot Bollnäs på Zinkensdamms IP i elitseriebandyn. Bollnäs vann med 7-3 (2-2) inför endast 1.523 åskådare."/>
  </head>
  <body>
    <article>
      <h1>Släkten värst när Hammarby förlorade på Zinken</h1>
      <address><time datetime="2019-11-20T20:35:01+00:00">20 Nov 2019, 20:35</time> by <a rel="author" href="https://www.dn.se/av/hans-jansson/" target="_blank">Hans Jansson</a></address>
      <p>
        <b>Släkten var värst när Hammarby förlorade ett hett möte mot Bollnäs på Zinkensdamms IP i elitseriebandyn.<br/>Förra Bajen–spelaren Christoffer Fagerström gjorde tre mål och Kasper Milerud ett när Bollnäs vann med 7-3 (2-2) inför endast 1.523 åskådare.</b>
      </p>
      <p>Hammarby har fått en blytung inledning på säsongen, framför allt är det offensiven som inte klickat.</p>
      <p>Efter sju mål i premiären mot Åby/Tjureda hade Bajen bara mäktat med fyra mål inför onsdagens möte med World Cup–mästarna Bollnäs.</p>
      <p>Mot Hälsingelaget rivstartade Hammarby med två frilägen.</p>
      <p>På det andra satte David Thorén 1–0.</p>
      <p><b>Efter Hammarbys starka</b> inledning tog Bollnäs över och vände matchen mycket tack vare dynamon Per Hellmyrs som styrde och och ställde på mittplan med briljant skridskoåkning och teknik.</p>
      <p>Kvitteringen satte Christoffer Fagerström och finländaren Samuli Helavuori gjorde 2–1 efter pass från Kasper Milerud.</p>
      <p>Hammarby kom tillbaka och kvitterade genom Ivan Lebedev efter en tilltrasslad situation i straffområdet.</p>
      <p>I början av den andra halvleken slog Christoffer Fagerström till igen mot sin gamla klubb. Anfallaren möttes av burop efter sitt mål, men jublade sparsamt.</p>
      <p><b>Hammarby kvitterade genom </b>Jonas Söder, men i anfallet efter återtog Bollnäs ledningen.</p>
      <p>Nu var det Kasper Milerud som slog till på sin förra hemmaarena.</p>
      <p>Tufft för Bajen.</p>
      <p>Hammarby jagade kvitteringen, men var uddlösa framåt.</p>
      <p>En utvisning på Jonas Söder blev avgörande.</p>
      <p>På en snabbt iscensatt kontring avgjorde Bollnäs.</p>
      <p>Christian Mickelsson säkrade tvåpoängaren med två mål i slutskedet.</p>
      <p><b>Och sedan fullbordade</b> Christoffer Fagerström sitt hattrick med ett straffmål i slutminuten.</p>
      <p>Fagerström var nöjd efter återbesöket på Zinken.</p>
      <p>– Jag har varit risig efter World Cup och det har varit en kamp att spela 90 minuter. Jag tycker det blir bättre och bättre, säger han till Bandypuls.</p>
      <p>Hammarby möter närmast Motala borta på fredag, en av många måstematcher för Bajen som bara har fyra poäng efter fem matcher.</p>
      <p>– Det är en jätteviktig match. Vi måste åka dit och vinna, säger Hammarbyspelaren Simon Folkesson till Bandypuls.</p>
      <p>
        <a href="https://www.dn.se/sport/hammarby-lamnar-in-protest-efter-storforlust/">Läs mer: Hammarby lämnar in protest efter storförlust</a>
      </p>
    </article>
  </body>
</html>