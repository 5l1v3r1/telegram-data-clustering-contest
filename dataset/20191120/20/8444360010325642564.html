<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/oi-apofaseis-gia-to-asfalistiko-ton-agroton-ti-tha-isxysei-telika-gia-tis-eisfores/2919988/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T20:39:29+00:00"/>
    <meta property="og:title" content="Οι αποφάσεις για το ασφαλιστικό των αγροτών – Τι θα ισχύσει τελικά για τις εισφορές"/>
    <meta property="og:description" content="Αντίστροφη μέτρηση για το ασφαλιστικό των αγροτών. Πότε θα ανακοινωθούν οι αποφάσεις. Το ύψος της κατώτατης εισφοράς των ασφαλισμένων αγροτών. Σφοδρή αντιπαράθεση κυβέρνησης και ΣΥΡΙΖΑ. Τι απαντά ο αρμόδιος υπουργός Γιάννης Βρούτσης."/>
  </head>
  <body>
    <article>
      <h1>Οι αποφάσεις για το ασφαλιστικό των αγροτών – Τι θα ισχύσει τελικά για τις εισφορές</h1>
      <h2>Αντίστροφη μέτρηση για το ασφαλιστικό των αγροτών. Πότε θα ανακοινωθούν οι αποφάσεις. Το ύψος της κατώτατης εισφοράς των ασφαλισμένων αγροτών. Σφοδρή αντιπαράθεση κυβέρνησης και ΣΥΡΙΖΑ. Τι απαντά ο αρμόδιος υπουργός Γιάννης Βρούτσης.</h2>
      <address><time datetime="2019-11-20T20:39:29+00:00">20 Nov 2019, 20:39</time> by <a rel="author">Αιμίλιος Περδικάρης</a></address>
      <p>Έως τα τέλη της εβδομάδας θ’ ανακοινώσει επακριβώς το υπουργείο Εργασίας τι πρόκειται να κάνει με τις ασφαλιστικές εισφορές των αγροτών. Αρχικά προκλήθηκε σύγχυση με αφορμή το γεγονός ότι η κατώτατη εισφορά των ελευθέρων επαγγελματιών με το νέο ασφαλιστικό θα οριστεί στα 220 ευρώ, με αποτέλεσμα να διπλασιαστεί πρακτικά από τη σήμερα ισχύουσα εισφορά των αγροτών (116 ευρώ).</p>
      <p>Το ζήτημα, μάλιστα, προκάλεσε και την αντίδραση του ΣΥΡΙΖΑ, ενώ πληροφορίες αναφέρουν ότι ανησυχία προκλήθηκε και σε βουλευτές της ΝΔ που εκλέγονται σε κατ’ εξοχήν αγροτικές περιοχές, οι οποίοι επικοινώνησαν με τον κ. Βρούτση. Η απάντηση την οποία έλαβαν ήταν πως η εισφορά δεν πρόκειται να διπλασιαστεί και πως οι αγρότες θα συνεχίσουν να έχουν ειδικό καθεστώς, διαφορετικό από αυτό των ελευθέρων επαγγελματιών.</p>
      <p>Είναι χαρακτηριστικό ότι ο βουλευτής Λάρισας της ΝΔ, Μάξιμος Χαρακόπουλος αναφέρθηκε θετικά στη δέσμευση του υπουργού Εργασίας για ειδικό ασφαλιστικό καθεστώς των αγροτών, κατά τη διάρκεια της συζήτησης του νομοσχεδίου για τη διαμεσολάβηση στη Βουλή.</p>
      <p>Καθησυχαστικός εμφανίστηκε και ο κυβερνητικός εκπρόσωπος, Στέλιος Πέτσας στην ενημέρωση των πολιτικών συντακτών, διαβεβαιώνοντας ότι με το νέο ασφαλιστικό δεν θα υπάρξει περαιτέρω επιβάρυνση όσον αφορά αθροιστικά τις φορολογικές και ασφαλιστικές υποχρεώσεις των ελευθέρων επαγγελματιών, των αγροτών και των λοιπών αυτοαπασχολούμενων.</p>
      <p>Σχετικά υπήρξε και ανακοίνωση από την πλευρά του υπουργείου Εργασίας: «Η Νέα Δημοκρατία είναι ένα υπεύθυνο κόμμα που τηρεί τις δεσμεύσεις του. Ο πρωθυπουργός, Κυριάκος Μητσοτάκης και το υπουργείο Εργασίας έχουν στο πυρήνα της ασφαλιστικής μεταρρύθμισης τον πρωτογενή τομέα και τους αγρότες. Ο πρωτογενής τομέας (αγρότες, αλιείς και κτηνοτρόφοι) θα αντιμετωπιστεί με ιδιαίτερη ευαισθησία με ένα ευνοϊκό, καινοτόμο, δίκαιο, απλό και ελεύθερο ασφαλιστικό σύστημα», καταλογίζοντας επίσης στην αξιωματική αντιπολίτευση και φιλικά προσκείμενα σε αυτήν Μέσα Ενημέρωσης «γκάφα ολκής».</p>
    </article>
  </body>
</html>