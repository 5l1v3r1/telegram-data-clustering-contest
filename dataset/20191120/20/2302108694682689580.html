<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/donald-tusk-a-fost-ales-presedintele-ppe-este-primul-est-european-care-va-conduce-familia-popularilor-europeni.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T20:47:57+00:00"/>
    <meta property="og:title" content="Donald Tusk a fost ales președintele PPE. Este primul est-european care va conduce familia popularilor europeni"/>
    <meta property="og:description" content="Polonezul Donald Tusk, în vârstă de 62 de ani, a devenit miercuri primul est-european ales, în cadrul Congresului Partidului Popular European (PPE) de la"/>
  </head>
  <body>
    <article>
      <h1> Donald Tusk a fost ales președintele PPE. Este primul est-european care va conduce familia popularilor europeni </h1>
      <address><time datetime="2019-11-20T20:47:57+00:00">20 Nov 2019, 20:47</time> by <a rel="author">Redacția</a></address>
      <p>Polonezul Donald Tusk, în vârstă de 62 de ani, a devenit miercuri primul est-european ales, în cadrul Congresului Partidului Popular European (PPE) de la Zagreb, să conducă marea familie a dreptei din Uniunea Europeană, transmite<a href="https://www.agerpres.ro/politica-externa/2019/11/20/donald-tusk-a-devenit-primul-est-european-ales-presedinte-al-ppe--406564"> Agerpres.ro.</a></p>
      <p>Născut la Gdansk, oraşul şantierelor navale şi leagăn al sindicatului Solidaritatea, acest liberal convins i-a răpit în 2007 puterea conservatorului Jaroslaw Kaczynski, actualul preşedinte al Partidului Lege şi Justiţie (PiS), care are faţă de el de atunci o ură persistentă, scrie France Presse într-un comentariu dedicat carierei politice a lui Tusk.</p>
      <p>În cei şapte ani ai săi ca prim-ministru, el a lăsat amintirea unui om care nu a încercat să transforme radical ţara, dar s-a pus bine în slujba dezvoltării ei, într-o relativă stabilitate, „garantând că apa caldă curge tot timpul la robinet”.</p>
      <p>Mandatul său a fost marcat şi de catastrofa aeriană de la Smolensk, în care a murit pe 10 octombrie 2010 preşedintele Lech Kaczynski, fratele geamăn al lui Jaroslaw. Acesta a încercat în van să împiedice alegerea sa la preşedinţia Consiliului European, unul dintre posturile cheie ale UE.</p>
      <p>Donald Tusk a beneficiat de retragerea prim-ministrului danez Helle Thorning-Schmidt din cursa pentru preşedinţia Consiliului European, aflându-se din decembrie 2014 în fruntea acestui for.</p>
      <p>Şef de orchestră al summit-urilor europene, unde a depus eforturi să menţină unitatea celor 27 în raport cu Regatul Unit în timpul negocierilor spinoase privind Brexitul, el a fost timp de cinci ani unul dintre cele două chipuri ale Europei, alături de luxemburghezul Jean-Claude Juncker, preşedinte al Comisiei Europene.</p>
      <p>Or, pentru acesta din urmă, postul „prietenului” său Donald a fost „un job part time”, propunând chiar ca funcţia lui să fuzioneze cu a sa.</p>
      <p>Ocupând o „funcţie aproape total lipsită de putere”, cum a descris-o chiar el într-un recent interviu pentru cotidianul belgian Le Soir, Donald Tusk a încercat să-şi utilizeze în primul rând „puterea de convingere şi de comunicare”.</p>
      <p>Unele dintre afirmaţiile sale au făcut vâlvă, ca şi cele ale unui alt Donald, american de această dată. „Nu mai avem nevoie de duşmani când avem prieteni ca Donald Trump”, a declarat Tusk.</p>
      <p>Sau o alta referitoare la ieşirea Regatului Unit din UE, potrivit căreia ar trebui să existe „un loc special în infern pentru cei care au promovat Brexit-ul fără să aibă nici cea mai mică idee privind modul de a-l realiza”.</p>
      <p>Succesor al belgianului Herman Van Rompuy, Donald Tusk a curăţat praful de pe comunicarea Consiliului European, utilizând cu umor reţelele sociale.</p>
      <p>În cinci ani, numărul urmăritorilor contului de Twitter al preşedintelui Consiliului a crescut de la 200.000 la peste 1,1 milioane. În paralel, rata acţiunilor precum redistribuiri sau like-uri a crescut de patru ori. Twiplomacy l-a făcut din acest motiv pe @eucopresident unul dintre liderii mondiali cei mai influenţi pe Twitter în 2018.</p>
      <p>Unul dintre momentele care i-au sporit popularitatea pe internet a fost în septembrie 2018, când Tusk a postat pe Instagram o fotografie în care propunea un sortiment de patiserie prim-ministrului britanic Theresa May.</p>
      <p>„O bucată de prăjitură? Ne pare rău, nu avem cu cireşe. #Brexit”, o referire puţin voalată la strategia pe care Bruxellesul a reproşat-o multă vreme Londrei că a utilizat-o în negocierea Brexit-ului, respectiv că vrea să aleagă („cherry-pick” în engleză) numai ce o interesează.</p>
      <p>Numindu-l pe Tusk în fruntea familiei lor politice, PPE, în mare parte dominat de creştin-democraţii Angelei Merkel, chiar dacă ea însăşi este în pierdere de viteză, încearcă să-şi arate muşchii în special în relaţia cu Emmanuel Macron, foarte prezent în prim-planul scenei europene.</p>
      <p>Ca şi lidera germană, a cărei limbă o vorbeşte, Tusk şi-a trăit prima parte a existenţei într-o ţară comunistă aflată sub jugul sovietic, de unde o mare suspiciune faţă de Rusia.</p>
      <p>Într-un discurs remarcat pe 13 noiembrie la Bruges, el a luat deschis poziţie împotriva lui Emmanuel Macron, un „prieten foarte drag”.</p>
      <p>Într-o replică adresată preşedintelui francez care a afirmat că doreşte o apropiere a UE de Moscova, Donald Tusk a pledat cu claritate pentru o poziţie „fermă” faţă de Rusia.</p>
      <p>El a avertizat Franţa şi în legătură cu extinderea UE. „Nu putem avea o Europă suverană fără Balcani stabili, integraţi cu restul continentului”.</p>
      <p>Mandatul de preşedinte al PPE atribuit miercuri seară lui Donald Tusk este unul de trei ani, dar poate fi prelungit pe termen nedefinit. Această funcţie a fost ocupată de altfel timp de 23 de ani de belgianul Wilfried Martens (1990-2013), căruia i-a succedat francezul Joseph Daul. De la crearea formaţiunii în 1976, PPE a avut cinci preşedinţi, doi belgieni (Leo Tindemans şi Wilfried Martens), un olandez (Piet Bukman), un francez (Joseph Daul) şi un luxemburghez (Jacques Santer).</p>
      <p>
        <i>sursa foto: Facebook</i>
      </p>
    </article>
  </body>
</html>