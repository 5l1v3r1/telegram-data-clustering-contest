<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/presedintele-trump-a-declarat-ca-nu-l-cunoaste-prea-bine-pe-ambasadorul-sondland-la-cateva-ore-dupa-ce-acesta-a-fost-audiat-in-procedura-de-destituire-a-presedintelui-american.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T20:01:50+00:00"/>
    <meta property="og:title" content="Președintele Trump a declarat că ”nu-l cunoaște prea bine” pe ambasadorul Sondland, la câteva ore după ce acesta a fost audiat în procedura de destituire a președintelui american"/>
    <meta property="og:description" content="Preşedintele american Donald Trump a mărturisit miercuri că nu-l cunoaşte ''prea bine'' pe ambasadorul Statelor Unite pe lângă Uniunea Europeană, Gordon"/>
  </head>
  <body>
    <article>
      <h1> Președintele Trump a declarat că ”nu-l cunoaște prea bine” pe ambasadorul Sondland, la câteva ore după ce acesta a fost audiat în procedura de destituire a președintelui american </h1>
      <address><time datetime="2019-11-20T20:01:50+00:00">20 Nov 2019, 20:01</time> by <a rel="author">Redacția</a></address>
      <p>Preşedintele american Donald Trump a mărturisit miercuri că nu-l cunoaşte ”prea bine” pe ambasadorul Statelor Unite pe lângă Uniunea Europeană, Gordon Sondland, la câteva ore după ce acesta a fost audiat în Congres în cadrul procedurii de destituire lansate împotriva şefului statului, relatează AFP, citată de <a href="https://www.agerpres.ro/politica-externa/2019/11/20/sua-trump-sustine-ca-nu-l-cunoaste-bine-pe-ambasadorul-sondland--406551">Agerpres.ro.</a></p>
      <p>„Nu-l cunosc prea bine. Nu am vorbit prea mult cu el”, a declarat Trump în grădina Casei Albe, înainte de o deplasare în Texas.</p>
      <p>„Nu-i un om pe care să-l cunosc bine”, a insistat el. Sondland „a susţinut la început alţi candidaţi, nu pe mine”, a spus Trump, referindu-se la alegerile primare republicane din 2016.</p>
      <p>Totuşi, într-un mesaj pe Twitter din 8 octombrie, Donald Trump părea mai puţin distant faţă de Gordon Sondland, un bogat om de afaceri pe care chiar el l-a numit ambasador şi care a donat un milion de dolari comitetului de nominalizare a lui actualului preşedinte. „Mi-ar plăcea foarte mult ca ambasadorul Sondland, care este cu adevărat un om de bine şi un mare american, să depună mărturie”, a transmis atunci Trump.</p>
      <p>Miercuri, el a citit în faţa reporterilor din nişte note scrise de mână care demonstrează, a susţinut el, că nu i-a cerut niciodată nimic omologului său ucrainean Volodimir Zelenski în legătură cu rivalul său democrat Joe Biden.</p>
      <p>Gordon Sondland „a avut o convorbire foarte scurtă cu mine”. „A spus doar atât: ce doriţi? Şi iată răspunsul meu. Sunteţi gata? Camerele sunt pornite? ‘Nu vreau nimic’. Asta i-am spus. Am spus de două ori”, a explicat Trump.</p>
      <p>„Nu vreau nimic. Nu vreau nimic. Nu vreau favoare contra favoare. Spuneţi-i preşedintelui Zelenski să facă ce este bine. Este ultimul cuvânt din partea preşedintelui Statelor Unite” – se putea citi pe notiţele prezentate de Trump, potrivit AFP.</p>
      <p>Audiat în cadrul procedurii de destituire lansate de democraţii din Congres, o anchetă menită a stabili dacă Trump a făcut presiuni asupra Ucrainei pentru câştiguri politice personale, ambasadorul Statelor Unite pe lângă Uniunea Europeană a declarat miercuri că a dat curs „ordinelor” primite de la preşedinte în dosarul ucrainean.</p>
      <p>Procedura de „impeachment” împotriva lui Trump a fost decisă după ce un „avertizor de integritate” a determinat publicarea conţinutului unei discuţii telefonice între preşedintele american şi omologul său ucrainean Volodimir Zelenski din 25 iulie, în cadrul căreia Trump i-a cerut interlocutorului să îl ancheteze pe Joe Biden, democrat bine plasat în cursa pentru alegerile prezidenţiale din 2020, în legătură cu activităţile din Ucraina ale fiului său Hunter Biden, care a fost membru în consiliul de supraveghere al companiei de gaz Burisma.</p>
    </article>
  </body>
</html>