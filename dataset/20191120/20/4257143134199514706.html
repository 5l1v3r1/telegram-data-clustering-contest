<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/20/brutalis-gyilkossag-berlinben-a-volt-allamfo-fia-az-aldozat"/>
    <meta property="og:site_name" content="infostart"/>
    <meta property="article:published_time" content="2019-11-20T20:24:17+00:00"/>
    <meta property="og:title" content="Brutális gyilkosság Berlinben, a volt államfő fia az áldozat - videó"/>
    <meta property="og:description" content="Sokkolta a németeket a a támadás. A berlini Schlosspark Klinik kórház 59 éves belgyógyász-gasztroenterológus főorvosát egy nyilvános ismeretterjesztő előadása közben késelték halálra."/>
  </head>
  <body>
    <article>
      <h1>Brutális gyilkosság Berlinben, a volt államfő fia az áldozat - videó</h1>
      <address><time datetime="2019-11-20T20:24:17+00:00">20 Nov 2019, 20:24</time> by <a rel="author">Infostart / MTI</a></address>
      <h3>Sokkolta a németeket a a támadás. A berlini Schlosspark Klinik kórház 59 éves belgyógyász-gasztroenterológus főorvosát egy nyilvános ismeretterjesztő előadása közben késelték halálra.</h3>
      <p>Megdöbbenéssel fogadták Németországban egy köztiszteletben álló berlini főorvos meggyilkolását, az áldozat Richard von Weizsäcker néhai államfő fia, szerdán Angela Merkel kancellár is a részvétét nyilvánította az előző este történt bűncselekményben elhunyt orvos családjának. Angela Merkel és a kormány valamennyi tagja együtt érez Fritz von Weizsäcker özvegyével és az egész családdal - húzta alá Steffen Seibert kormányszóvivő, hozzátéve, hogy rettenetes csapán érte a von Weizsäcker famíliát.</p>
      <figure>
        <iframe src="https://www.youtube.com/embed/zDrxliqGJYo" width="560" height="315" data-service="Youtube" scrolling="no"/>
      </figure>
      <p>A berlini Schlosspark Klinik kórház 59 éves belgyógyász-gasztroenterológus főorvosát kedd este leszúrták. A bűncselekmény egy nyilvános ismeretterjesztő előadása közben történt, kórházának egyik rendezvénytermében. A támadót megpróbálta feltartóztatni a hallgatóság egy tagja, egy rendőr, akit súlyos, de nem életveszélyes sebesüléssel ápolnak az eset után.</p>
      <p>A késelőt lefogták és átadták a rendőrségnek.</p>
      <blockquote>Az 57 éves német férfit, aki akut pszichés megbetegedésben szenved, és az áldozat családjával szembeni ellenérzései indíttatták a bűncselekményre.</blockquote>
      <p>A Der Spiegel című hírmagazin értesülése szerint a támadó főleg a néhai államfőt, Richard von Weizsäckert gyűlölte, és rajta akart bosszút állni fia meggyilkolásával.</p>
      <p>A támadó azzal indokolta tettét, hogy Richard von Weizsäckert a Boehringer nevű vegyipari társaságnál a hatvanas években betöltött vezető tisztsége révén felelősség terheli azért, hogy a cég alapanyagot szállított az Agent Orange elnevezésű gyomirtó szerhez, amelyet az amerikai hadsereg több millió ember halálát okozó fegyverként használt a vietnámi háborúban.</p>
      <p>Richard von Weizsäcker 2015-ben, 94 éves korában hunyt el. A Kereszténydemokrata Unió (CDU) politikusa a Német Szövetségi Köztársaság hatodik államfője volt, 1984 és 1994 között töltötte be a szövetségi elnöki tisztséget. Elsősorban a második világháborús német kapituláció 40. évfordulója alkalmából, 1985. május 8-án a szövetségi parlamentben (Bundestag) elmondott beszédéről ismert, amelyben az addigi vezető német politikusok közül a leginkább egyértelműen mondta ki, hogy Németországnak és a németeknek meg kell birkózni a náci múlttal. A kollektív felelősség elvét elutasította, ugyanakkor hangsúlyozta, hogy a náci múlt "nehéz örökség" valamennyi német számára.</p>
      <p>
        <i>Nyitókép: MTI/EPA/Sascha Steinbach</i>
      </p>
    </article>
  </body>
</html>