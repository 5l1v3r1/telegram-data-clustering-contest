<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/organizatori-privatnogo-kordonu-na-zakarpatti-ydut-pid-sud-330349_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T20:25:00+00:00"/>
    <meta property="og:title" content="Організатори &quot;приватного кордону&quot; на Закарпатті йдуть під суд"/>
    <meta property="og:description" content="Землі на українсько-угорському кордоні повернуто у володіння держави."/>
  </head>
  <body>
    <article>
      <h1>Організатори "приватного кордону" на Закарпатті йдуть під суд</h1>
      <h2>Землі на українсько-угорському кордоні повернуто у володіння держави.</h2>
      <address>
        <time datetime="2019-11-20T20:25:00+00:00">20 Nov 2019, 20:25</time>
      </address>
      <p>Військова прокуратура Західного регіону завершила досудове слідство та відправила до суду справу про організацію на Закарпатті "приватного кордону" між Україною та Угорщиною. Канал використовувався здебільшого для <b><a href="https://dt.ua/UKRAINE/na-zakarpatti-zi-strilyaninoyu-ta-peresliduvannyam-zatrimali-kontrabandistiv-319128_.html">переправлення контрабанди</a></b>.</p>
      <p>"Закінчено досудове розслідування у кримінальному провадженні та передано до суду обвинувальний акт стосовно керівника районного управління Держземагентства в Закарпатській області за ч. 2 ст. 367 КК України", - йдеться у повідомленні на сайті ГПУ.</p>
      <p>За версією слідства, посадовець дозволила вивести у приватну власність 52 га земельних ділянок у межах прикордонної смуги на українсько-угорському кордоні. Згодом ділянки скупив та об'єднав Атілла Горват на прізвисько "Докі". Так було створено "приватний кордон".</p>
      <p>Землі вартістю 35 млн гривень належать до земель оборони і не можуть бути передані приватним особам. Під час кримінального провадження незаконну реєстрацію права власності було скасовано, а землі повернуто у володіння держави.</p>
      <p>Нагадаємо, за даними військової прокуратури, раніше <b><a href="https://dt.ua/UKRAINE/specoperaciya-na-zakarpatti-pokinchila-z-blokuvannyam-dostupu-do-derzhkordonu-lucenko-260565_.html">прикордонники не мали повноцінного доступу</a></b> до 150 км на кордоні України з Угорщиною, бо ці ділянки належали приватним особам.</p>
      <p>У листопаді 2017 року силовики провели на Закарпатті масштабну спецоперацію з припинення незаконної діяльності на держкордоні України. </p>
      <p><a href="https://dt.ua/UKRAINE/pracivnika-derzhgeokadastru-zatrimali-v-ramkah-masshtabnoyi-specoperaciyi-na-zakarpatti-260414_.html"><b>Підозру оголосили екскерівниці відділу Держгеокадастру у Берегівському районі</b></a> Еріці Шинкевич та <b><a href="https://dt.ua/UKRAINE/zatrimanogo-na-zakarpatti-organizatora-privatkordonu-vidpustili-pid-domashniy-aresht-zmi-260875_.html">"власнику приватного кордону" Атіллі Горвату</a></b> на прізвисько "Докі". Згодом суд відпустив обох під домашній арешт.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>