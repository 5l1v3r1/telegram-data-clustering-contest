<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-19/casa-de-langa-spital-deschisa-de-un-an-cum-sunt-ajutati-pacientii-oncologici-care-se-trateaza-la-oradea-152934.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="&quot;Casa de lângă spital&quot;, deschisă de un an: Cum sunt ajutaţi pacienţii oncologici care se tratează la Oradea"/>
    <meta property="og:description" content="S-a împlinit un an de când 'Casa de lângă spital' sau 'Ali Home' a fost deschisă în Oradea. Este vorba despre o locuinţă pusă gratuit la dispoziţia pacienţilor oncologici care vin pentru investigaţii şi tratamente la Oradea, de către Asociaţia Lumea lui Iannis, înfiinţată de orădeanca Mădălina Maiorescu, mama unui băieţel diagnosticat cu leucemie."/>
  </head>
  <body>
    <article>
      <h1>"Casa de lângă spital", deschisă de un an: Cum sunt ajutaţi pacienţii oncologici care se tratează la Oradea</h1>
      <address><time datetime="2019-11-20T20:00:00+00:00">20 Nov 2019, 20:00</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/casadelangaspital20112019.JPG"/>
      </figure>
      <p>
        <b>S-a împlinit un an de când "Casa de lângă spital" sau "Ali Home" a fost deschisă în Oradea. Este vorba despre o locuinţă pusă gratuit la dispoziţia pacienţilor oncologici care vin pentru investigaţii şi tratamente la Oradea, de către Asociaţia Lumea lui Iannis, înfiinţată de orădeanca Mădălina Maiorescu, mama unui băieţel diagnosticat cu leucemie.</b>
      </p>
      <p>La "Casa de lângă spital", un proiect unic în zona noastră, pacienţii oncologici precum şi aparţinătorii lor pot beneficia de cazare gratuită, acces la baie şi bucătărie, posibilitatea de a-şi spăla rufe şi găti, într-un apartament cu trei camere, care dispune în total de 7 locuri şi este situat la câteva minute distanţă de Centrul Oncologic.</p>
      <p>
        <b>30 de bolnavi ajutaţi</b>
      </p>
      <p>"În primul an de activitate în registrul nostru apar peste 30 de nume individuale, pacienţi care revin de fiecare dată din păcate cand sunt chemaţi de medici pentru diverse proceduri sau datorită unor recidive. Aceştia au beneficiat împreună de peste 500 de nopţi de cazare. Pacienţi şi aparţinători din Sighetul Marmaţiei, Şimleul Silvaniei, Zalău, Arad, Salonta, dar şi de mai departe: Hunedoara, Constanţa, Ploieşti sau Slatina, din familii cu statut social decent, dar şi persoane din medii sociale vulnerabile, părinţi care stau la căpătaiul copiilor rugându-se non stop, soţi, soţii. Toţi caută speranţă şi soluţii în faţa tragediei care i-a lovit, făcând uneori eforturi supraomeneşti pentru a depăşi situaţia. Acest program le oferă o stare de normalitate şi de decenţă, gratuit", au transmis reprezentanţii Asociaţiei Lumea lui Iannis.</p>
      <p>La "Casa de lângă spital", cei cărora starea de sănătate nu le-a permis să-şi gătească au beneficiat şi de mese calde, cu sprijinul Kokolosh si RA Oradea.</p>
      <p>"A fost un an de experienţa binevenită şi pentru noi, pentru ca am avut pe de o parte satisfacţii legate de binele facut, dar ne-am si confruntat cu inconveniente pe care nu le-am prevăzut de la bun început. Mulţumim donatorilor care ne-au înţeles misiunea, deoarece reuşim cu ajutorul lor, să asigurăm tot ceea ce este necesar în Casă pentru ca pacienţii să ducă o viaţă normală departe de casa lor şi să se simtă confortabil în aceste clipe de încercare", au transmis reprezentanţii Asociaţiei Lumea lui Iannis.</p>
      <p>
        <b>Din donaţii</b>
      </p>
      <p>De curând, în urma unui spectacol caritabil de balet, "Spărgătorul de nuci", organizat de Annete Classic Dance Studio, asociaţiei care a deschis "Casa de lângă spital" i-a fost donată suma de 1.828 din banii colectaţi.</p>
      <p>"Aceşti bani vor fi folosiţi pentru susţinerea şi continuarea programului nostru. De exemplu pentru familia lui Alex (500 lei) pentru decontul drumului la Oradea pentru PET CT şi înapoi acasă. Alex este primul copil beneficiar al programului nostru de cazare, care din păcate revine pentru a 3-a oara la Oradea pentru investigaţii suplimentare. Un copil minunat cu părinţi iubitori şi dedicaţi, dar greu încercaţi în această perioadă, când din pacate recidiva a fost confirmată", au mai precizat reprezentanţii Asociaţiei Lumea lui Iannis.</p>
      <p>Diferenţa de bani va fi folosită pentru acoperirea parţială a cheltuielilor curente ale "Casei de lângă spital", acestea ridicându-se în medie, pe lună, la 3.500 lei.</p>
      <p>După un an de activitate, iniţiatorii proiectului spun că şi-ar dori schimbarea apartamentului, dat fiind că cel actual se află la etajul doi al unui bloc, iar pacienţii slăbiţi urcă greu scările. De asemenea, membrii Asociaţiei Lumea lui Iannis îşi doresc să găsească un loc care să aibă şi o grădină sau un mic spaţiu verde de relaxare.</p>
      <p>De asemenea, iniţiatorii îşi propun să dezvolte programe precum asistenţă psihologică şi kinetoterapie recuperatorie specifică, grupuri de suport pentru părinţii copiilor oncologici.</p>
      <p>Tot reprezentanţii Asociaţiei Lumea lui Iannis subliniază că îşi doresc să identifice şi facilităţi de transport pentru unii dintre bolnavi şi adaugă că ar vrea şi "o mai bună deschidere şi o colaborare cu Centrul Oncologic Oradea".</p>
      <p>Pacienţii sau aparţinătorii care doresc să beneficieze de serviciile oferite de de asociaţie pot suna la numărul de telefon 0773879261 sau scrie pe adresa lumealuiiannis@gmail.com.</p>
      <p>
        <b>Citeşte povestea "Ali Home", în articolul: </b>
      </p>
      <p>
        <b><a href="https://www.ebihoreanul.ro/stiri/ultima-or-31-6-19/casa-sperantei-mama-a-unui-baietel-cu-leucemie-o-oradeanca-ofera-cazare-gratuita-bolnavilor-oncologici-si-insotitorilor-lor-147445.html">Casa speranței</a>: Mamă a unui băiețel cu leucemie, o orădeancă oferă cazare gratuită bolnavilor oncologici și însoțitorilor lor</b>
      </p>
    </article>
  </body>
</html>