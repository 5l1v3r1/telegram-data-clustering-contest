<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829168.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T20:53:00+00:00"/>
    <meta property="og:title" content="اعلام اسامی کاندیداهای جشنواره فیلم رشد/ داوری سفارشی نداشتیم"/>
    <meta property="og:description" content="به گزارش مهر، نشست خبری هیات داوران چهل و نهمین جشنواره فیلم رشد عصر چهارشنبه ۲۹ آبان ماه در سالن دو سینما فلسطین برگزار شد."/>
  </head>
  <body>
    <article>
      <h1>اعلام اسامی کاندیداهای جشنواره فیلم رشد/ داوری سفارشی نداشتیم</h1>
      <address>
        <time datetime="2019-11-20T20:53:00+00:00">20 Nov 2019, 20:53</time>
      </address>
      <p>در نشست خبری هیات داوران چهل و نهمین جشنواره فیلم رشد اسامی کاندیداهای برتر در بخش‌های مختلف این رویداد اعلام شدند.</p>
      <p>به گزارش مهر، نشست خبری هیات داوران چهل و نهمین جشنواره فیلم رشد عصر چهارشنبه ۲۹ آبان ماه در سالن دو سینما فلسطین برگزار شد.</p>
      <p>کیم جون یو و محمدرضا کریمی صارمی داوران بخش پویانمایی، ویتا آنجا ون کمپن داور بخش دانش‌آموزان و فرهنگیان فیلمساز، دراگان ملینکوویچ داور بخش داستانی، بکر بلبل داور بخش مستند و وحید گلستان دبیر چهل و نهمین جشنواره فیلم رشد در این نشست خبری حضور داشتند.</p>
      <p>علی نوری اسکویی مدیر کمیته داوران با اشاره به تاثیر اتفاقات و شرایط کنونی جامعه بر روند حضور مخاطبان در جشنواره رشد، گفت: با توجه به این اتفاقات، در کاخ جشنواره شاهد حضور مخاطبان اندکی بودیم ولی باید اذعان کنم که فیلم‌های جشنواره علاوه بر اینکه بعد از اتمام جشنواره در سراسر کشور نمایش داده می‌شوند، فیلم‌ها در قریب به ۳۰۰ مدرسه و برای ۷۲ هزار دانش آموز هم نمایش داده شد. همچنین فیلم‌ها همزمان با ۱۲ کشور دیگر به نمایش گذاشته می‌شود.</p>
      <p>وی درباره استقلال عمل داوران در انتخاب فیلم‌های منتخب گفت: قاطعانه می‌گویم هیچ سفارشی در کار نبوده است. حتی در روند داوری، برخی داوران بنا به احترام اعلام کردند اگر باید و نبایدی قرار است لحاظ شود بگوییم که من قویا از آنها خواستم فیلم‌ها با توجه به رویکرد و سیاست جشنواره داوری شوند و از دقت داوران مطمئن هستم.</p>
      <p>محمدرضا کریمی صارمی درباره بخش پویانمایی و ارزیابی فیلم‌های این بخش گفت: در بخش مسابقه پویانمایی، فیلم‌های ایرانی راه یافته خوبی را شاهد بودیم و می‌توانم بگویم حتی بهترین فیلم‌ها با توجه به سیاست‌های جشنواره شاهد بودیم. در بخش خارجی نیز فیلم‌های خوبی دیدیم و چند فیلم را برای جشنواره پویانمایی در نظر گرفتم که نگاه آموزشی خوبی در آنها وجود داشت.</p>
      <p>کیم جین یو داور بخش پویانمایی نیز درباره سطح فیلم‌های بخش پویانمایی گفت: فیلم‌های ایرانی نسبتا سطح خوبی داشتند و چیزی که ناراحتم کرد این بود که برخی از این فیلم‌ها با محوریت و رویکرد جشنواره و کودکان نبودند و نتوانستیم آنها را انتخاب کنیم. نکته جالب این بود که برخی از انیمیشن‌های حاضر در جشنواره، جنگ را روایت می‌کردند و جذابیت آنها در نگاه متفاوت به جنگ بود.</p>
      <p>اسکویی نیز اضافه کرد: انتخاب هیات داوران به این دلیل که فیلم‌ها با رویکرد آموزشی مدنظر بودند، بسیار سخت بود.</p>
      <p>ویتا آنجا ون کمپن درباره فیلم‌های جشنواره گفت: انیمیشن‌های خوبی در این جشنواره دیدم، به ویژه اینکه به موضوعاتی چون دوستی و تساهل پرداخته شده بود و محتوای فیلم‌ها بسیار کاربردی بودند که برای دانش‌آموزان استفاده می‌شود.</p>
      <p>دراگان ملینکوویچ نیز بیان کرد: این جشنواره یک جشنواره نمونه و خاص است که به فیلم‌های آموزشی می‌پردازد. ما فیلم را به عنوان زبان و رسانه جدید می‌دانیم که می‌خواهد مسائل را مطرح کند. طی صد سال گذشته همه چیز تغییر کرده، به جز آموزش که آنچنان تغییری نداشته است و در واقع رسانه‌ها به عنوان وسیله آموزشی مطرح هستند.</p>
      <p>وی گفت: پیشرفت تکنولوژی جنبه‌های مختلفی دارد؛ جنبه خوب آن اجازه ارتباط و تعامل به انسان‌ها می‌دهد اما جنبه بد آن بسیار خطرناک است. از طرف دیگر، نسل قدیم باید چطور با نسل جدید کنار بیاید و از این تکنولوژی‌ها استفاده کند در حالی که نسل جوان بسیار با سرعت پیش می‌رود و مهارت و ظرفیت بالایی برای استفاده از این تکنولوژی‌ها دارند.</p>
      <p>این داور بخش فیلم‌های داستانی اضافه کرد: ما باید از نسل جوان یاد بگیریم چراکه آنها در یادگیری تکنولوژی سرعت و مهارت دارند و آنها باید یاد بگیرند چه چیزی خوب است و چه چیز بد. به همین دلیل جشنواره رشد بسیار خوب است و می‌تواند بگوید حفره‌های سینما در کجاست و چه چیز خوب و چه چیز بد است و جشنواره‌هایی مثل رشد را در جهان نمی‌شناسم.</p>
      <p>بکر بلبل داور ترک بخش مستند نیز درباره جشنواره فیلم رشد گفت: به عنوان کسی که سینمای ایران و قدرت آن را در جهان رصد می‌کنم، خوشحالم در این جشنواره حضور دارم و وقتی می‌بینم ایران با چنین قدرتی، حتی فیلم‌های مرتبط با دانش‌آموزان دارد، باعث افتخار است.</p>
      <p>وی افزود: فیلم‌های عمیق و تاثیرگذاری را در این جشنواره دیدیم و برای انتخاب انها به مشقت افتادیم. امیدوارم چنین جشنواره‌ای بتواند در دنیا گسترده شود و نمونه‌هایی از آن را در جهان ببینیم.</p>
      <p>در بخش دیگری از نشست، کریمی صارمی درباره تاثیر جشنواره فیلم رشد در مقایسه با جشنواره‌های دیگر به خبرنگاران گفت: چیزی که در سال‌های سال دیدیم، این بود که این جشنواره با برنامه‌ریزی دقیق نمایش فیلم‌هایش را در سراسر کشور ادامه می‌دهد. اما باید به این باور برسیم که رسالت تصویر به کمک تعلیم و تربیت بیاید که در این صورت جریان‌ساز خواهد بود و با ایجاد شبکه‌هایی در صداوسیما و کانون پرورش تلاش داریم به این رسالت برسیم و اگر نرسیدیم کاستی از ما بوده است.</p>
      <p>به گزارش مهر، در پایان نشست اسامی فیلم‌های کاندیدا در بخش‌های مختلف به شرح زیر اعلام شدند.</p>
      <p>
        <b>بخش دانش‌آموزان فیلمساز</b>
      </p>
      <p>شش ماه شش ثانیه دور ریختن از هند به کارگردانی بومیکا ابونه سینهه</p>
      <p>سبز آبی از ایران به کارگردانی ریحلنه عین‌الهی</p>
      <p>حباب از ایران به کارگردانی دیانا حیدری</p>
      <p>قوانین وسواسی‌ها از ایران به کارگردانی نرگس رفاهی</p>
      <p>آه از ایران به کارگردانی سهیل جعفری</p>
      <p>طغیان از ایران به کارگردانی ماژان کیمیایی و علیرضا احدنوری</p>
      <p>هزار سال زندگی از ایران به کارگردانی امیرحسین دهقان</p>
      <p>پاکزی از ایران به کارگردانی سروش کریمی</p>
      <p>
        <b>بخش فرهنگیان فیلمساز</b>
      </p>
      <p>بابردو از ایران به کارگردانی سیاوش ساعدپناه</p>
      <p>کاما از ایران به کارگردانی بابک شکری</p>
      <p>گاگول ۲ از ایران به کارگردانی مهدی شاد</p>
      <p>با هم، بی هم از ایران به کارگردانی مریم سجادی نجف آبادی</p>
      <p>یک شب در مدرسه از ایران به کارگردانی رضا رادپور</p>
      <p>پرواز سقوط از ایران به کارگردانی رضا ‌احمدیاری</p>
      <p>دیا از هند به کارگردانی آنیش نارات</p>
      <p>
        <b>بخش پویانمایی</b>
      </p>
      <p>این سو، آن سو از ایران به کارگردانی لیدا فضلی</p>
      <p>به دنبال لایک از ژاپن به کارگردانی توبیاس شلژ و پرنت فارست</p>
      <p>زر زری کاکل زری از ایران به کارگردانی مهین جواهریان</p>
      <p>سنگ‌های سپید از ایران به کارگردانی فاطمه حسنی</p>
      <p>نقال کوچک از ایران به کارگردانی مهری کیانی انبوهی</p>
      <p>
        <b>بخش بلند داستانی</b>
      </p>
      <p>۲۳ نفر از ایران به کارگردانی مهدی جعفری</p>
      <p>قطار آن شب از ایران به کارگردانی حمیدرضا قطبی</p>
      <p>فرزند زمین از ایران به کارگردانی مژگان بیات</p>
      <p>دوچ از ایران به کارگردانی امیر مشهدی عباس</p>
      <p>آلفونس جیتر بیت از آلمان به کارگردانی مارک شلیتر</p>
      <p>
        <b>بخش کوتاه داستانی</b>
      </p>
      <p>فصل شکار از ایران به کارگردانی آرمین یوسف‌زاده</p>
      <p>صفر کلوین از ایران به کارگردانی سبحان واقعی و علی فیض</p>
      <p>سوزن از ایران به کارگردانی یوسف جعفری</p>
      <p>شیرینی زندگی از مکزیک به کارگردانی هوراسیو رومو مرکادو</p>
      <p>دابُر از ایران به کارگردانی سعید نجاتی</p>
      <p>آرزوی رضا از ایران به کارگردانی سیدسعید نعمتی</p>
      <p>کاپیتان کینسیس از اسپانیا به کارگردانی کارلوس جفر</p>
      <p>مترسک از ترکیه به کارگردانی ینر آکبابا</p>
      <p>آبی کمرنگ از ایران به کارگردانی امیرحسین عزیزی</p>
      <p>
        <b>بخش مستند</b>
      </p>
      <p>بی‌گدار از ایران به کارگردانی علیرضا دهقان</p>
      <p>من میخوام به مدرسه بروم از مالزی به کارگردانی پوتری پورناما سوگوا</p>
      <p>ده دقیقه بزرگتر از اسپانیا به کارگردانی آیتور گامتزو زابالا</p>
      <p>مرز مه آلود از ایران به کارگردانی آتبین حسینی</p>
      <p>آواز جغد کوچک از ایران به کارگردانی مهدی نورمحمدی</p>
      <p>حلال از آمریکا-اندونزی به کارگردانی آزالیا موهار انسیا</p>
      <p>قوس الکتریکی از ایران به کارگردانی حمید علیداد و باقر سروش</p>
      <p>کبوتر از اکراین به کارگردانی الکساندر هوی سان</p>
    </article>
  </body>
</html>