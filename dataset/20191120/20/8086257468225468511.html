<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=506872"/>
    <meta property="og:site_name" content="0404"/>
    <meta property="article:published_time" content="2019-11-20T20:55:37+00:00"/>
    <meta property="og:title" content="כ-100 משפחות מגוש שילה לשר בנט: בלום את בניית העיר הערבית"/>
    <meta property="og:description" content="מכתב עליו חתומות כ-100 משפחות מיישובי גוש שילה, נשלח לשר הבטחון הנכנס נפתלי בנט. במכתב ביקשו התושבים מהשר שיפעל לעצירתה של הבנייה בעיר הערבית המוקמת בימים"/>
  </head>
  <body>
    <article>
      <h1>כ-100 משפחות מגוש שילה לשר בנט: בלום את בניית העיר הערבית</h1>
      <address><time datetime="2019-11-20T20:55:37+00:00">20 Nov 2019, 20:55</time> by <a rel="author">חדשות 0404</a></address>
      <p>מכתב עליו חתומות כ-100 משפחות מיישובי גוש שילה, נשלח לשר הבטחון הנכנס נפתלי בנט. במכתב ביקשו התושבים מהשר שיפעל לעצירתה של הבנייה בעיר הערבית המוקמת בימים אלו בצמוד ליישוב עמיחי.</p>
      <p>התושבים, מהיישובים עמיחי, אחיה, גאולת ציון, אש קודש, עדי עד וקידה, הזכירו לשר בנט את הצהרותיו האחרונות בנושא הסכנה הנשקפת מתכנית המאה של טראמפ ואת השלכותיה על גורל ההתיישבות.</p>
      <figure>
        <img src="https://www.0404.co.il/wp-content/uploads/2019/11/%D7%9E%D7%97%D7%90%D7%94-%D7%A2%D7%9C-%D7%91%D7%A0%D7%99%D7%99%D7%94-%D7%A2%D7%A8%D7%91%D7%99%D7%AA-%D7%91%D7%92%D7%95%D7%A9-%D7%A9%D7%99%D7%9C%D7%94-1024x768.jpg"/>
        <figcaption>גאולת ציון בחזון ובמעש</figcaption>
      </figure>
      <p>"כזכור, ממש כפי שכבודו פרסם אך לפני חודשיים, תכנית המאה של טראמפ, כפי שמסתמנת עתה, עלולה להוות איום כבד להתיישבות בכל מרחבי ארץ ישראל. בין היתר בכך שהיא מכניסה את ההתיישבות היהודית לתוך 'תחום מושב' ומקימה הלכה למעשה מדינה ערבית על כ-90% משטחי יו"ש", כתבו התושבים לבנט.</p>
      <p>"אנו כאן במרחב היישוב שילה מתמודדים עם בניית עיר ערבית חדשה ברכס הנמצא מדרום לנו, מאות מטרים ספורים מהיישוב עמיחי. העיר מוקמת בנסיון למנוע את הרצף ההתיישבותי במרחב שילה. בבניית העיר הזו, רואים אנו למול עיננו את 'תכנית המאה' יורדת אל קרקע המציאות וקורמת עור וגידים. זהו נסיון ערבי מובהק להצר את טבעת החנק סביב היישובים היהודיים, ולהכריז קבל עם ועולם על מדינה ערבית בכל רחבי יו"ש על הגדרותיהם השונות".</p>
      <p>עוד כתבו התושבים לשר כי "אין מתאים ממך כבוד השר, לפעול ולמנוע את בניית אותה עיר ערבית חדשה כחלק מאותה תכנית שהתרעת מפניה. בתפקידך יכול וחייב אתה למנוע את ההשתלטות הערבית על שטחי מולדת ללא דין וללא חשבון".</p>
      <p>התושבים סיימו את מכתבם לשר בנט וכתבו כי "אנו מאמינים שתעשה ותצליח לשמור על ארץ ישראל ממש כפי שהבטחת לבוחריך ולכלל עם ישראל".</p>
      <p>עמישב מלט, אחד ממארגני המכתב: "אנו מצפים שבנט ירתם לעניין הקריטי הזה. מדובר בתקדים ובשיטה חדשה ומסוכנת. הערבים משתלטים בצורה מסודרת על כ-90% משטחי יו"ש ולמעשה מקימים "מדינה פלסטינית". אנו צריכים להתעשת ולפעול מיידית לעצירת ההשתלטות הזרה ולחיזוק ההתיישבות היהודית בכל המרחבים".</p>
      <figure>
        <img src="https://www.0404.co.il/wp-content/uploads/2019/11/%D7%91%D7%A0%D7%99%D7%99%D7%94-%D7%A2%D7%A8%D7%91%D7%99%D7%AA-%D7%91%D7%92%D7%95%D7%A9-%D7%A9%D7%99%D7%9C%D7%94.jpeg"/>
        <figcaption>ביטחון גבעות שילה</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%93%D7%97%D7%A4%D7%95%D7%A8%D7%99%D7%9D-%D7%91%D7%A0%D7%99%D7%99%D7%94-%D7%A2%D7%A8%D7%91%D7%99%D7%AA-%D7%91%D7%92%D7%95%D7%A9-%D7%A9%D7%99%D7%9C%D7%941.jpeg"/>
        <figcaption>גאולת ציון בחזון ובמעש</figcaption>
      </figure>
    </article>
  </body>
</html>