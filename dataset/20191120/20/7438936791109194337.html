<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Adamec-ODS-I-letos-ozdobi-Krakonosovo-namesti-vanocni-strom-604086"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T20:20:00+00:00"/>
    <meta property="og:title" content="Adamec (ODS): I letos ozdobí Krakonošovo náměstí vánoční strom"/>
    <meta property="og:description" content="V neděli 1. prosince se v Trutnově na Krakonošově náměstí rozsvítí vánoční strom. Týden před tím bude strom přivezen, ukotven a nazdoben. Město do nových ozdob investovalo téměř 60 000 korun."/>
  </head>
  <body>
    <article>
      <h1>Adamec (ODS): I letos ozdobí Krakonošovo náměstí vánoční strom</h1>
      <address>
        <time datetime="2019-11-20T20:20:00+00:00">20 Nov 2019, 20:20</time>
      </address>
      <p>
        <b>V neděli 1. prosince se v Trutnově na Krakonošově náměstí rozsvítí vánoční strom. Týden před tím bude strom přivezen, ukotven a nazdoben. Město do nových ozdob investovalo téměř 60 000 korun.</b>
      </p>
      <p>I v letošním roce zahájí Trutnov dobu adventu slavnostním rozsvícením vánočního stromu na Krakonošově náměstí. „To nám tentokrát ozdobí 15 metrů vysoká jedle z Červeného Kostelce, kde jsme ji získali od soukromého vlastníka,“ říká Ivan Adamec, starosta města Trutnova. Strom bude pokácen a převezen na náklady města ve čtvrtek 21. listopadu. Následně bude upevněn na Krakonošově náměstí. Následující týden pověsí zaměstnanci Technických služeb Trutnov, s. r. o., na jedli vánoční ozdoby. Kromě dekorací, které strom zdobily v loňském roce, radnice přikoupila další ozdoby za téměř 60 000 korun. „Letos na vánoční strom přibude 70 zlatých koulí o průměru 20 centimetrů a 4 sady animovaných hvězd, které jsou během dne bílé a v noci svítí,“ dodává trutnovský starosta.</p>
      <p>Rozsvícení vánočního stromu se uskuteční v neděli 1. prosince 2019 v 17:00. Doprovodný program bude zahájen ve 13:00. Návštěvníci se mohou těšit na vystoupení hudebních souborů Cantanti, Trutnoforte či chlapeckého pěveckého sboru Bonifantes z Pardubic a mnoho dalšího. Akce je finančně podpořena společností ČEZ, a. s., a to částkou 30 000 Kč.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Adamec-ODS-Vysledek-za-prvni-tri-mesice-nam-dela-radost-602781"/>
        <a href="https://www.parlamentnilisty.cz/politika/politici-volicum/Adamec-ODS-Doufam-ze-jednou-zvitezi-zdravy-rozum-597206"/>
        <a href="https://www.parlamentnilisty.cz/politika/politici-volicum/Adamec-ODS-Nekteri-kolegove-maji-zkusenost-ze-to-jde-Ale-musite-na-to-mit-597197"/>
        <a href="https://www.parlamentnilisty.cz/politika/politici-volicum/Adamec-ODS-Otevreli-jsme-volnocasove-centrum-za-197-milionu-595069"/>
      </related>
    </article>
  </body>
</html>