<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/inwestycje-w-ramach-mieszkania-plus-liczby-mieszkan-terminy-ukonczenia-budowy,134928.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="Inwestycje w ramach Mieszkania Plus: liczby mieszkań, terminy ukończenia budowy"/>
    <meta property="og:description" content="Premier w expose zapowiedział budowę 200 tys. mieszkań w ramach programu &quot;Mieszkanie Plus&quot;. Deklaracje te stały się celem ataku opozycji, która określiła flagowy program rządu &quot;totalną kompromitacją&quot;. Jak faktycznie wygląda jego realizacja? Sprawdzamy, gdzie konkretnie powstały lub powstają osiedla w ramach programu &quot;Mieszkanie Plus&quot;."/>
  </head>
  <body>
    <article>
      <h1>Inwestycje w ramach Mieszkania Plus: liczby mieszkań, terminy ukończenia budowy</h1>
      <address><time datetime="2019-11-20T20:00:00+00:00">20 Nov 2019, 20:00</time> by <a rel="author">Michał Wroński  </a></address>
      <h4>Premier w expose zapowiedział budowę 200 tys. mieszkań w ramach programu "Mieszkanie Plus". Deklaracje te stały się celem ataku opozycji, która określiła flagowy program rządu "totalną kompromitacją". Jak faktycznie wygląda jego realizacja? Sprawdzamy, gdzie konkretnie powstały lub powstają osiedla w ramach programu "Mieszkanie Plus".</h4>
      <hr/>
      <ul>
        <li>
          <b>Nasz narodowy program mieszkaniowy, którego częścią jest Mieszkanie+, tworzy nowe perspektywy - mówił w trakcie expose premier Mateusz Morawiecki.</b>
        </li>
        <li>
          <b>Program Mieszkanie plus to kompromitacja rządu - odpowiadał podczas debaty w Sejmie po expose Adrian Zandberg, jeden z liderów Lewicy.</b>
        </li>
        <li>
          <b>850 wybudowanych mieszkań, kolejnych 1100 w budowie i 18 tysięcy w fazie projektowania - tak w liczbach wygląda obecnie realizacja rządowego programu.</b>
        </li>
      </ul>
      <figure>
        <img src="https://pliki.portalsamorzadowy.pl/i/15/01/99/150199.png"/>
        <figcaption>Informacje na podstawie danych PFR</figcaption>
      </figure>
      <p> </p>
      <h3>Lokalizacje osiedli w ramach programu Mieszkanie Plus</h3>
      <p>
        <b>Nakło nad Notecią</b>
      </p>
      <p>Prace budowlane mają ruszyć na przełomie III i IV kwartału 2020 r. Mają zostać wybudowane cztery pięciokondygnacyjne bloki, w których powstanie 190 mieszkań.</p>
      <p>
        <b>Katowice</b>
      </p>
      <p>Inwestycja w dzielnicy Nikiszowiec jest już w trakcie realizacji. Osiedle ma się składać z trzech kwartałów (513 mieszkań). Do końca roku na wszystkich trzech kwartałach osiągnięty ma być stan surowy. Pierwsi najemcy mają wprowadzić się w III kwartale 2020 roku.</p>
      <figure>
        <img src="https://pliki.portalsamorzadowy.pl/i/15/02/37/150237.jpg"/>
        <figcaption>Mieszkanie Plus w Katowicach – wiecha już zawisła na Nowym Nikiszowcu. (mieszkanieplus.gov.pl)</figcaption>
      </figure>
      <p>
        <b>Wrocław</b>
      </p>
      <p>Na wrocławskim Zakrzowie powstanie osiedle na ponad 1,1 tys. mieszkań w 4-5 kondygnacyjnych budynkach. Na razie trwa konkurs na koncepcję zabudowy mieszkaniowej. Ogłoszenie zwycięzców nastąpi w marcu 2020 roku. Budowa ma ruszyć w IV kwartale 2020 roku.</p>
      <p>Kolejne z wrocławskich osiedli ma powstać przy ul. Kolejowej. Na terenie inwestycji znajdzie 7 budynków, 5- i 7-kondygnacyjnych (pomieścić mają blisko 500 mieszkań) i 7 lokali handlowo-usługowych. Planowany termin rozpoczęcia budowy to czerwiec 2020 roku.</p>
      <p>Następne 1000 mieszkań ma powstać w ramach inwestycji przy ul. Hermanowskiej i Białowieskiej – dla tych przedsięwzięć wybrano na razie najlepsze projekty.</p>
      <p>
        <b>Warszawa</b>
      </p>
      <p>Najbardziej spektakularną inwestycją w ramach całego programu ma być budowa osiedla „Nowe Jeziorki”. Na blisko 15-hektarowej działce ma powstać osiedle, które pomieści około 2700 mieszkań.</p>
      <p>Pierwotne plany zakładały, że budowa ruszy wiosną 2019 roku. Tak się jednak nie stało. Z medialnych doniesień wynika, że inwestycja utknęła na etapie decyzji środowiskowej i prace mają szansę rozpocząć się dopiero pod koniec roku 2021.</p>
      <p>Osiedle na niemal pół tysiąca mieszkań ma powstać na Nowej Pradze. Na terenie osiedla przewidziany jest plac zabaw oraz miejsce odpoczynku dla seniorów. Aż 30 procent powierzchni działki pozostanie strefą zieloną. Na razie trwa konkurs na koncepcję zespołu zabudowy mieszkaniowej. Laureatów konkursu poznamy na początku lutego 2020.</p>
      <p>Pod koniec października PFR Nieruchomości poinformowała o zakupie działki na Białołęce. Wstępna koncepcja przewiduje powstanie tam 12 budynków mieszkalnych oraz jednego budynku usługowego. Planuje się, że osiedle pomieści ponad 1 tys. mieszkań (głównie 2- i 3-pokojowych), a jego budowa rozpocznie się w II kwartale 2022 roku.</p>
      <p>
        <b>Radom</b>
      </p>
      <p>Budowa osiedla ma ruszyć jeszcze w tym roku. W ramach inwestycji powstaną dwa 7-kondygnacyjne budynki ze 124 mieszkaniami, których średnia powierzchnia wyniesie ponad 50 metrów kwadratowych. Wśród powstających lokali będą zarówno kawalerki, jak i mieszkania 4-pokojowe.</p>
      <p>
        <b>Oława</b>
      </p>
      <p>Na niespełna 4-hektarowej działce powstaną 3 czterokondygnacyjne budynki ze 144 mieszkaniami wraz ze 173 miejscami parkingowymi. We wrześniu PFR Nieruchomości podpisała umowę na opracowanie dokumentacji projektowej. Osiedle ma powstać do czerwca 2022 roku.</p>
      <figure>
        <img src="https://pliki.portalsamorzadowy.pl/i/15/02/38/150238.jpg"/>
        <figcaption>Dokumentację projektową nowego osiedla opracowuje warszawska pracownia MH architekci. Osiedle ma powstać do czerwca 2022 roku. (mieszkanieplus.gov.pl)</figcaption>
      </figure>
      <p>
        <b>Częstochowa</b>
      </p>
      <p>Inwestycja zakłada budowę ośmiu bloków, w których będzie mogło zamieszkać nawet 600 rodzin. Inwestycja będzie realizowana etapowo. Spółka dysponuje już decyzją o uwarunkowaniach środowiskowych dla planowanej inwestycji, a także decyzją o warunkach zabudowy i zagospodarowania terenu, która stała się prawomocna 8 sierpnia 2019 r. Taki stan prawny pozwoli skrócić budowę o ok. 2 lata w porównaniu do przedsięwzięć rozpoczynanych „od zera”.</p>
      <p>8 października został podpisany list intencyjny o współpracy przy realizacji inwestycji pomiędzy Regionalnym Funduszem Gospodarczym, PFR Nieruchomości i Krajowym Zasobem Nieruchomości.</p>
      <p>
        <b>Toruń</b>
      </p>
      <p>W pierwszym kwartale 2020 r. ma ruszyć budowa osiedla, składającego się z ośmiu czterokondygnacyjnych budynków. Znajdzie się w nich 320 mieszkań. Co czwarte będzie miało trzy pokoje (88), a 8 proc. to kawalerki (24 lokale). 16 mieszkań dwu- i trzypokojowych będzie przystosowanych do potrzeb osób niepełnosprawnych. Lokatorzy będą mieli do dyspozycji 384 miejsca parkingowe.</p>
      <p>
        <b>Świdnik</b>
      </p>
      <p>Z początkiem października została wbita pierwsza łopata pod budowę dwóch trzypiętrowych bloków, które pomieszczą 108 mieszkań (najwięcej będzie lokali dwu- i trzypokojowych). Planowany termin ukończenia budowy to IV kwartał 2021 roku.</p>
      <p>
        <b>Mińsk Mazowiecki</b>
      </p>
      <p>30 września 2019 roku rozpoczęła się budowa dwóch 4-piętrowych budynków, które pomieszczą 138 mieszkań. Zdecydowaną większość stanowią 2- i 3-pokojowe. Przewidziano także kilka kawalerek. Metraż lokali 2-pokojowych waha się od 35 do 55 mkw., a 3-pokojowych: od 46 do 66 mkw. Lokatorzy będą mieli do dyspozycji 110 miejsc parkingowych w garażu podziemnym i 36 miejsc naziemnych. Planowany termin zakończenia inwestycji to IV kwartał 2021 roku.</p>
      <p>
        <b>Kępice</b>
      </p>
      <p>W pięciu dwukondygnacyjnych budynków znajdą się 42 mieszkania oraz powierzchnie handlowo-usługowe. Pierwsi najemcy wprowadzą się do nich już jesienią 2019 roku. Kryteria naboru zostały określone w uchwale przyjętej przez kępicką Radę Miejską. Wśród preferencji znalazło się m.in. posiadanie wyższego wykształcenia.</p>
      <p>
        <b>Zamość</b>
      </p>
      <p>Na niespełna hektarowej działce powstanie osiedle z sześcioma, trzypiętrowymi blokami. Będą tam lokale od kawalerek do czteropokojowych (w sumie 96 mieszkań o średniej powierzchni 55 mkw.). Do urzędu miasta w Zamościu wpłynął wniosek o wydanie pozwolenia na budowę. Ma ona ruszyć jesienią tego roku.</p>
      <figure>
        <img src="https://pliki.portalsamorzadowy.pl/i/15/02/40/150240.jpg"/>
        <figcaption>Mieszkanie Plus na Lubelszczyźnie cieszy się dużym zainteresowaniem. W Zamościu na niespełna hektarowej działce powstanie osiedle z sześcioma, trzypiętrowymi blokami, które pomieści 96 mieszkań od jedno- do czteropokojowych. (Ilustracja: mieszkanieplus.gov.pl)</figcaption>
      </figure>
      <p>
        <b>Sianów</b>
      </p>
      <p>Na niespełna 2-hektarowej działce wybudowane zostanie osiedle z 7 blokami, które pomieszczą 168 mieszkań o średniej powierzchni 50 mkw. Będą to lokale od jedno- do czteropokojowych i zostaną wykończone „pod klucz”. Budowa ma się rozpocząć w II kwartale 2020 roku.</p>
      <p>
        <b>Łowicz</b>
      </p>
      <p>Planowana jest budowa trzech bloków mieszkalnych. Czterokondygnacyjne bloki pomieszczą 96 mieszkań o średnim metrażu 52 mkw. Przyszli najemcy będą mieli do dyspozycji także 97 miejsc parkingowych. Spółka PFR Nieruchomości uruchomiła przetarg na wybór generalnego wykonawcy inwestycji i liczy, że budowa ruszy jeszcze w tym roku.</p>
      <p>
        <b>Dębica</b>
      </p>
      <p>26 sierpnia 2019 roku wbito łopatę pod budowę osiedla nieopodal centrum miasta. Na niespełna 1,5-hektarowej działce staną trzy, trzypiętrowe bloki, które pomieszczą mieszkania o zróżnicowanej strukturze – od kawalerek po lokale czteropokojowe. Do dyspozycji przyszłych najemców będzie 200 mieszkań o średniej powierzchni 50 mkw.</p>
      <p>
        <b>Biała Podlaska</b>
      </p>
      <p>To jedna z pierwszych gmin w Polsce, gdzie oddano do użytkowania Mieszkania Plus. Pierwszą łopatę pod inwestycję wbito tam 22 grudnia 2016 roku. Lokale przekazano w maju 2018 r. Na tutejszym osiedlu znajduje się 186 lokali (złożonych wniosków było ponad 1400). Najemcy płacą niższy czynsz, dzięki dopłatom w ramach programu Mieszkanie na Start. Wnioski o takie dofinansowanie złożyło 69 rodzin i wszystkim zostało ono przyznane.</p>
      <p>
        <b>Wałbrzych</b>
      </p>
      <p>Do wybudowanego w tym mieście osiedla pierwsi najemcy wprowadzili się na wiosną. W ramach inwestycji powstały 192 mieszkania. Są to lokale jedno-, dwu- i trzypokojowe o średniej powierzchni od 35-73 metrów kwadratowych. Dominującym typem są M2.</p>
      <p>
        <b>Jedlina-Zdrój</b>
      </p>
      <p>W pierwszym kwartale 2020 r. mają ruszyć prace przy budowie 4-piętrowego bloku, w którym znajdą się 42 mieszkania w standardzie „pod klucz” o średnim metrażu 52 mkw.</p>
      <p>
        <b>Kępno</b>
      </p>
      <p>Do tej pory w tej wielkopolskiej gminie powstały w ramach programu dwa 5-piętrowe budynki, w których znajduje się 36 mieszkań. Ich budowa rozpoczęła się w roku 2017 i zakończyła w roku 2018. <br/><br/><b>Jarocin</b></p>
      <p>To krajowy lider pod względem realizacji inwestycji w ramach Mieszkania Plus. Na koniec sierpnia oddanych było tam do użytku ponad 250 mieszkań w trzech lokalizacjach, a kolejnych 108 było w budowie (mają być gotowe wiosną przyszłego roku). Blisko 100 lokali w podjarocińskim Siedleminie była pierwszą ukończoną inwestycją w ramach programu.</p>
      <p>
        <b>Wieluń</b>
      </p>
      <p>Powstanie tutaj 200 mieszkań w standardzie „pod klucz” o średnim metrażu 51 mkw. Ich budowa ma się rozpocząć w pierwszym kwartale 2020 r. Osiedle przewiduje zarówno lokale jedno-, dwu-, trzy- jak i czteropokojowe. Na osiedlu, oprócz mieszkań, zostanie wybudowany żłobek w ramach programu Maluch Plus.</p>
      <figure>
        <img src="https://pliki.portalsamorzadowy.pl/i/15/02/34/150234.jpg"/>
        <figcaption>(fot. UMiG)</figcaption>
      </figure>
      <p>
        <b>Witnica</b>
      </p>
      <p>W pierwszym kwartale 2020 r. ma się rozpocząć budowa 77 mieszkań w standardzie „pod klucz” o średnim metrażu 51 mkw (od kawalerek, przez mieszkania dwupokojowe po M3). Władze samorządowe zapowiadały chęć budowy drugiego bloku ze względu na duże zainteresowanie mieszkańców.</p>
      <p>
        <b>Zgorzelec</b>
      </p>
      <p>Na przełomie 2019 i 2020 roku ruszyć ma budowa osiedla, które liczyć ma pięć 4- i 5-kondygnacyjnych bloków mieszkalnych. Mają one mieścić ok. 200 mieszkań o łącznej powierzchni użytkowej ok. 11 300 mkw. Najmniejsze kawalerki będą mieć powierzchnię 30 mkw., a największe 4-pokojowe ponad 69 mkw. Najemcy będą mieli do dyspozycji 220 miejsc postojowych zewnętrznych.</p>
      <p>
        <b>Gdynia</b>
      </p>
      <p>Zlokalizowane w pobliżu Trójmiejskiego Parku Krajobrazowego osiedle liczyć ma 172 mieszkania, usytuowane w sześciu czterokondygnacyjnych budynkach. Na terenie osiedla przewidziano 224 miejsca postojowe dla samochodów.</p>
      <p>Realizacja inwestycji ma spory poślizg, co było przyczyną podjęcia interwencji przez władze Gdyni. PFR Nieruchomości tłumaczy całą sytuację wykrytymi usterkami, sporem z wykonawcą i przedłużającym się odbiorem budynków. Zapowiada, że prace mają być zakończone około połowy grudnia.</p>
      <p>
        <b>Zakliczyn</b>
      </p>
      <p>W dwóch lokalizacjach powstaną bloki o łącznej liczbie 70 mieszkań. Prace budowlane miały ruszyć w II kwartale 2019 roku, ale doszło do poślizgu, gdy okazało się, że wykonanie zadania przekracza założony kosztorys. Inwestycja w Zakliczynie jest najbardziej zaawansowaną spośród wszystkich w województwie małopolskim.</p>
      <p>
        <b>Kraków</b>
      </p>
      <p>Na krakowskich Klinach powstać ma około 1,1 tys. mieszkań. Wyłoniony w wyniku konkursu urbanistyczno-architektonicznego na koncepcję osiedla zwycięski projekt uwzględniał m.in. miejsce na szkołę, przedszkole, żłobek, dom kultury, bibliotekę oraz liczne przestrzenie rekreacyjno-sportowe. Ich budowa miała rozpocząć się w 2019 roku, ale inwestycja utknęła w formalnościach.</p>
      <p>Z ostatnich informacji PFR Nieruchomości wynika, 22 listopada odbędzie się uroczystość wmurowania aktu erekcyjnego pod budowę osiedla.</p>
      <p>
        <b>Skawina</b>
      </p>
      <p>Na niespełna 1,5-hektarowej działce powstanie 7 czterokondygnacyjnych budynków, które pomieszczą 140 mieszkań. Przewidywany termin rozpoczęcia prac budowlanych to II kwartał 2020 roku.</p>
      <p>Poza tymi lokalizacjami, gdzie już trwa budowa lub przymiarki do niej, jest wiele innych, gdzie potencjalnie także mogą powstać budynki w ramach Mieszkania Plus. Jak informuje PFR Nieruchomości, tylko na Mazowszu Mieszkanie Plus to ponad 40 analizowanych lokalizacji o potencjale 27 tys. mieszkań. Z kolei w województwie śląskim spółka analizuje 34 projekty na ponad 9 tysięcy mieszkań. Mówi się także o budowie osiedla w Szczecinie.</p>
    </article>
  </body>
</html>