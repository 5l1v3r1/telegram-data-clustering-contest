<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/je-sudimist-za-zvaltuvannya-nepovnolitnoji-nardep-ivanisov-prizupiniv-chlenstvo-u-sluzi-narodu-641300.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T20:43:55+00:00"/>
    <meta property="og:title" content="Скандал зі зґвалтуванням: нардеп Іванісов призупинив членство у «Слузі Народу»"/>
    <meta property="og:description" content="Депутат зазначив, що його рішення підтримав голова фракції Давид Арахамія"/>
  </head>
  <body>
    <article>
      <h1>Скандал зі зґвалтуванням: нардеп Іванісов призупинив членство у «Слузі Народу»</h1>
      <address>
        <time datetime="2019-11-20T20:43:55+00:00">20 Nov 2019, 20:43</time>
      </address>
      <h4>Депутат зазначив, що його рішення підтримав голова фракції Давид Арахамія</h4>
      <p>Народний депутат від «Слуги народу» Роман Іванісов ухвалив рішення призупинити своє членство у фракції на час перевірки оприлюдненою в ЗМІ інформації.</p>
      <p>Про це він повідомив на своїй сторінці в Facebook.</p>
      <p>«Я вдячний своїм колегам за просту людську підтримку в ці останні три дні. Тому, аби не ставити під удар репутацію всього колективу, я прийняв рішення призупинити своє членство у фракції на час перевірки оприлюдненою в ЗМІ інформації», - написав депутат.</p>
      <p>Він зазначив, що <a href="https://glavcom.ua/news/sudimist-za-zvaltuvannya-nepovnolitnoji-u-sluzi-narodu-proponuyut-prizupiniti-chlenstvo-ivanisova-v-partiji-ta-frakciji--641277.html">вже звернувся з цією пропозицією до голови фракції Давида Арахамії і той підтримав його рішення.</a></p>
      <p>«Разом з тим, вважаю, що пана Рябошапку навмисне ввели в оману. Офіс генпрокурора вже дав спростування озвученої сьогодні щодо мене інформації. Замовники витрачають шалені гроші на брудну гру проти мене, не нехтують нічим, як ви всі помітили», - додав Іванісов.</p>
      <p>Депутат підкреслив, що скоро буде готовий оприлюднити достовірні докази того, що «це спланована інформаційна атака проти нього через його антикорупційну діяльність».</p>
      <p>Раніше у ЗМІ з'явилася інформація, що <a href="https://glavcom.ua/columns/yuriybutusov/sluga-narodu-ivanisov-viyavivsya-pedofilom-yakiy-zvaltuvav-nepovnolitnyu-divchinku-neprirodnim-shlyahom-641029.html">Іванісов був затриманий у 1995 році й відбував за рішенням суду покарання у вигляді позбавлення волі за зґвалтування неповнолітньої у виправних колоніях загального режиму.</a> У відповідь на це Іванісов на своїй сторінці у соцмережі Facebook оприлюднив скан-копію довідки про відсутність судимості.</p>
      <p>Сам Іванісов називає інформацію про судимість спланованою інформаційною атакою проти нього через його антикорупційну діяльність і обіцяє зовсім скоро назвати прізвище замовника.</p>
      <related>
        <a href="https://glavcom.ua/economics/finances/mahinaciji-pri-uhvalenni-popravki-gerusa-maje-rozsliduvati-dbr-eksdeputat-641184.html"/>
        <a href="https://glavcom.ua/news/sudimist-za-zvaltuvannya-nepovnolitnoji-u-sluzi-narodu-proponuyut-prizupiniti-chlenstvo-ivanisova-v-partiji-ta-frakciji--641277.html"/>
        <a href="https://glavcom.ua/news/perukari-kulinari-i-ti-hto-shukaje-prostitutok-priymayut-zakon-pro-prodazh-zemli-krik-vidchayu-fermera-pidirvav-ukrajinu-641296.html"/>
      </related>
    </article>
  </body>
</html>