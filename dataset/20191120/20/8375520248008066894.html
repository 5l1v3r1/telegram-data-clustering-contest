<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/klub-z-minska-yakiy-za-slovami-lukashenka-cmokaje-vsim-pidryad-prograv-u-jevrokubku-dnipru-641298.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T20:10:19+00:00"/>
    <meta property="og:title" content="Клуб з Мінська, який, за словами Лукашенка, «цмокає всім підряд», програв у єврокубку «Дніпру»"/>
    <meta property="og:description" content="Мотиваційна промова Бацьки не допомогла – в Україні «Цмокі» знову програли"/>
  </head>
  <body>
    <article>
      <h1>Клуб з Мінська, який, за словами Лукашенка, «цмокає всім підряд», програв у єврокубку «Дніпру»</h1>
      <address>
        <time datetime="2019-11-20T20:10:19+00:00">20 Nov 2019, 20:10</time>
      </address>
      <h4>Мотиваційна промова Бацьки не допомогла – в Україні «Цмокі» знову програли</h4>
      <p>Сьогодні, 20 листопада, президент Білорусі Олександр Лукашенко під час наради, присвяченої підготовці до літніх Олімпійських ігор у Токіо, піддав серйозній критиці баскетбольний клуб «Цмокі» з Мінська. За словами Олександра Григоровича, «Дракони» «цмокають всім підряд».</p>
      <p>Судячи з усього, схожа критика не надихнула мінчан на перемогу. Сьогодні ж «Цмокі» провів виїзний матч Кубка Європи ФІБА з українським «Дніпром» і зазнав поразки - 75:90.</p>
      <h3>«Дніпро» (Україна) – «Цмокі-Мінськ» (Білорусь) – 90:75 (16:25 22:21 28:9, 24:20)</h3>
      <p><b>«Дніпро»:</b> Дуґат (18 + 9 передач), Сизов (4), Закурдаєв (14 + 4 перехоплення), Тимофеєнко (14 + 5 підбирань), Максим Корнієнко (11 + 7 підбирань) - старт; Чумаков, Шундель, Санон (23 + 7 підбирань), Глєбов (5). Тренер – Денис Журавльов</p>
      <p><b>«Цмокі-Мінськ»: </b>Мірковіч (15 - 4 втрати), Бернетт (8), В. Лютич (10), Салаш (11 + 5 підбирань), Гаврилович (17 + 6 підбирань) - старт; Лоурі (4 + 5 передач - 5 втрат), Белянков (3), Стабровський (5), Рогозенко, Пустогвар (2). Тренер – Ростислав Вергун</p>
      <p>20 жовтня. Дніпро. СК «Шинник»</p>
      <p>«Планета Баскетбол» розповідає, що перших п'ять хвилин зустрічі обидві команди атакували виключно через «фарбу» і в основному успішно. У «Дніпра» особливо відзначився Станіслав Тимофеєнко, який набрав шість очок поспіль. Однак потім господарі забуксували, а «Цмокі» видав три дальніх влучання від Бранко Мірковіча і Роба Ловрі і втік вперед на 12 очок. Дніпряни ще довго не могли влучити з-за дуги, і гості, користуючись цим, збільшили перевагу до «+15».</p>
      <p>Ситуацію змінив вихід на майданчик Іссуфа Санона. Завдяки індивідуальній майстерності, він вивів напад команди зі ступору, а також нарешті розпечатав кільце суперника з периметра. Але в обороні у підопічних Дениса Журавльова як і раніше були проблеми як під щитом, так і на дузі. Тому до великої перерви вони лише скоротили відставання до восьми очок.</p>
      <p>Другу половину «Дніпро» почав з п'ятихвилинного ривка 11:0. Білоруси, здавалося, прийшли до тями після нього і завдяки черговому триочковому Мірковіча знову вийшли вперед. Але потім два дальніх влучання Генрі Дуґата і Максима Закурдаєва за 10 секунд остаточно відправили білорусів у нокдаун. Повну безпорадність «Цмокі» в третій чверті найкраще ілюструє не тільки її підсумковий рахунок (28:9), але і те, що вони тричі не могли ввести м'яч через лицьову після пропущених кидків.</p>
      <p>У заключному періоді питання про переможця вже не стояло, а команди боролися тільки за остаточну різницю, яка мала стратегічне значення. Але і тут боротьба йшла недовго. Зловили кураж Дуґат і Санон швидко створили дніпрянам значний запас від потрібної восьмиочкової різниці, і в останні хвилини команда просто радувала глядачів яскравою грою.</p>
      <p>Незважаючи на цей успіх, «Дніпру» для виходу в наступний раунд потрібно не тільки перемагати болгарський «Левскі», але сподіватися на те, що інший український клуб «Київ-Баскет» в гостях обіграє «Цмокі».</p>
      <blockquote>
        <b>Читайте також: <a href="https://glavcom.ua/sport/news/zirkoviy-lebron-dzheyms-vstanoviv-unikalne-dosyagnennya-v-nba-video-641171.html">Зірковий Леброн Джеймс встановив унікальне досягнення в НБА (відео)</a></b>
      </blockquote>
      <related>
        <a href="https://glavcom.ua/sport/news/kapitan-basketbolnoji-zbirnoji-ukrajini-znishchila-rosiyan-v-jevrolizi-638404.html"/>
      </related>
    </article>
  </body>
</html>