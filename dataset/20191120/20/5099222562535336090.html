<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-defense-23503781-summitul-nato-londra-parisul-berlinul-incearca-calmeze-jocul-dupa-criticile-dure-ale-lui-macron-diplomat-alianta-este-destabilizata-trei-probleme-trump-macron-turcia.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T20:29:00+00:00"/>
    <meta property="og:title" content="Summitul NATO de la Londra: Parisul și Berlinul încearcă să calmeze jocul, după criticile dure ale lui Macron / Diplomat: Alianța este destabilizată de trei probleme: Trump, Macron și Turcia"/>
    <meta property="og:description" content="Cu două săptămâni înaintea summitului NATO de la Londra, Franța și Germania au înaintat miercuri propuneri pentru a calma tensiunile provocate de criticile președintelui francez,"/>
  </head>
  <body>
    <article>
      <h1>Summitul NATO de la Londra: Parisul și Berlinul încearcă să calmeze jocul, după criticile dure ale lui Macron / Diplomat: Alianța este destabilizată de trei probleme: Trump, Macron și Turcia</h1>
      <address><time datetime="2019-11-20T20:29:00+00:00">20 Nov 2019, 20:29</time> by <a rel="author">R.M.</a></address>
      <p><b>Cu două săptămâni înaintea summitului NATO de la Londra, Franța și Germania au înaintat miercuri propuneri pentru a calma tensiunile provocate de criticile președintelui francez, care a apreciat că Alianța este în stare de "moarte cerebrală", în condițiile în care un diplomat de rang înalt avertizează că Pactul este destabilizat acum de trei probleme: Donald Trump, Emmanuel Macron și comportamentul Turciei, scrie AFP.</b><br/><br/>"Răul este făcut. Acum trebuie limitate pagubele pentru a afișa unitatea la summitul de la Londra", a comentat acest diplomat, care a preferat să-și păstreze anonimatul.<br/><br/>"NATO este destabilizat de trei probleme: comportamentul președintelui american Donald Trump, comportamentul Turciei și comportamentul lui Macron", a subliniat el.<br/><br/>Miercuri, șeful diplomației germane, social-democratul Heiko Maas, a propus constituirea unui comitet de experți prezidat de secretarul general Jens Stoltenberg pentru a întări procesul politic în cadrul Alianței, o organizație militară.<br/><br/>Omologul său francez Jean-Yves Le Drian a formulat o propunere similară. "Un mic grup de personalități eminente" care să fie însărcinat cu analizarea "relației NATO cu Rusia" și a "viitoarelor mari mize de securitate colectivă, precum amenințarea teroristă, China și impactul militar al marilor descoperiri tehnologice", a precizat ministrul, în intervenția de la începutul primei sesiuni de lucru.<br/><br/>Secretarul de Stat american Mike Pompeo a prezis "o serie de reuniuni reușite pentru a putea avea un summit reușit al liderilor".<br/><br/>Diagnosticul brutal făcut de Emmanuel Macron și critica leadership-ului american au șocant NATO.<br/><b><br/></b><b>Spațiul teren de operațiuni pentru NATO</b><br/><br/>Miniștrii vor discuta chestiuni strategice în cursul unui dineu de lucru. Spațiul va deveni la summit un nou teren de operațiuni de apărare pentru Alianță, în condițiile în care membrii săi au aproape 1.000 de sateliți pe orbită. Dar nu se pune "chestiunea de a organiza un război al stelelor", au avertizat responsabili ai Alianței.<br/><br/>"NATO nu are intenția de a amplasa arme în spațiu", a spus și Jens Stoltenberg. "Dar trebuie ținut cont de pericolele pe care le pun unii în spațiu, din cauza vulnerabilității sateliților", a explicat un diplomat.<br/><br/>NATO vrea de asemenea să se poziționeze în fața avansului Chinei, care are "al doilea buget militar din lume și este foarte prezentă în spațiul cibernetic", a explicat secretarul general Jens Stoltenberg. <br/><b><br/>Crispare</b><br/><br/>Crisparea aliaților împotriva Franței nu este o surpriză. "Nu încercăm să câștigăm un concurs de popularitate, dar vrem să fim ascultați și înțeleși", au explicat surse de la Paris, pentru AFP.<br/><br/>Aliații se tem însă de reacțiile lui Donald Trump, confruntat cu o procedură de destituire și care l-a văzut miercuri fragilizat pe Mike Pompeo de mărturia depusă de un ambasador în dosarul ucrainean. <br/><br/>Statele Unite au o prioritate: împărțirea poverii cheltuielilor pentru Apărare.<br/><br/>Reuniunea de la Londra va fi dominată larg de această chestiune. Germania nu vrea să mai devină ținta criticilor lui Donald Trump. Bugetul său pentru apărare a fost majorat și se va ridica la 50,3 miliarde de euro în 2020, respectiv 1,42% din PIB, încă departe de ținta de 2% promisă și așteptată de președintele american. "Noile cifre privind contribuțiile aliaților vor fi publicate înaintea summitului", a afirmat Jens Stoltenberg.<br/><br/>Franța spune că nu se teme. "Franța este un aliat credibil, deoarece a contribuit la securitatea transatlantică prin bugetul său de apărare, disuasiunea nucleară și operațiunile sale militare, inclusiv de înaltă intensitate, și în special în eforturile de luptă împotriva terorismului în Sahel sau în Levant", a subliniat Jean-Yves le Drian.</p>
    </article>
  </body>
</html>