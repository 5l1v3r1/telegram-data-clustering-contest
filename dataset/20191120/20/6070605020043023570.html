<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Contes-premi-infants-relaten-cures_0_2347565405.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T20:27:13+00:00"/>
    <meta property="og:title" content="Contes de premi: els infants relaten les cures"/>
    <meta property="og:description" content="L'ARA i l'Obra Social Sant Joan de Déu col·laboren amb motiu del Dia Mundial dels Infants"/>
  </head>
  <body>
    <article>
      <h1>Contes de premi: els infants relaten les cures</h1>
      <h2>L'ARA i l'Obra Social Sant Joan de Déu col·laboren amb motiu del Dia Mundial dels Infants</h2>
      <address>
        <time datetime="2019-11-20T20:27:13+00:00">20 Nov 2019, 20:27</time>
      </address>
      <p>En un auditori ple de gom a gom de nens i nenes d’entre 6 i 12 anys, les rialles estaven assegurades. I si l'acte d'aquest dimecres, organitzat per l'ARA i l'Obra Social Sant Joan de Déu, estava conduït per dues les pallasses, la Cloti i la Petra, ja no hi havia espai per al dubte. Els aplaudiments –de pares, mestres i companys de classe– han sigut els protagonistes del lliurament del concurs de premis de relats curts que nens de diverses escoles han escrit al voltant del lema <i>Ens agrada cuidar</i>. El certamen forma part de la iniciativa de l'ARA del <i>Diari dels nens</i>, una edició especial amb motiu del <a href="https://www.ara.cat/societat/cuidar-se-familiar-depenent_0_2347565229.html">Dia Internacional dels Infants</a> il·lustrada pels més menuts.</p>
      <figure>
        <img src="https://www.ara.cat/2019/11/19/fotografies/Nens-fent-dibuixos-redaccio-Ara_2346975485_67494860_117x66.jpg"/>
      </figure>
      <p>
        <a href="https://criatures.ara.cat/infancia/anys-drets-dels-infants_0_2347565308.html">30 anys de drets dels infants</a>
      </p>
      <p>En l'edició d'enguany es va proposar als joves que reflexionessin sobre la <a href="https://www.ara.cat/societat/cuidar-se-familiar-depenent_0_2347565229.html">cura de les persones</a>: el fet de cuidar i de ser cuidat, i la importància de vetllar per les persones fins i tot quan no necessiten cura. "Ens agrada cuidar, no només als malalts, també a la gent gran, a les persones que estan soles, o aquells que han pogut perdre casa seva", ha expressat Oriol Bota, director de l'Obra Social Sant Joan de Déu, entitat col·laboradora d'aquest any. El concepte de la cura ha inspirat els relats de nens que s'han inspirat en temes tan diversos com l'Alzheimer o el <i>bullying</i>.</p>
      <p>"Som un diari molt jove, tenim només nou anys, com alguns de vosaltres. I ens agrada molt parlar dels nens", ha dit el director adjunt de l'ARA, Ignasi Aragay, davant alguns dels autors dels <a href="https://www.ara.cat/videos/reportatges/Nens-ARA-Dia-Internacional-Infancia_3_2346995289.html">dibuixos que il·lustren el <i>Diari dels nens</i></a>, el número especial d'aquest dimecres. "Tenim una especial sensibilitat amb tot allò relacionat amb les escoles, l'educació en el lleure, els mestres, i sempre intentem aportar alguna cosa positiva, donar bones notícies, com aquests premis", ha afegit Aragay. </p>
      <p>
        <a href="https://www.ara.cat/videos/reportatges/Nens-ARA-Dia-Internacional-Infancia_3_2346995289.html">Nens i nenes dibuixen l'ARA del Dia Internacional de la Infància</a>
      </p>
      <p>Un grup rere l'altre, els guardonats han celebrat amb crits d'alegria, i algunes cares de sorpresa al sentir el nom de la seva escola, cadascun dels premis repartits. Destaquen els primers premis lliurats a l'Escola Sant Josep amb el títol conjunt <i>El Marc té un pla</i>, en la categoria de cicle inicial; a l'Escola Pràctiques pel relat <i>La meva família</i>, dins la categoria de cicle mitjà, i finalment a l'Escola Solc pel conte de la Joana Martorell, de 6è curs, <i>El meu germà</i>, dins la categoria de cicle superior. Els contes premiats es publicaran a l'<i> Ara Diumenge</i> l'1 de desembre. </p>
      <p>L'acte ha comptat també amb la presència de l'autora de literatura infantil i juvenil Anna Manso, que ha llegit un fragment d'un dels seus relats i ha recordat als nens la importància d'"encomanar la lectura" als amics. "Llegir és un virus, i quan llegeixes et tornes més espavilat", ha advertit als més menuts, i ha afegit: "Feu-vos virus i encomaneu-lo a tothom!" Minuts més tard, una mare deia al seu fill: "Hem de fer alguna cosa amb això de la lectura", i el menut assentia amb el cap. A veure si la fórmula té efecte.</p>
    </article>
  </body>
</html>