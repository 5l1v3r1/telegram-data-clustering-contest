<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232577/"/>
    <meta property="og:site_name" content="Українська правда"/>
    <meta property="article:published_time" content="2019-11-20T20:31:29+00:00"/>
    <meta property="og:title" content="Арахамія хоче виключити Іванісова зі &quot;cлуг&quot; на час перевірки судимості"/>
    <meta property="og:description" content="Глава фракції “Слуга народу” Давид Арахамія запропонував призупинити членство народного депутата Романа Іванісова у фракції “Слуга народу” на час перевірки інформації про його судимість."/>
  </head>
  <body>
    <article>
      <h1>Арахамія хоче виключити Іванісова зі "cлуг" на час перевірки судимості</h1>
      <address>
        <time datetime="2019-11-20T20:31:29+00:00">20 Nov 2019, 20:31</time>
      </address>
      <p>Глава фракції "Слуга народу" Давид Арахамія запропонував призупинити членство народного депутата Романа Іванісова у фракції "Слуга народу" на час перевірки інформації про його судимість.</p>
      <p><b>Джерело:</b> <a href="https://www.facebook.com/david.braun.50951/posts/10206485509093943">Давид Арахамія</a> у Facebook, <a href="https://www.facebook.com/sluganarodu.ivanisov.153/">Роман Іванісов</a> у Facebook</p>
      <p><b>Пряма мова Арахамії:</b> "Вважаю, що йому потрібно призупинити членство в партії "Слуга народу" та фракції на час проведення всебічної перевірки та з‘ясування всіх обставин даного інциденту...</p>
      <p>Ми маємо зараз на руках (Іванісова – ред.) довідку про несудимість та непідтверджену інформацію щодо вироку та відбутого покарання. </p>
      <p>Чекаємо на підтвердження чи спростування цієї інформації від відповідних органів".</p>
      <p><b>Деталі:</b> В середу ввечері Іванісов написав у Facebook, що призупинив своє членство у фракції на час перевірки.</p>
      <p><b>Дослівно Іванісов: </b>"Аби не ставити під удар репутацію всього колективу, я прийняв рішення призупинити своє членство у фракції на час перевірки оприлюдненої в ЗМІ інформації...</p>
      <p>Але вже скоро я буду готовий оприлюднити достовірні докази того, що це спланована інформаційна атака проти мене через мою антикорупційну діяльність. Вже зовсім скоро ви дізнаєтеся і прізвище замовника".</p>
      <p>
        <b>Передісторія:</b>
      </p>
      <ul>
        <li>Екснардеп колишній "радикал" Ігор Мосійчук у своєму Telegram-каналі оприлюднив інформацію, що народний депутат від "Слуги народу" Роман Іванісов у середині 90-х років був засуджений за зґвалтування неповнолітньої.</li>
        <li>Іванісов у <a href="https://www.facebook.com/photo.php?fbid=146768866612286&amp;set=a.120634009225772&amp;type=3&amp;theater">Facebook</a> назвав цю інформацію "чорнухою" і "заказухою" і оприлюднив довідку про відсутність судимості.</li>
        <li>Генпрокурор Руслан Рябошапка <a href="https://www.pravda.com.ua/news/2019/11/20/7232544/">підтвердив</a>, що народний депутат "Слуги народу" Роман Іванісов має погашену судимість за обвинуваченням у зґвалтуванні: "Перевірка була здійснена не Генеральною прокуратурою, а відповідними органами. Його судимість погашена, тому вважається, що людина не судима на даний момент".</li>
        <li>Водночас у ГПУ заявили, що несудимість Іванісова, про яку заявив Рябошапка, <a href="https://www.pravda.com.ua/news/2019/11/20/7232565/">не підтверджена відомством</a> і перевірка ще триває.</li>
      </ul>
      <p>
        <i>Погашення судимості означає, що судимість особи втратила своє правове значення і така особа в подальшому не може зазнавати правообмежень кримінально-правового і загальноправового характеру.</i>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/21/7232588/"/>
        <a href="https://www.pravda.com.ua/news/2019/11/20/7232565/"/>
        <a href="https://www.pravda.com.ua/articles/2019/11/20/7232553/"/>
      </related>
    </article>
  </body>
</html>