<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_sumshchyni_pohovaly_polkovnyka_yevgena_korostelova_331275.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T20:48:00+00:00"/>
    <meta property="og:title" content="На Сумщині поховали полковника Євгена Коростельова"/>
    <meta property="og:description" content="Сьогодні Україна попрощалась з легендарним артилеристом, командиром 128 окремої гірсько-штурмової бригади полковником Євгеном Коростельовим, який помер 19 листопада в шпиталі від отриманих в зоні бойових дій вибухових поранень, несумісних з життям, - інформують у прес-центрі Оперативного командування &quot;Північ&quot;."/>
  </head>
  <body>
    <article>
      <h1>На Сумщині поховали полковника Євгена Коростельова</h1>
      <h2>Сьогодні Україна попрощалась з легендарним артилеристом, командиром 128 окремої гірсько-штурмової бригади полковником Євгеном Коростельовим, який помер 19 листопада в шпиталі від отриманих в зоні бойових дій вибухових поранень, несумісних з життям, - інформують у прес-центрі Оперативного командування "Північ".</h2>
      <address>
        <time datetime="2019-11-20T20:48:00+00:00">20 Nov 2019, 20:48</time>
      </address>
      <slideshow>
        <figure>
          <img src="https://galinfo.com.ua/media/gallery/full/p/o/pokhovanniakorostelov.jpg"/>
          <figcaption>На Сумщині поховали полковника Євгена Коростельова</figcaption>
        </figure>
        <figure>
          <img src="https://galinfo.com.ua/media/gallery/full/p/o/pokhovanniakorostelov1.jpg"/>
          <figcaption>На Сумщині поховали полковника Євгена Коростельова</figcaption>
        </figure>
        <figure>
          <img src="https://galinfo.com.ua/media/gallery/full/p/o/pokhovanniakorostelov2.jpg"/>
          <figcaption>На Сумщині поховали полковника Євгена Коростельова</figcaption>
        </figure>
        <figure>
          <img src="https://galinfo.com.ua/media/gallery/full/p/o/pokhovanniakorostelov3.jpg"/>
          <figcaption>На Сумщині поховали полковника Євгена Коростельова</figcaption>
        </figure>
      </slideshow>
      <related>
        <a href="https://galinfo.com.ua/news/u_likarni_zagynuv_polkovnyka_yevgena_korostylova_331073.html"/>
      </related>
      <p>Попрощатись з достойним офіцером ЗСУ, кавалером Ордену Богдана Хмельницького ІІІ ступеня та численних державних нагород, до Сум - рідного міста Героя - прийшли земляки й односельці, приїхали генерали та офіцери Генерального штабу та Командування Сухопутних Військ, військовослужбовці оперативних командувань та військових підрозділів.</p>
      <p>Командувач Сухопутних Військ ЗСУ генерал-лейтенант Олександр Сирський зазначив: "Євгена я знав особисто. Познайомившись на фронті, коли я був командувачем ООС, ми стали друзями. Євген був заступником командира бригади з артилерії, я бачив його вірність, відданість, офіцерську доблесть і високе почуття відповідальності, тому запропонував йому очолити бригаду. Женя погодився - і мене не підвів, за короткий час встиг завоювати довіру і повагу колективу. Але раптом війна обірвала його життя на злеті. Сумую разом з вами: ви втратили сина, чоловіка і батька, а я втратив вірного друга і надійного офіцера. Україна плаче зараз разом з вами..."</p>
      <p>Офіцери 128 бригади розповідали про Євгена Коростельова:</p>
      <p>"Прийшовши в бригаду, наш командир сказав нам: "Ви - моя друга сім'я. Двадцять років я віддав своїй першій сім'ї, 25 бригаді, а тепер моїми найближчими друзями стали ви"… Він був дуже компанійською людиною, вмів звичайним жартом розрядити обстановку… В кінці наради наш командир казав: "Ну все, порадились, а тепер - в поход!" Так він називав бойовий вихід… Ми мало встигли послужити з ним, але ніколи не забудемо його… Для нас він і зараз живий. Просто вирушив в далекий бойовий похід..."</p>
      <p>Друзі, рідні, співслужбовці один за одним розповідали про Героя: яким він був другом, командиром, сином, батьком... Прощання, розпочавшись о 9.00 в рідному селі Євгена Коростельова, продовжилось траурною літургією в найстарішому храмі міста Суми та ходою центральними вулицями міста.</p>
      <p>Піднесеним і урочистим стало прощання з Героєм в кадетському корпусі Сумського ракетно-артилерійського інституту, який двадцять років тому з успіхом закінчив Євген. Проникливі промови генералів з вищого командування ЗСУ та Командування Сухопутних Військ, РНБО, очільників міста і області підкреслювали повагу до Героя та висловлювали співчуття рідним. Згідно Указу президента України, полковника Коростельова нагороджено Орденом Богдана Хмельницького ІІ ступеня, - високу нагороду дружині та сину полеглого вручив особисто генерал-лейтенант Олександр Сирський.</p>
      <p>Згідно з артилерійською традицією, труну з тілом Героя до місця останнього спочинку везли на лафеті гармати. Вздовж всього шляху слідування процесії в траурному караулі стояли автомобілі та люди - мешканці міста, що прийшли попрощатися з видатним земляком.</p>
      <p>Прощання і поховання на Алеї Героїв затягнулось на кілька годин: ніхто не рушив з кладовища до тих пір, поки остання грудочка землі не була покладена на могилу, поки всі квіти і всі вінки не були укладені довкола хреста.<br/>Віддання військових почестей, салют, останні квіти, прощальні промови...</p>
      <p>Прощання затягнулося допізна. "Не віриться, що його більше нема..." - билась у скроні думка. Герої справді не вмирають, вони вічно живуть в нашій пам'яті і серцях...</p>
    </article>
  </body>
</html>