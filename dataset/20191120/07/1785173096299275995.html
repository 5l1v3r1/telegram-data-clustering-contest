<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/inspectia-sanitara-de-stat-demareaza-un-control-la-timisoara-dupa-ce-trei-persoane-au-murit-si-cateva-zeci-au-ajuns-la-spital-in-urma-unor-actiuni-de-deratizare-si-dezinsectie-1922400020002019110719175235"/>
    <meta property="og:site_name" content="News.ro"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="Inspecţia Sanitară de Stat demarează un control la Timişoara, după ce trei persoane au murit şi câteva zeci au ajuns la spital în urma unor acţiuni de deratizare şi dezinsecţie"/>
    <meta property="og:description" content="O echipă a Inspecţiei Sanitare de Stat demarează, miercuri, un control la Timişoara, după ce trei persoane au murit şi câteva zeci de persoane au ajuns la spital în urma unei acţiuni de deratizare şi dezinsecţie. Inspectorii vor verifica toate documentele care există în acest caz, dar şi activitatea Direcţiei de Sănătate Publică, instituţie care nu a verificat niciodată activitatea firmei care a făcut deratizarea."/>
  </head>
  <body>
    <article>
      <h1>Inspecţia Sanitară de Stat demarează un control la Timişoara, după ce trei persoane au murit şi câteva zeci au ajuns la spital în urma unor acţiuni de deratizare şi dezinsecţie</h1>
      <address><time datetime="2019-11-20T07:00:00+00:00">20 Nov 2019, 07:00</time> by <a rel="author">News.ro</a></address>
      <p>
        <b>O echipă a Inspecţiei Sanitare de Stat demarează, miercuri, un control la Timişoara, după ce trei persoane au murit şi câteva zeci de persoane au ajuns la spital în urma unei acţiuni de deratizare şi dezinsecţie. Inspectorii vor verifica toate documentele care există în acest caz, dar şi activitatea Direcţiei de Sănătate Publică, instituţie care nu a verificat niciodată activitatea firmei care a făcut deratizarea.</b>
      </p>
      <p>”Comisia de analiză de la nivelul Ministerului Sănătăţii a luat decizia ca miercuri, 20 noiembrie 2019, o echipă de control alcătuită din reprezentanţi ai Inspecţiei Sanitare de Stat să se deplaseze la Timişoara pentru a verifica toate documentele existente în acest caz, dar şi activitatea Direcţiei de Sănătate Publică”, a transmis Ministerul Sănătăţii.</p>
      <p>Instituţia a precizat că urmează să facă publice, transparent, rezultatele verificărilor efectuate de către echipa de control.</p>
      <p>Aceeaşi Comisie de analiză a Ministerului Sănătăţii a constatat că în data de 16 noiembrie, în intervalul orar 09:23 – 18:21, au fost înregistrate 6 apeluri la SAJ Timiş pentru 6 persoane cu simptomatologie diferită; în data de 17 noiembrie, în intervalul orar 08:07 – 18:07, au fost înregsitrate 4 apeluri la SAJ Timiş; în data de 18noiembrie, în intervalul orar 02:45 – 09:07, au fost înregsitrate 4 apeluri la SAJ Timiş, din care 3 apeluri pentru aceeaşi pacientă.</p>
      <p>”În data de 18 noiembrie, ora 11.00, SAJ Timiş a anunţat DSP Timiş despre faptul că ambulanţa a fost solicitată în perioada 16 – 18.11.2019 pentru mai multe persoane domiciliate în Timişoara la aceeaşi adresă, care prezentau tulburări digestive. Ca urmare a informării primite de la SAJ Timiş, DSP Timiş s-a autosesizat şi a contactat telefonic IPJ Timiş, constituind o echipă mixtă formată din reprezentanţi ai ambelor instituţii, care s-au deplasat la adresa menţionată, unde s-a constatat faptul că a fost efectuată o operaţiune de dezinsecţie/deratizare de către o societate de profil”, se mai arată în comunicat.</p>
      <p>Reprezentanţii DSP Timiş au prelevat 6 probe de apă, atât din locuinţele persoanelor afectate, cât şi din spaţii comune sau de la o fântână publică din apopierea blocului de pe strada Mioriţa. nr.8. Rezultatele au arătat că apa este potabilă.</p>
      <p>Ulterior, DSP Timiş a constatat că societatea de deratizare/dezinsecţie nu mai funcţiona la adresa punctului de lucru declarat şi nici la sediul acesteia.<br/>Până în prezent, un număr de 83 de persoane, din care 56 de adulţi şi 27 de copii s-au prezentat pentru investigaţii la trei spitale din oraş, şi anume Spitalul Clinic Judeţean de Urgenţă “Pius Brînzeu” Timişoara, Spitalul Clinic Municipal de Urgenţă Timişoara şi Spitalul Clinic de Urgenţă pentru copii “ Louis Ţurcanu” Timişoara.</p>
      <p>În prezent mai sunt internate 33 de persoane. Este vorba despre 9 pacienţi la Spitalul Clinic Judeţean de Urgenţă “Pius Brînzeu” Timişoara; 3 pacienţi la Spitalul Clinic Municipal de Urgenţă Timişoara şi 21 pacienţi copii la Spitalul Clinic de Urgenţă pentru copii “ Louis Ţurcanu” Timişoara.</p>
      <p>Toţi pacienţii sunt stabili, în stare bună, o parte din ei mai prezintă simptomatologie digestivă (greaţă, vărsături), dar rezultatele analizelor medicale sunt îmbunătăţite.</p>
      <p>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.</p>
      <p>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.</p>
      <p>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă.</p>
      <p>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <p>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>