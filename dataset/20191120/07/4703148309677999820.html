<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/sallai-ot-pontos-passzunk-nem-volt-barath-nem-mondanam-hogy-elfogyott-volna-a-csapat"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T07:37:21+00:00"/>
    <meta property="og:title" content="Sallai: “Öt pontos passzunk nem volt”; Baráth: “Nem mondanám, hogy elfogyott volna a csapat”"/>
    <meta property="og:description" content="A magyar válogatott két játékosa, Sallai Roland és Baráth Botond értékelte a Wales ellen elszenvedett kétgólos vereséget."/>
  </head>
  <body>
    <article>
      <h1>Sallai: “Öt pontos passzunk nem volt”; Baráth: “Nem mondanám, hogy elfogyott volna a csapat”</h1>
      <address><time datetime="2019-11-20T07:37:21+00:00">20 Nov 2019, 07:37</time> by <a rel="author">csakfoci.hu</a></address>
      <p>
        <b>
          <b>A magyar válogatott két játékosa, Sallai Roland és Baráth Botond értékelte a Wales ellen elszenvedett kétgólos vereséget.</b>
        </b>
      </p>
      <p><b>Sallai Roland</b> a találkozót követően az M4 Sportnak adott interjújában visszaemlékezett az első félidei nagy helyzetére, amivel kapcsolatban azt mondta,  talán ha rüszttel lövi el a labdát nagyobb erőt tud beleadni, talán akkor jobb lett volna, de kár rágódni már ezen a mérkőzés után.</p>
      <p><i>– Azt beszéltük meg a félidőben az öltözőben, hogy az első 10-15 percben koncentráljunk, ne kapjunk gólt, erre eltelik 2 perc… Nem tudok mit mondani… Elég sok minden nem valósult meg a tervezettekből. Pontatlanok voltunk, nem nyertük meg a párharcokat, nem tudtuk megfelelően hatástalanítani a centereket, elég sokat hibáztunk. Én is úgy éreztem, hogy kevés terület jutott nekem, nehéz volt ellenük játszani, előrefelé nagyon keveset tudtunk játszani, ez is probléma volt. Nem tudtuk megtartani a labdát, semmi nem klappolt abból, amit elterveztünk </i>– nyilatkozta Sallai az M4 Sportnak, ezt követően pedig az MTI-nek is kritikusan fogalmazott. – <i>Öt pontos passzunk nem volt, minden támadásba belehibáztunk, nem tudtunk végigvinni egy normális akciót.</i></p>
      <p>A magyar válogatott védője, <b>Baráth Botond</b> a két kapott gólra is visszaemlékezett az M4 Sportnak adott interjújában.</p>
      <p><i>– Ki voltak osztva az emberek az első gólnál, nekem kellett menni a hosszúra Moore-ral, Lang és köztem volt egy kis terület, oda beérkezett Ramsey, nem vettük fel a második hullámból érkező embert és sajnos közelről befejelte. A második gól egy pontrúgásból született, ott is lemaradtunk Ramseyről. Addig kell menni az emberrel, amíg nincs nálunk a labda, otthagytuk a kapu szájában, onnan már nem volt nehéz dolga. Úgy éreztem, hogy az első félidőben engedtek nekünk területeket a játékhoz, ami többek között jól sikerült, jó passzaink voltak, sajnos nem sikerült befejezni a helyzetet, ami ott volt az orrunk előtt, ők pedig egyből egyet berúgtak. A második félidő elején rögtön kaptunk egy gólt, ami fordulópont volt, onnan már nem tudtunk egy fokozattal feljebb kapcsolni, így sajnos kikaptunk. Nem mondanám, hogy elfogyott volna a csapat, talán a hiányzó alapemberek kicsit rányomta a bélyeget a meccsre, de szerintem nem ezen múlott. Van közel fél év felkészülési időnk, arra kell koncentrálni, hogy a pótselejtezős meccseket megnyerjük, valószínűleg olyan csapatok ellen fogunk játszani, ahol nincsenek sztárok, akik el tudják dönteni a javukra a meccset</i> – zárta a Sporting Kansas City játékosa.</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/nemes-gesztus-igy-vigasztalta-bale-a-maganyosan-zokogo-lovrencsicset-video"><pic src="http://www.csakfoci.hu/wp-content/uploads/2019/11/Wales_Magyarorszag_Bale_Lovrencsics-1280x640.jpg"/><br/></a><b><a href="http://www.csakfoci.hu/magyar-foci/valogatott/nemes-gesztus-igy-vigasztalta-bale-a-maganyosan-zokogo-lovrencsicset-video">Nemes gesztus: Így vigasztalta Bale a magányosan zokogó Lovrencsicset – videó<br/></a></b>Megható jelenet játszódott le kedden este a Wales-Magyarország Eb-selejtező után.</td>
        </tr>
      </table>
    </article>
  </body>
</html>