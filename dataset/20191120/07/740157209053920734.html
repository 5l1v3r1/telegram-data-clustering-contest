<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/cba-kontroluje-miedzyuczelniana-inwestycje,135242.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T07:33:00+00:00"/>
    <meta property="og:title" content="CBA kontroluje międzyuczelnianą inwestycję"/>
    <meta property="og:description" content="Centralne Biuro Antykorupcyjne podjęło kontrolę wartej ponad 145 mln zł wspólnej dla kilku uczelni inwestycji Centrum Ecotech-Complex w Lublinie.  Budowa finansowana jest z unijnego programu &quot;Innowacyjna gospodarka&quot;."/>
  </head>
  <body>
    <article>
      <h1>CBA kontroluje międzyuczelnianą inwestycję</h1>
      <address><time datetime="2019-11-20T07:33:00+00:00">20 Nov 2019, 07:33</time> by <a rel="author">PAP/KM  </a></address>
      <h4>Centralne Biuro Antykorupcyjne podjęło kontrolę wartej ponad 145 mln zł wspólnej dla kilku uczelni inwestycji Centrum Ecotech-Complex w Lublinie.  Budowa finansowana jest z unijnego programu "Innowacyjna gospodarka".</h4>
      <hr/>
      <p>Rzecznik prasowa lubelskiego Uniwersytetu Marii Curie-Skłodowskiej Aneta Adamska potwierdziła, że w UMCS prowadzona jest kontrola CBA. Obejmuje ona przebieg realizacji projektu pod nazwą "Ecotech-Complex - człowiek, środowisko, produkcja".</p>
      <p>Projekt finansowany jest w ramach programu operacyjnego "Innowacyjna gospodarka" na lata 2007-2013 z osi priorytetowej "Infrastruktura sfery badania i rozwój (B+R) - działanie i rozwój ośrodków o wysokim potencjale badawczym.</p>
      <p>To własna kontrola podjęta przez Centralne Biuro Antykorupcyjne w ramach ustawowych uprawnień. Adamska zadeklarowała, że uczelnia współpracuje z kontrolującymi.</p>
      <p>Naczelnik wydziału komunikacji społecznej CBA Temistokles Brodowski potwierdził, że podjęto ją jeszcze w październiku.</p>
      <p>Kontrolowany przez CBA wielomilionowy projekt powstawał przy ul. Głębokiej 39 w Lublinie między połową 2008 r., a końcem 2015 r. Centrum Ecotech-Complex ma 11 tys. mkw. i wyposażone jest w nowoczesną aparaturę badawczą.</p>
      <p>Zbudowany za ponad 145 mln zł obiekt jest wspólną inicjatywą pięciu jednostek naukowo-badawczych z woj. lubelskiego i podkarpackiego. Oprócz lubelskiego UMCS w inwestycje zaangażowane były Uniwersytet Medyczny i Instytut Agrofizyki PAN w Lublinie oraz Politechnika Rzeszowska i Uniwersytet Rzeszowski.</p>
      <p>W Centrum miały zostać stworzone unikatowe warunki do prowadzenia badań naukowych i świadczenia usług badawczych na światowym poziomie. Badania miały być prowadzone przez interdyscyplinarne, wysokokwalifikowane zespoły naukowe wyposażone w najnowocześniejszą aparaturę naukowo-badawczą - zakładał projekt.</p>
      <p>Agenci CBA najbardziej będą się interesowali zakupem za 32 mln zł wysokopolowego skanera rezonansu magnetycznego. Jest to jedyne urządzenie w Polsce i jedno z nielicznych w Europie. Pozwala na zaawansowane badania mózgu i obrazowanie innych obszarów anatomicznych w obrębie całego ciała. Indukcja pola magnetycznego w urządzeniu jest bardzo wysoka i wynosi 7 Tesli.</p>
      <p>Zgodnie z ustawą o CBA agenci mają trzy miesiące na zakończenie kontroli. W wyjątkowych przypadkach - za zgodą szefa Biura - może ona zostać przedłużona, jednak nie dłużej niż o sześć miesięcy.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>