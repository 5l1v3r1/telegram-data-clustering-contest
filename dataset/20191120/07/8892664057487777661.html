<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/a-viking-ukran-kapitanya-luxuslakast-berel-budapest-egyik-legdragabb-negyedeben/be65hmr"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T07:57:41+00:00"/>
    <meta property="og:title" content="Több százezer forintért bérel luxuslakást Budapest egyik legdrágább negyedében a Viking kapitánya"/>
    <meta property="og:description" content="Luxus körülmények között, Budapest egyik legdrágább negyedében várja bírósági ügyének lezárását a Viking Sigyn ukrán kapitánya, Jurij C."/>
  </head>
  <body>
    <article>
      <h1>Több százezer forintért bérel luxuslakást Budapest egyik legdrágább negyedében a Viking kapitánya</h1>
      <address><time datetime="2019-11-20T07:57:41+00:00">20 Nov 2019, 07:57</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Luxus körülmények között, Budapest egyik legdrágább negyedében várja bírósági ügyének lezárását a Viking Sigyn ukrán kapitánya, Jurij C.</b>
        </i>
      </p>
      <p>Ismét <a href="https://www.blikk.hu/aktualis/belfold/hableany-tragedia-szabadlabra-helyeztek-a-viking-kapitanyat/fs9hvvy">szabadlábra helyezték a Viking kapitányát,</a> miután lezárult a Hableány balesetének nyomozása, valamint egy újabb szakértő véleménye szerint, nem törölt adatokat saját telefonjáról. <b>A bíró az ukrán férfi bűnügyi felügyeletét rendelte el, ami azt jelenti, hogy a férfi nem hagyhatja el majd a kijelölt budapesti lakcímét,</b> <b>csak a Fővárosi Törvényszék engedélyével. </b>Ezt Jurij C. ügyvédje is megerősített.</p>
      <p>(<a href="https://www.blikk.hu/legfrissebb">A legfrissebb hírek itt</a>) </p>
      <p><a href="https://ripost.hu/politik/insider/havi-350-ezerert-berel-luxuslakast-a-viking-kapitanya-2167512/">A Ripost lapja kiderítette</a>, hogy Budapest elit részén, a Dunához, egy Michelin-csillagos étteremhez és a Parlamenthez közel, egy 72 négyzetméteres luxusapartmant bérelt ki, ahova elvonult hétfő délután a Viking hajóskapitánya.</p>
      <p>Az ötödik kerületi elegáns épületben, közös használatú belső terek is vannak, mint például egy üvegtetővel lefedett belsőudvar és egy tetőtéri kert. A lakók és bérlők biztonságáért, és hogy illetéktelenek ne léphessenek az ingatlan területébe, külön portaszolgálat a felelős.</p>
      <p>Mindennek a kiváltságnak azonban az ára is megvan, a lap feltételezése szerint<b> körülbelül havi 300-350 ezer forintért bérelheti a lakást az ukrán férfi. </b>Ami nem is annyira meglepő annak fényében, hogy a KSH nyári tájékoztatása szerint az V. kerületben a legdrágább a lakások bérlése, átlagosan 215 ezer forint.</p>
      <p>A környék adta lehetőségeket, Jurij C. ugyan a házi őrizete miatt nem használhatja ki, azonban úgy tudni felesége is csatlakozni fog hozzá, hogy ismét együtt tudjanak lenni.</p>
      <p>A 28 emberéletet követelő gondatlanságban elkövetett baleset okozása mellett, immár 35 rendbeli segítségnyújtás elmulasztása miatt is felelnie kell majd a tárgyaláson az ukrán hajóskapitánynak.</p>
    </article>
  </body>
</html>