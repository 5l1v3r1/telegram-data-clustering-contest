<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35252-g-nauseda-chaotiska-j-narkeviciaus-veikla-vertinu-neigiamai"/>
    <meta property="og:site_name" content="budas.lt"/>
    <meta property="article:published_time" content="2019-11-20T07:06:42+00:00"/>
    <meta property="og:title" content="G. Nausėda: chaotišką J. Narkevičiaus veiklą vertinu neigiamai"/>
    <meta property="og:description" content="Prezidentas Gitanas Nausėda sako neigiamai vertinantis susisiekimo ministro Jaroslavo Narkevičiaus veiklą ir besitikįs principingo premjero Sauliaus Skvernelio įvertinimo."/>
  </head>
  <body>
    <article>
      <h1>G. Nausėda: chaotišką J. Narkevičiaus veiklą vertinu neigiamai</h1>
      <address><time datetime="2019-11-20T07:06:42+00:00">20 Nov 2019, 07:06</time> by <a rel="author">Jūratė Damulytė</a></address>
      <figure>
        <img src="http://budas.lt/images/lapkritis/narkevic.jpg"/>
      </figure>
      <p>Prezidentas Gitanas Nausėda sako neigiamai vertinantis susisiekimo ministro Jaroslavo Narkevičiaus veiklą ir besitikįs principingo premjero Sauliaus Skvernelio įvertinimo.</p>
      <p>„Vertinu neigiamai. Manau, ministras tikrai pradėjo savo veiklą chaotiškai“, – interviu LRT televizijai antradienį sakė G. Nausėda.</p>
      <p>Šalies vadovas sakė didžiausių priekaištų šioje Vyriausybėje turįs būtent susisiekimo ministrui.</p>
      <p>„Labai noriu tikėtis, kad jis artimiausioje ateityje sugebės suvaldyti situaciją, nes priešingu atveju sprendimai turi būti labai adekvatūs“, – kalbėjo G. Nausėda.</p>
      <p>Jis kritikavo J. Narkevičiaus sprendimą keisti Lietuvos pašto valdybą, gerai neapgalvojus ir nenumačius pasekmių, įsivėlus į konfliktą su Lietuvos pašto vadovybe, o naują šios valstybės įmonės valdybą suformuoti tokiomis aplinkybėmis gali būti sudėtinga.</p>
      <p>„Mano nuostata yra tokia: kol neišsprendėme chaoso šitoje srityje, šiukštu, nepradėkime dar kažko daryti ir kitose valdybose, kurios yra pavaldžios Susisiekimo ministerijai“, – sakė G. Nausėda.</p>
      <p>Anot jo, ministras J. Narkevičius turi gerai apgalvoti „kokia apskritai yra jo vizija, jeigu jis tokią apskritai turi“.</p>
      <p>„(...) nes čia sukelti dar daugiau problemų lygioje vietoje tikrai nesudėtinga, bet po to bus labai sudėtinga jas išspręsti. Tai apie tai šiandien taip pat kalbėjomės su premjeru, ir tikiuosi principingo premjero įvertinimo“, – svarstė šalies vadovas.</p>
      <p>Vyriausioji tarnybinės etikos komisija trečiadienį įvertins viešai skelbiamą informaciją dėl ministro J. Narkevičiaus veiksmų ir spręs, ar imtis tyrimo.</p>
      <p>Portalas delfi.lt skelbė, kad J. Narkevičius kartu su Lietuvos verslo konfederacijos vadovu Valdu Sutkumi ir Klaipėdos uosto atstovais spalio pradžioje pietavo Minske, o už pietus mokėjo Klaipėdos uosto vadovai. „Lietuvos geležinkeliai“ patvirtino mokėję už dar vienus, ministro bei trijų ministerijos atstovų pietus Minske.</p>
      <p>15min.lt rašė, kad už ministro vakarienę Abu Dabyje apmokėjo Lietuvos automobilių kelių direkcija, o Lietuvos paštas 2018 metų pavasarį mokėjo ne tik už tuometinio Seimo nario J. Narkevičiaus, bet ir už jos dukros, tuometinės Trakų rajono savivaldybės administracijos direktoriaus pavaduotojos Karolinos Narkevič pietus.</p>
      <p>Didelio dėmesio taip pat sulaukė ministro sprendimas atleisti Lietuvos pašto valdybą ir skirti lėšų jo rinkimų apygardos keliams.</p>
      <p>Pats J. Narkevičius teigia gražinęs pinigus ministerijos valdomoms valstybės įmonėms ir teigia pavedęs peržiūrėti ministerijos reprezentacinių išlaidų tvarką.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>