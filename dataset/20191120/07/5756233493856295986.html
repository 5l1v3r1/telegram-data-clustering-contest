<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622431/%D8%B3%D8%AA%D8%A7%D8%B1%D9%87-%D8%AC%D8%AF%DB%8C%D8%AF-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="ستاره جدید دموکرات‌ها+عکس"/>
    <meta property="og:description" content="رقابت بین دموکرات‌ها،پیچیده‌تر شده است. حالا در آیووا یک پیشتاز جدید پیدا شده و او کسی نیست جز پیت بوتیجج، شهردار بند جنوبی از ایالت ایندیانا. او در حالی در این ایالت نفر اول در نظرسنجی‌ها شده که آیووا تا چند ماه بعد پذیرای اولین انتخابات مقدماتی در بین دموکرات‌ها است."/>
  </head>
  <body>
    <article>
      <h1>ستاره جدید دموکرات‌ها+عکس</h1>
      <address>
        <time datetime="2019-11-20T07:00:00+00:00">20 Nov 2019, 07:00</time>
      </address>
      <p>
        <i>رقابت بین دموکرات‌ها،پیچیده‌تر شده است. حالا در آیووا یک پیشتاز جدید پیدا شده و او کسی نیست جز پیت بوتیجج، شهردار بند جنوبی از ایالت ایندیانا. او در حالی در این ایالت نفر اول در نظرسنجی‌ها شده که آیووا تا چند ماه بعد پذیرای اولین انتخابات مقدماتی در بین دموکرات‌ها است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک پیشتاز تازه برای دموکرات‌ها پیدا شده است. رقابت بین دموکرات‌ها، در شرایطی که زمان انتخابات مقدماتی نزدیک می‌شود، پیچیده‌تر شده است.</p>
      <p>به گزارش سی‌ان‌ان، حالا در آیووا یک پیشتاز جدید پیدا شده و او کسی نیست جز پیت بوتیجج، شهردار بند جنوبی از ایالت ایندیانا. او در حالی در این ایالت نفر اول در نظرسنجی‌ها شده که آیووا تا چند ماه بعد پذیرای اولین انتخابات مقدماتی در بین دموکرات‌ها است. بر اساس نظرسنجی سی‌ان‌ان و دس-موینس رجیستر، وی با ۲۵ درصد آرا با اختلاف چشمگیر نسبت به نفر دوم این حزب، در صدر نظرسنجی نشست. او توانست در این ایالت با یک جهش خیره‌کننده و با ۱۶ درصد رای بیشتر نسبت به نظرسنجی پیشین همین دو سازمان که در ماه سپتامبر صورت گرفته بود، به صدر افراد حاضر در رقابت‌های انتخاباتی در این ایالت صعود کند. پشت سر بوتیجج، یک رقابت تنگاتنگ بین سه نفر بعدی وجود دارد: الیزابت وارن با ۱۶درصد و جو بایدن و برنی سندرز با ۱۵ درصد در رده‌های بعدی قرار گرفته‌اند. بیشترین سقوط در بین نامزدها اما مربوط به الیزابت وارن است که با ۶ درصد رای کمتر نسبت به نظرسنجی ماه سپتامبر به رده دوم سقوط کرده است. باقی کسانی هم که در این نظرسنجی حضور داشتند نتوانستند میزان آرای خود را دو رقمی کنند و ایمی کلوبوچر با ۶ درصد آرا در رده پنجم قرار دارد. بوتیجج اما توانسته در برهه سرمایه‌گذاری پولی و زمانی در آیووا رشد خیره‌کننده‌ای در نظرسنجی داشته باشد. بوتیجج در چند ماه گذشته توانسته یک پیروزی بزرگ در زمین آیووا برای خود رقم بزند. او با یک کمپین قوی و جلب نظر مردم توانسته است جایگاه خود را به شدت بهبود ببخشد. حضور قوی او اما با سخنرانی‌اش در ماه دسامبر در این ایالت همراه خواهد شد و این امر می‌تواند شانس بیشتری را در آستانه انتخابات فوریه در این ایالت به وی هدیه کند.</p>
      <figure>
        <img src="https://aftabnews.ir/files/fa/news/1398/8/29/361369_723.jpg"/>
      </figure>
      <p>نظرسنجی‌ها نشان می‌دهد از نظر دموگرافیک، جایگاه وی در نزد افراد مختلف مستحکم شده است. او تقریبا یک دموکرات خودساخته است و همچون یک سیاستمدار مستقل عمل می‌کند. نظرسنجی سی‌ان‌ان از بین کسانی صورت گرفته است که ۶۳ درصد آنها گفته‌اند قطعا در انتخابات مقدماتی دموکرات‌ها حضور پیدا می‌کنند و ۳۷ درصد نیز گفته‌اند احتمالا در این انتخابات شرکت خواهند کرد. در این نظرسنجی ۲۵ درصد گفته‌اند که نفر اول مدنظر آنها پیت بوتیجج است و ۱۴ درصد هم وی را گزینه دوم خود انتخاب کرده‌اند. این رقم برای جو بایدن که به‌طور تلویحی حمایت باراک اوباما را هم دارد، به ترتیب ۱۵ و ۱۳درصد است. برای برنی سندرز هم آرایی مشابه جو بایدن به دست آمده است. اما در این بخش از نظرسنجی اوضاع الیزابت وارن پس از پیت بوتیجج نسبت به سایر رقبا بهتر است. در این نظرسنجی ۱۶ درصد گفته‌اند که انتخاب اول آنها وارن است و ۲۰ درصد هم گفته‌اند که وی گزینه دوم آنها است.</p>
      <p>در تفکیک آرا از نظر گرایش و مشی سیاسی نیز ۷ درصد «بسیار لیبرال» گفته‌اند که به پیت بوتیجج رای خواهند داد. ۶۳ درصد هم که گرایش به «راست» دارند، گزینه نخست خود را بوتیجج انتخاب کرده‌اند و ۱۳ درصد خیلی محافظه‌کار هم گفته‌اند بوتیجج نفر اول آنها برای انتخاب است. این رقم برای کسانی که در رده افراد «نامطمئن از گرایش خود هستند» به ۱۷ درصد برای بوتیجج می‌رسد. ارقام اما برای جو بایدن متفاوت است و «بسیار محافظه‌کاران» نظر مساعدی در مورد جو بایدن دارند. در این نظرسنجی ۷ درصد از «بسیار لیبرال»ها گفته‌اند بایدن انتخاب نخست آنها است. ۵۵ درصد از افرادی که گرایش به «راست» دارند، گفته‌اند به بایدن رای می‌دهند اما ۲۸ درصد از افراد بسیار محافظه کار انتخاب اول خود را جو بایدن انتخاب کرده‌اند. رقم افراد نامطمئن برای جو بایدن هم به ۱۱ درصد در این نظرسنجی رسیده است. با این حال در میان لیبرال‌ها، برنی سندرز همچنان محبوب است. ۳۴ درصد از بسیار لیبرال‌ها گفته‌اند برنی سندرز انتخاب نخست آنها است. وارن نیز نسبت به دو نامزد اصلی دیگر یعنی بوتیجج و بایدن در میان لیبرال‌ها جایگاه بهتری دارد. او پس از برنی سندرز با رای ۳۲ درصدی خیلی لیبرال‌ها در جایگاه دوم در این بخش از نظرسنجی قرار گرفته است.</p>
      <p>سندرز همچنین در میان جوان‌ها طرفداران بیشتری دارد. ۲۷ درصد از کسانی که زیر ۳۵ سال دارند گفته‌اند انتخاب نخستین آنها برنی سندرز، سناتور ورمونت است. پس از او بوتیجج با ۲۰، وارن با ۱۸ و بایدن با ۹ درصد در این بخش در رده‌های بعدی قرار گرفته‌اند. در میان افراد بالای ۶۵ سال اما اوضاع بایدن و بوتیجج بهتر است. در این نظرسنجی بوتیجج با ۲۸ و بایدن با ۲۷ درصد آرا، محبوب افراد بالای ۶۵ سال شده‌اند.</p>
      <figure>
        <img src="https://aftabnews.ir/files/fa/news/1398/8/29/361370_302.jpg"/>
      </figure>
      <p>همچنین در بخشی از این نظرسنجی از اطمینان به پیروزی افراد حاضر در انتخابات سوال شده است. در این بخش از نظرسنجی اوضاع بایدن بهتر از باقی رقبا است. کسانی که مطمئن هستند جو بایدن پیروز انتخابات در رقابت با ترامپ است به ۲۵ درصد می‌رسد. کسانی که تقریبا مطمئن هستند بایدن به پیروزی می‌رسد به ۲۷ درصد می‌رسد. اما افرادی که چندان مطمئن نیستند هم به ۲۷ درصد می‌رسند. آنهایی هم که اطمینان دارند بایدن بازنده قطعی است به ۲۱ درصد می‌رسند. اما برای پیت بوتیجج، کسانی که بسیار مطمئن هستند وی پیروز از رقابت با ترامپ بیرون می‌آید به ۱۶ درصد می‌رسند. کسانی که تقریبا مطمئن هستند بوتیجج به پیروزی می‌رسد به ۳۰ درصد می‌رسند. اما افرادی که چندان مطمئن نیستند به ۲۴ درصد می‌رسند. همچنین ۱۹ درصد گفته‌اند بوتیجج در رقابت با ترامپ بازنده است. در این بخش از نظرسنجی برنی سندرز و الیزابت وارن در رده‌های بعدی قرار گرفته‌اند. برای برنی سندرز ۱۷ درصد گفته‌اند که مطمئن هستند برنی سندرز پیروز رقابت با ترامپ است. ۲۳ درصد هم احتمال داده‌اند که وی پیروز خواهد شد. ۲۲ درصد هم گفته‌اند چندان از پیروزی برنی سندرز اطمینان ندارند. ۳۱ درصد هم گفته‌اند برنی سندرز بازنده محض در رقابت با ترامپ است. برای وارن نیز ارقام از این قرار است: کسانی که مطمئن به پیروزی وارن هستند به ۱۵ درصد می‌رسند. آنهایی که تقریبا مطمئن به پیروزی وارن هستند به ۳۱ درصد می‌رسند. آنهایی هم که چندان مطمئن نیستند به ۲۲ درصد می‌رسند. ۲۴ درصد هم گفته‌اند برنی سندرز در رقابت با ترامپ بازنده است.نقطه قوت بایدن اما هنوز در گزینه «قابل انتخاب‌ترین» فرد است. او نسبت به چهار نامزد اصلی دیگر از وضعیت بهتری در این بخش برخوردار است. ۵۲ درصد از کسانی که گفته‌اند در انتخابات مقدماتی شرکت می‌کنند، بایدن را به‌عنوان «قابل انتخاب‌ترین چهره» برگزیده‌اند. ۴۳ درصد اما رای منفی به بایدن در این گزینه داده‌اند.با این حال نظرسنجی سی‌ان‌ان، اول نوامبر شیرینی برای بوتیجج رقم زده است. او حالا یک رقیب از جبهه میانه‌رو برای بایدن مطرح کرده است. این در حالی است که بایدن خود را نماینده دموکرات‌های میانه می‌داند.</p>
      <figure>
        <img src="https://aftabnews.ir/files/fa/news/1398/8/29/361368_568.jpg"/>
      </figure>
    </article>
  </body>
</html>