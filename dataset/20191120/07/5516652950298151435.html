<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426168/ta-dwdekanhsa-phgh-empneyshs-gia-thn-pshfiakh-metarrythmish-ths-aade-dhlwse-xthes-apo-th-rodo-o-dioikhths-ths-giwrgos-pitsilhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T07:57:37+00:00"/>
    <meta property="og:title" content="Τα Δωδεκάνησα πηγή έμπνευσης για την ψηφιακή μεταρρύθμιση της ΑΑΔΕ, δήλωσε χθες από τη Ρόδο ο Διοικητής της, Γιώργος Πιτσιλής"/>
    <meta property="og:description" content="Στα Δωδεκάνησα γεννήθηκε η ιδέα για την ψηφιακή μεταρρύθμιση με τα ηλεκτρονικά βιβλία, όπως δήλωσε χθες, από τη Ρόδο, ο Διοικητής της Ανεξάρτητης Αρχής Δημοσίων Εσόδων κ. Γιώργος Πιτσιλής."/>
  </head>
  <body>
    <article>
      <h1>Τα Δωδεκάνησα πηγή έμπνευσης για την ψηφιακή μεταρρύθμιση της ΑΑΔΕ, δήλωσε χθες από τη Ρόδο ο Διοικητής της, Γιώργος Πιτσιλής</h1>
      <address>
        <time datetime="2019-11-20T07:57:37+00:00">20 Nov 2019, 07:57</time>
      </address>
      <p>
        <b>Στα Δωδεκάνησα γεννήθηκε η ιδέα για την ψηφιακή μεταρρύθμιση με τα ηλεκτρονικά βιβλία, όπως δήλωσε χθες, από τη Ρόδο, ο Διοικητής της Ανεξάρτητης Αρχής Δημοσίων Εσόδων κ. Γιώργος Πιτσιλής.</b>
      </p>
      <p>Ο κ. Πιτσιλής, βρέθηκε εδώ αποδεχόμενος την πρόσκληση του Προέδρου του Οικονομικού Επιμελητηρίου Δωδεκανήσου, κ. Κώστα Ζωγραφίδη για να παραστεί στην ενημερωτική εκδήλωση με θέμα «Φορολογική επικαιρότητα και τήρηση ηλεκτρονικών βιβλίων» που έλαβε χώρα χθες το βράδυ στην αίθουσα συνεδριάσεων του Επιμελητηρίου Δωδεκανήσου η οποία ήταν ασφυκτικά γεμάτη.</p>
      <figure>
        <img src="https://www.rodiaki.gr/medias/2019/11/20/428a8cff73e03cc40c9fd59c5a27543f.jpg"/>
      </figure>
      <p>Στην εκδήλωση, εκτός από τη Διοίκηση του Οικονομικού Επιμελητηρίου, παρέστησαν ο Δήμαρχος Ρόδου κ. Αντώνης Καμπουράκης, ο Πρόεδρος του ΕΒΕΔ κ. Γιάννης Πάππου, ο Αντιδήμαρχος Οικονομικών κ. Τηλέμαχος Καμπούρης, όπως και άλλα στελέχη της Δημοτικής Αρχής, ο Πρόεδρος των εφοριακών υπαλλήλων κ. Στεφανάκος, στελέχη της εφορίας, αρκετοί λογιστές, επιχειρηματίες κ.α.</p>
      <figure>
        <img src="https://www.rodiaki.gr/medias/2019/11/20/e481506b5c32749980cfeca373ff8468.jpg"/>
      </figure>
      <p>Στον χαιρετισμό που απηύθυνε ο κ. Ζωγραφίδης, μεταξύ άλλων, τόνισε ότι η περιοχή μας συνεισφέρει στα κρατικά ταμεία ένα σημαντικό ποσό, αλλά για να διατηρηθεί εκείνο που ζητάμε είναι μόνο ένα πράγμα, η επαναφορά των μειωμένων συντελεστών ΦΠΑ και ζήτησε τη συμπαράστασή του κ. Πιτσιλή. Επίσης, τον συνεχάρη για το αξιόλογο προσωπικό που έχουν στις υπηρεσίες τους στην περιοχή μας.</p>
      <figure>
        <img src="https://www.rodiaki.gr/medias/2019/11/20/4e5e0bd0d94462e74565f6b214282165.jpg"/>
      </figure>
      <p>Ο κ. Καμπουράκης είπε προς τον Διοικητή της ΑΑΔΕ ότι υπερηφανευόμαστε ότι η περιοχή μας προσφέρει μεγάλο κομμάτι του εθνικού ΑΕΠ και τον κάλεσε να ανταποκριθεί στο πάγιο αίτημά μας και να πει το ποσοστό του εισπραχθέντος ποσού του ΑΕΠ που η περιοχή μας προσφέρει στην εθνική οικονομία.</p>
      <p>Ο κ. Πάππου καλωσόρισε το κλιμάκιο της ΑΑΔΕ και είπε πόσο χρειαζόμαστε αυτές τις δράσεις.</p>
      <p>Στον χαιρετισμό του, ο κ. Πιτσιλής ανέφερε ότι ήρθαν να μιλήσουν για τον σχεδιασμό τους σε σχέση με τον ψηφιακό μετασχηματισμό των σχέσεων των επιχειρήσεων με το Δημόσιο. Πρόκειται, είπε, για μία πολύ μεγάλη αλλαγή που θα ωφελήσει όλους μας.</p>
      <figure>
        <img src="https://www.rodiaki.gr/medias/2019/11/20/afb49f60e892b09551a3c41cb2976897.jpg"/>
      </figure>
      <p>«Η Ρόδος και τα Δωδεκάνησα είναι πηγή έμπνευσης για εμάς για πάρα πολλά, όπως η εξυπηρέτηση του πολίτη», ανέφερε στη συνέχεια ο Διοικητής της ΑΑΔΕ. Μάλιστα, έκανε γνωστό ότι με το πρόγραμμα επισκέψεων στα μικρά νησιά που πραγματοποίησαν τον Οκτώβριο και το Νοέμβριο για να ακούσουν τα προβλήματα, η ιδέα γεννήθηκε στα Δωδεκάνησα και συγκεκριμένα στη Σύμη όπου είδε με τα μάτια του ότι οι αποστάσεις αυτές γίνονται πολύ μεγάλες το χειμώνα και σκέφθηκαν πως μπορούν να τις μηδενίσουν.</p>
      <figure>
        <img src="https://www.rodiaki.gr/medias/2019/11/20/fa0f366e36ada153026bb97813f63800.jpg"/>
      </figure>
      <p>Είπε, ακόμη, ότι ήρθαν εδώ κυρίως για να ακούσουν απορίες αναφορικά με τον σχεδιασμό τους για τα ηλεκτρονικά βιβλία. Όπως είπε, είναι μία πλατφόρμα πάνω στην οποία μπορούν να λειτουργήσουν τα άλλα δύο σκέλη της ψηφιακής μεταρρύθμισης: Η ηλεκτρονική τιμολόγηση και η διασύνδεση των φορολογικών μηχανισμών με τα συστήματά τους, δηλαδή με το taxis. Σκοπός της μεταρρύθμισης αυτής είναι να διευκολυνθούν οι επιχειρήσεις αλλά και οι φορολογικές αρχές, επεσήμανε ο κ. Πιτσιλής.</p>
      <figure>
        <img src="https://www.rodiaki.gr/medias/2019/11/20/b81b73feeee992bb93b23b5582052408.jpg"/>
      </figure>
      <figure>
        <img src="https://www.rodiaki.gr/medias/2019/11/20/51286111a4841f2ba17d212679a6188d.jpg"/>
      </figure>
      <figure>
        <img src="https://www.rodiaki.gr/medias/2019/11/20/e33796fc503a2e75e38736eefbf72e0c.jpg"/>
      </figure>
      <figure>
        <img src="https://www.rodiaki.gr/medias/2019/11/20/efb7d92593efc79587c1733b59685e67.jpg"/>
      </figure>
    </article>
  </body>
</html>