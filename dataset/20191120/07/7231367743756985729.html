<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/fondo-salva-stati-ecco-perche-e-una-grossa-fregatura-per-i-risparmiatori-italiani/"/>
    <meta property="og:site_name" content="InvestireOggi"/>
    <meta property="article:published_time" content="2019-11-20T07:23:43+00:00"/>
    <meta property="og:title" content="Fondo salva-stati, ecco perché è una grossa fregatura per i risparmiatori italiani"/>
    <meta property="og:description" content="La riforma del Meccanismo Europeo di Stabilità allarma persino Banca d'Italia e rappresenta una grande minaccia per il nostro debito pubblico e i risparmi in esso investiti. Ecco perché la politica a Roma si divide e il governo Conte è sotto attacco."/>
  </head>
  <body>
    <article>
      <h1>Fondo salva-stati, ecco perché è una grossa fregatura per i risparmiatori italiani</h1>
      <h2>La riforma del Meccanismo Europeo di Stabilità allarma persino Banca d'Italia e rappresenta una grande minaccia per il nostro debito pubblico e i risparmi in esso investiti. Ecco perché la politica a Roma si divide e il governo Conte è sotto attacco.</h2>
      <address><time datetime="2019-11-20T07:23:43+00:00">20 Nov 2019, 07:23</time> by <a rel="author" href="https://www.investireoggi.it/economia/author/guiseppetimpone/" target="_blank">Giuseppe Timpone</a></address>
      <p>La riforma del Meccanismo Europeo di Stabilità (MES), anche noto come Fondo salva-stati, divide profondamente la politica italiana e mette in allarme la Banca d’Italia, che nei giorni scorsi ha parlato tramite il suo governatore Ignazio Visco di “grossi rischi” per il nostro Paese.</p>
      <p>Di cosa si tratta? Il MES nasce come stabilizzazione del precedente fondo europeo Efsf, nato nel 2011 sull’emergenza dei salvataggi di Grecia, Irlanda e Portogallo. Il suo intento è stato, quindi, di dotare l’Unione Europea di risorse pronte e sufficienti per affrontare eventuali nuove criticità finanziarie in futuro.</p>
      <p>
        <a href="https://www.investireoggi.it/obbligazioni/btp-rischio-default-nullo-e-opportunita-per-i-risparmiatori-italiani-impauriti/">BTp, rischio default (nullo) e opportunità per i risparmiatori italiani impauriti</a>
      </p>
      <p>In questi mesi, è in corso una revisione della sua fisionomia. Anzitutto, nel caso di bisogno, potranno accedere alla sua assistenza finanziaria solamente gli stati che posseggano i seguenti tre requisiti: deficit sotto il 3% del pil, nessuna infrazione per deficit eccessivo in corso, rapporto debito/pil sotto il 60%. Così facendo, però, la stessa efficacia del MES verrebbe meno, visto che uno stato potrebbe chiedere aiuto solamente nel caso in cui già le sue condizioni finanziarie fossero sostanzialmente buone.</p>
      <h3>BTp a rischio ristrutturazione con riforma MES</h3>
      <p>Tuttavia, arriva la postilla, che sembra essere la classica pezza peggiore del buco: potranno accedere al MES anche gli stati che non rispettino i suddetti requisiti, purché accettino previamente la <b>ristrutturazione del debito pubblico</b>. Anzi – e qui si sfiora la pericolosa idiozia – il MES condurrà un’analisi preventiva sulla sostenibilità dei singoli debiti degli stati, così da offrire sin da subito un’idea di quali sarebbero eventualmente quelli soggetti a ristrutturazione. Proprio questi aspetti mettono in allarme Roma, che detiene il secondo più alto rapporto debito/pil d’Europa e che, stando alla riforma, non rientrerebbe teoricamente tra gli stati oggetto di un salvataggio, a patto di accettare la ristrutturazione.</p>
      <p>
        <a href="https://www.investireoggi.it/economia/debito-pubblico-ristrutturazione-possibile-con-le-cacs-ecco-cosa-rischia-linvestitore-in-btp/">Debito pubblico: ristrutturazione possibile con le CACs, ecco cosa rischia l’investitore in BTp</a>
      </p>
      <p>Secondo Bankitalia e parte consistente del mondo politico (le opposizioni e il Movimento 5 Stelle), così l’Italia rischia di subire una <b>crisi automatica dello spread</b>, in quanto nessun investitore comprerebbe più BTp agli attuali livelli di rendimento medio-bassi, dovendo scontare un rischio di ristrutturazione accresciuto proprio dalle condizioni del MES.</p>
      <p>In altre parole, nato per fronteggiare le crisi, il fondo arriverebbe a provocarle, segnalando ai mercati finanziari quali sarebbero i titoli del debito maggiormente a rischio ristrutturazione.</p>
      <p>E c’è da dire che il MES, ancor prima di una riforma in sé affatto semplice da varare, essendo necessario l’accordo di tutti i 19 stati membri dell’Eurozona, da anni viene considerato uno strumento inadeguato e persino paradossale per un membro come l’Italia. Il nostro Paese ha versato già oltre 14,3 miliardi di euro a titolo di capitale e su un totale di 125 miliardi di impegni. Sommando anche i versamenti al vecchio Efsf, arriviamo alla cifra di 58,2 miliardi. Eppure, nel caso di bisogno, non potremmo bussare alla porta dell’apparato che abbiamo finanziato profumatamente, se è vero che da anni l’amministratore delegato del MES, il tedesco Klaus Regling, sostiene che l’Italia sarebbe troppo grande da salvare, cioè che le risorse del fondo risulterebbero insufficienti.</p>
      <h3>MES inutile e pure dannoso per l’Italia</h3>
      <p>In sintesi, l’Italia finanzia sin dal 2011 i salvataggi di tutto il resto dell’Eurozona e contribuisce a stabilizzarne le condizioni finanziarie sui mercati, senza che questi stessi possano scontare un minore rischio sovrano per i BTp, in quanto consapevoli, per espressa dichiarazione del MES, dell’insufficienza delle sue risorse nel caso necessitassimo di assistenza. Poiché oltre il 70% dei BTp risulta in mano agli stessi investitori italiani, come sistema-Paese stiamo rischiando di subire l’imposizione di una ristrutturazione ordinata dall’alto per un verso e il deterioramento del sentiment di mercato per l’altro.</p>
      <p>Rassicura poco che il premier Giuseppe Conte abbia spiegato che l’Italia voterebbe la riforma solo se contenuta all’interno di un pacchetto, che includa tra l’altro l’unione bancaria. Non è accettabile, quale che fosse la contropartita, una riforma che abbia il senso di additare il debito pubblico italiano come insostenibile e che provochi, pertanto, un incremento della sfiducia verso i BTp, che insieme alla Grecia risultano già i titoli più bistrattati sul mercato europeo.</p>
      <p>La china che stiamo prendendo sul fronte della riforma appare molto pericolosa e fa il paio con la pretesa della Germania di imporre alle banche nell’area una valutazione non più “risk free” per i titoli pubblici detenuti e differenziata sulla base del rating. Un doppio fronte di attacco, che avrebbe come unico esito reale di fare esplodere i rendimenti sovrani italiani, portando l’intera Eurozona sull’orlo di un nuovo precipizio.</p>
      <p>
        <a href="https://www.investireoggi.it/obbligazioni/se-le-banche-italiane-dovranno-vendere-btp-sara-un-disastro/">Se le banche italiane dovranno vendere BTp sarà un disastro</a>
      </p>
      <p>
        <i>giuseppe.timpone@investireoggi.it </i>
      </p>
      <p> </p>
      <p> </p>
    </article>
  </body>
</html>