<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/591845/%E0%A6%8F%E0%A6%AE%E0%A6%A8-%E0%A6%89%E0%A6%A4%E0%A7%8D%E0%A6%A4%E0%A7%87%E0%A6%9C%E0%A6%A8%E0%A6%BE-%E0%A6%86%E0%A6%97%E0%A7%87-%E0%A6%A6%E0%A7%87%E0%A6%96%E0%A6%BF%E0%A6%A8%E0%A6%BF-%E0%A6%87%E0%A6%A1%E0%A7%87%E0%A6%A8%E0%A7%87%E0%A6%B0-%E0%A6%95%E0%A6%BF%E0%A6%89%E0%A6%B0%E0%A7%87%E0%A6%9F%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T07:13:00+00:00"/>
    <meta property="og:title" content="এমন উত্তেজনা আগে দেখিনি: ইডেনের কিউরেটর"/>
    <meta property="og:description" content="বাংলাদেশ-ভারত দুই দলই এখন পর্যন্ত দিবা-রাত্রির টেস্ট খেলেনি। গোলাপি বলের টেস্টের স্বাদ তারা পেতে চলেছে ২২ নভেম্বর। উপমহাদেশ বলে দুই দলের এই টেস্টকে ঘিরে বিরাজ করছে বাড়তি উত্তেজনা। যা অতিক্রম করে ফেলেছে ভারত-পাকিস্তানের উত্তেজনাপূর্ণ দ্বৈরথকেও! ইডেন গার্ডেনসের কিউরেটর সুজন মুখার্জি টের..."/>
  </head>
  <body>
    <article>
      <h1>এমন উত্তেজনা আগে দেখিনি: ইডেনের কিউরেটর</h1>
      <address><time datetime="2019-11-20T07:13:00+00:00">20 Nov 2019, 07:13</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/20/c3e4e97684835ec517f5c67cb4f4ddd3-5dd4e7e163f05.jpg"/>
        <figcaption>ইডেনের কিউরেটর সুজন মুখার্জি।</figcaption>
      </figure>
      <p>
        <b>বাংলাদেশ-ভারত দুই দলই এখন পর্যন্ত দিবা-রাত্রির টেস্ট খেলেনি। গোলাপি বলের টেস্টের স্বাদ তারা পেতে চলেছে ২২ নভেম্বর। উপমহাদেশ বলে দুই দলের এই টেস্টকে ঘিরে বিরাজ করছে বাড়তি উত্তেজনা। যা অতিক্রম করে ফেলেছে ভারত-পাকিস্তানের উত্তেজনাপূর্ণ দ্বৈরথকেও! ইডেন গার্ডেনসের কিউরেটর সুজন মুখার্জি টের পাচ্ছেন সেই উত্তেজনা।</b>
      </p>
      <p>বুধবার সুজন মুখার্জী সংবাদ মাধ্যমকে বলেন, ‘এমন উত্তেজনা আমি এর আগে দেখিনি। পাকিস্তান ও ভারতের ম্যাচ নিয়ে দর্শকদের আগ্রহ থাকে। এখন সেই সব আগ্রহকে ছাড়িয়ে গেছে এই টেস্ট।’</p>
      <p>সুজন মুখার্জী জানালেন, টেস্টকে ঘিরে দর্শকদের তুমুল আগ্রহের কথা, ‘টেস্টের টিকিট না পেয়ে দশর্করা হাহাকার করছে। ২০১৬ সালের টি-টোয়েন্টি বিশ্বকাপে ভারত-পাকিন্তান ম্যাচ নিয়ে কিছুটা উন্মাদনা ছিল। তাও এবারের মতো নয়। ইডেনে আমি তিন বছর ধরে কিউরেটরের দায়িত্বে আছি। আমি এতো উত্তেজনা দেখিনি।’</p>
      <p>ইডেনের এই কিউরেটর আরও জানালেন গুণীজনদের আগমনে এখন কলকাতায় বিরাজ করছে বাড়তি রোমাঞ্চ, ‘এই ম্যাচ ঘিরে কলকাতার মুখ্যমন্ত্রী ও বাংলাদেশের প্রধানমন্ত্রীসহ বহু তারকারা মাঠে থাকবে। সব মিলিয়ে তাই বাড়তি রোমাঞ্চ কাজ করছে’</p>
      <p>দ্বিতীয় টেস্টের উইকেটটি কেমন হবে? এমন প্রশ্নে সুজন মুখার্জী জানালেন,‘শেষ তিন বছরে যেমন ছিল তেমন চরিত্রই থাকবে। আইপিএলে যেমন দেখা গেছে এর ব্যতিক্রম হবে না।’</p>
      <p> </p>
      <footer>/আরআই/এফআইআর/</footer>
    </article>
  </body>
</html>