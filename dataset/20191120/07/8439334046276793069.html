<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/xekinisan-oi-elegchoi-gia-to-kapnisma-kai-sto-rethumno-para-tin-ellipi-stelechosi-tis-dieuthunsis-dimosias-ygeias.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T07:29:00+00:00"/>
    <meta property="og:title" content="Ξεκίνησαν οι έλεγχοι για το κάπνισμα και στο Ρέθυμνο παρά την ελλιπή στελέχωση της Διεύθυνσης Δημόσιας Υγείας"/>
  </head>
  <body>
    <article>
      <h1>Ξεκίνησαν οι έλεγχοι για το κάπνισμα και στο Ρέθυμνο παρά την ελλιπή στελέχωση της Διεύθυνσης Δημόσιας Υγείας</h1>
      <address>
        <time datetime="2019-11-20T07:29:00+00:00">20 Nov 2019, 07:29</time>
      </address>
      <p>Ξεκίνησαν οι έλεγχοι στο Ρέθυμνο με την Διεύθυνση Πρόνοιας να διαθέτει μόλις τρεις επόπτες δημόσιας υγείας και ως εκ τούτου να μην μπορεί να κάνει ελέγχους τις απογευματινές και βραδινές ώρες. Πάντως, όπως ανέφερε στην Κ.Ε. η διευθύντρια της υπηρεσίας <b>Μαρία Καββάλου, </b>μέχρι στιγμής έγιναν έλεγχοι σε δημόσιες υπηρεσίες, ξεκινώντας από το νοσοκομείο, όπου δεν διαπιστώθηκαν παραβάσεις ή παρατυπίες.</p>
      <p>Φυσικά, παίζει ρόλο και το γεγονός ότι όταν μπαίνει σε μία δημόσια υπηρεσία ο ελεγκτικός μηχανισμός, ταυτόχρονα ενεργοποιείται και ο … μηχανισμός της ειδοποίησης και τα τασάκια, έστω και τα αυτοσχέδια, μαζεύονται εν ριπή οφθαλμού.</p>
      <p>Σε καφετέριες, ταβέρνες και άλλους χώρους υγειονομικού ενδιαφέροντος οι επόπτες δημόσιας υγείας δεν έχουν βγει ακόμα, καθώς παράλληλα υπάρχουν και πολλές άλλες αρμοδιότητες που πρέπει να φέρουν σε πέρας στο πλαίσιο των καθηκόντων τους και ο αριθμός τους, τρεις, δεν επιτρέπει να επικεντρωθούν μόνο στο κάπνισμα.</p>
      <p>Στο μεταξύ, ανακοίνωση της Εθνικής Αρχής Διαφάνειας κάνει λόγο για ελέγχους και στο Ρέθυμνο, με τη συνδρομή και της αστυνομίας.  </p>
      <p>Οι έλεγχοι, σύμφωνα με σχετική ανακοίνωση, διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε παιδότοπους, καφενεία, καφετέριες, μπαρ, κέντρα διασκέδασης και καταστήματα εστίασης. Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <p>Επισκόπηση ευρημάτων ελέγχων που διενεργήθηκαν στις παραπάνω οκτώ πόλεις 08-14.11.2019:</p>
      <ol>
        <li>Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1650 θαμώνων</li>
        <li>Στο 72% των περιπτώσεων δεν βρέθηκαν καπνίζοντες στους εσωτερικούς χώρους</li>
        <li>Στο 45% των περιπτώσεων οι υποδειχθέντες ως εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό (άρθρο 16 του Ν.4633/19) καθώς ήταν στεγασμένοι και περίκλειστοι.</li>
        <li>Στο 55% των περιπτώσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</li>
        <li>Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.</li>
        <li>Σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</li>
      </ol>
      <p>Σύμφωνα με την Εθνική Αρχή Διαφάνειας, τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεών τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις. Σημειώνεται επίσης ότι η πλειοψηφία των ελεγχόμενων επέδειξαν καλή διάθεση και συνεργασία κατά τη διάρκεια του ελέγχου.</p>
    </article>
  </body>
</html>