<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821657-razumkov-poasniv-comu-pisov-iz-partii-regioniv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T07:56:00+00:00"/>
    <meta property="og:title" content="Разумков пояснив, чому пішов із Партії регіонів"/>
    <meta property="og:description" content="Голова Верховної Ради Дмитро Разумков розповів, що вийшов із Партії регіонів у 2010 році через розчарування в процесах, які почали відбуватися в політичній силі."/>
  </head>
  <body>
    <article>
      <h1>Разумков пояснив, чому пішов із Партії регіонів</h1>
      <h2>Голова Верховної Ради Дмитро Разумков розповів, що вийшов із Партії регіонів у 2010 році через розчарування в процесах, які почали відбуватися в політичній силі.</h2>
      <address>
        <time datetime="2019-11-20T07:56:00+00:00">20 Nov 2019, 07:56</time>
      </address>
      <p>Про це спікер сказав <a href="https://www.pravda.com.ua/articles/2019/11/20/7232452/">в інтерв'ю “Українській правді”</a>.</p>
      <p>“Я один раз брав участь у (місцевих – ред.) виборах. Але був членом Партії регіонів... У 2010 році вийшов із Партії регіонів. У мене було розчарування в тих процесах, які почали відбуватися. Тобто задекларована позиція і те, що відбувалося з командою, яка докладала зусилля в ті часи, коли Партія регіонів… Зараз не про Януковича, а про Партію регіонів, яка пройшла усі вибори. Багато з них було в опозиції, а після цього вони стали непотрібні та були викинуті на смітник”, – зазначив політик.</p>
      <p>При цьому <a href="https://www.ukrinform.ua/tag-razumkov">Разумков</a> підкреслив, що в Партії регіонів були “достойні люди, були фахівці, які чомусь в один момент стали непотрібні після того, як політична сила прийшла до влади”.</p>
      <p>“Це неправильно, це призводить до катастрофічних процесів як внутрішніх, так і зовнішніх. І це призвело до, мабуть, тих результатів, які ми побачили”, – зауважив Голова ВР.</p>
      <p>На запитання, чи підтримував він політику колишнього президента Віктора Януковича, Разумков відповів, що до 2010 року – так.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821631-razumkov-kaze-so-iz-zelenskim-jogo-poznajomiv-bakanov.html">Разумков каже, що із Зеленським його познайомив Баканов</a>
      </blockquote>
      <p>“Якщо я був у Партії регіонів, то, звісно, підтримував, тому що було багато ідей, багато людей у цій політичній силі, які заслуговували на повагу... Януковича я перестав підтримувати як політика, коли вийшов із Партії регіонів. Якщо б я підтримував, то я би залишився в тій політичній силі”, – сказав він.</p>
      <p>Свою підтримку Партії регіонів політик обґрунтував тим, що “на той час, мабуть, зіграло ключову роль не хто більше подобався, а внутрішній протест”.</p>
      <p>“Тому що в Києві ти або підтримував Ющенка, або ти був, кажучи російською мовою, "ізгоєм"”, – уточнив він.</p>
      <p>Водночас Голова ВР спростував поширювану у ЗМІ інформацію про своє членство у молодіжному крилі Партії регіонів.</p>
      <p>“Я не був, це фейк. Доповідаю: я був у Партії регіонів, але не був у молодіжному крилі Партії регіонів Звідки це взялося, я не розумію, насправді”, – пояснив Разумков.</p>
      <p>Окрім того, він додав, що підтримував Євромайдан “особливо після того, як стали відбуватися речі, яких не повинно бути в європейській державі”.</p>
    </article>
  </body>
</html>