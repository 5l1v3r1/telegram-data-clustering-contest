<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/digi-mobil-merge-inainte-cu-testele-cu-5g-in-ungaria-chiar-daca-operatorul-a-fost-respins-de-la-licitatia-de-spectru-radio-de-arbitrul-telecom-din-budapesta-18597720"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T07:36:47+00:00"/>
    <meta property="og:title" content="Digi Mobil merge înainte cu testele cu 5G în Ungaria, chiar dacă operatorul a fost respins de la licitaţia de spectru radio de arbitrul telecom din Budapesta"/>
    <meta property="og:description" content="Grupul Digi, controlat de miliardarul Zoltan Teszari din Oradea, a pus în funcţiune luni, 18 noiembrie 2019, prima staţie de bază 5G live a operatorului, la sediul său din Budapesta."/>
  </head>
  <body>
    <article>
      <h1>Digi Mobil merge înainte cu testele cu 5G în Ungaria, chiar dacă operatorul a fost respins de la licitaţia de spectru radio de arbitrul telecom din Budapesta</h1>
      <address><time datetime="2019-11-20T07:36:47+00:00">20 Nov 2019, 07:36</time> by <a rel="author" href="https://www.zf.ro/autor/adrian-seceleanu" target="_blank">Adrian Seceleanu</a></address>
      <p>Grupul Digi, controlat de miliardarul Zoltan Teszari din Oradea, a pus în funcţiune luni, 18 noiembrie 2019, prima staţie de bază 5G live a operatorului, la sediul său din Budapesta.</p>
      <p>”În ultima perioadă, am organizat şi desfăşurat mai multe teste de laborator pentru viitoarea noastră reţea 5G în Ungaria. Ieri, echipa de proiect a derulat cu succes primul test în regim de funcţionare reală a staţiei de bază instalate în sediul central DIGI din Budapesta. Este un moment important în evoluţia companiei noastre, ţinând cont de faptul că intrarea noastră pe segmentul serviciilor de telefonie mobilă, prin reţea proprie, s-a produs în urmă cu aproape şase luni”, a declarat Dragoş Spătaru, Director General DIGI Kft. şi Invitel.</p>
      <p>Testele au fost realizate chiar dacă operatorul a fost respins de la licitaţia de spectru radio dedicat acestei tehnologii de către autoritatea de reglementare.</p>
      <p>„Prima staţie de bază emite în spectrul propriu, deja deţinut în banda 3.400 Mhz, utilizează 20 MHz de spectru şi a fost implementată împreună cu partenerul Ericsson. Practic, din acest moment, orice client DIGI care deţine un terminal compatibil 5G poate testa capabilităţile acestui serviciu, în proximitatea sediului central al companiei.<br/>Pe parcursul următoarelor luni, operatorul va testa tehnologia pe diferite staţii de bază din reţea, iar ulterior, în funcţie de rezultatele testelor şi de evoluţia alocărilor de spectru, se vor stabili detaliile de implementare”, conform companiei.</p>
      <p>Ungaria este cea de-a doua piaţă unde DIGI a început dezvoltarea unei reţele proprii 5G. În iunie, operatorul a demarat dezvoltarea reţelei Digi Mobil 5G Smart în România şi staţii de emisie sunt deja funcţionale live în capitala Bucureşti şi în cateva oraşe din ţară. „Proiectul a fost demarat prin colaborarea cu trei furnizori de importanţi - Ericsson, Nokia şi Huawei - pentru implementarea tehnologiei 5G în reţeaua din România. Operatorul a inclus în oferta sa comercială atât servicii de comunicaţii mobile prin reţeaua 5G, care pot fi accesate de orice abonat Digi Mobil din România fără costuri suplimentare, cât şi două terminale compatibile – Xiaomi Mi Mix 3 5G şi Huawei Mate 20x 5G”, conform companiei.</p>
    </article>
  </body>
</html>