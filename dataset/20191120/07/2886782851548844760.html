<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/a-hableany-nem-valtoztatott-semmin"/>
    <meta property="og:site_name" content="euronews"/>
    <meta property="article:published_time" content="2019-11-20T07:00:59+00:00"/>
    <meta property="og:title" content="A Hableány nem változtatott semmin"/>
    <meta property="og:description" content="A városnéző hajó tragédiája után nem változtattak a vízi közlekedés szabályain."/>
  </head>
  <body>
    <article>
      <h1>A Hableány nem változtatott semmin</h1>
      <address><time datetime="2019-11-20T07:00:59+00:00">20 Nov 2019, 07:00</time> by <a rel="author">Károly Szilágyi</a></address>
      <p>Huszonnyolc ember vesztette életét, amikor májusban Budapestnél összeütközött a Hableány sétahajó és a Viking Sigyn szállodahajó. A magyar hatóságok akkor azt ígérték, változtatnak a jogszabályokon, ha azzal elkerülhetők az ehhez hasonló tragédiák.</p>
      <p>Egy hajózási vállalat vezetője megerősítette, hogy a törvényeket nem módosították az elmúlt fél évben.</p>
      <p>„A szabályok nem változtak, annyiban lett biztonságosabb a szakasz, hogy az emberek jobban figyelnek. Megrázta a hajózási társadalmat ez, azokat a hajósokat főleg, akik rutinból hajóztak” – mondta Szalma Botond, a Plimsoll Zrt. vezérigazgatója.</p>
      <p>A cégvezető szerint a dunai hajósok többsége bekötött szemmel is végig tudna menni a folyón, de elég egy pillanatra a mobiltelefonra figyelni ahhoz, hogy tragédia történjen.</p>
      <p>Az elsüllyedt sétahajó tulajdonosát képviselő ügyvéd szerint elkerülhető lett volna a baleset.</p>
      <p>„A víziközlekedésről szóló jogszabályok megfelelnek a mai kor követelményeinek, egyetlenegy nagyon fontos dolog van amit nem szabad elfelejteni: a szabályokat be kell tartani. Ha ebben az esetben is betartották volna a szabályokat, akkor – én úgy gondolom – ez a tragédia nem következett volna be” – állítja Sógor Zsolt, a Panorama Deck kft. jogi képviselője.</p>
      <p>Az ügyvéd elmondta: a Viking Cruises egy másik szállodahajója is a közelben volt, annak kapitánya ellen segítségnyújtás elmulasztása miatt indult eljárás.</p>
      <p>A száztonnás Hableány hajó 35 emberrel a fedélzetén mindössze hét másodperc alatt elsüllyedt, amikor összeütközött a kétezer tonnás Viking Sigyn nevű úszó szállodával, mely épp esti városnézésre vitte utasait. Mindössze hét embert tudtak kimenteni a vízből, egy utast pedig azóta sem találnak. Szalma Botond szerint szabályozni kellene az óriáshajók mozgását, városnézésre a kisebb, helyi járműveket kellene használni.</p>
      <p>„A budapestiek nem felejtik a Hableány hajó májusi tragédiáját. Fél évvel a baleset után is folyamatosan gyűlnek a pesti Duna-parton a virágok és a mécsesek. Szerettük volna megkérdezni a baleset kivizsgálását felügyelő Innovációs és Technológiai Minisztériumot, hogyan halad a vizsgálat, illetve hogy szükségesnek látják-e a szabályok megváltoztatását annak érdekében, hogy a jövőben ne történhessenek ilyen tragédiák. A minisztérium nem tudott válaszolni a kérdésünkre.</p>
    </article>
  </body>
</html>