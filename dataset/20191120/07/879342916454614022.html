<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/ekonomika/haz-naselennya-podorozhchav-bude-czinamy-opalennya"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T07:40:02+00:00"/>
    <meta property="og:title" content="Газ для населення подорожчав: що буде з цінами на опалення"/>
    <meta property="og:description" content="З 1 листопада газ для промисловості подорожчав на 18,4-19,6 відсотка порівняно з жовтнем. Залежно від обсягів закупівлі та умов оплати Нафтогаз пропонує компаніям газ за ціною 5861-6463 гривень без ПДВ."/>
  </head>
  <body>
    <article>
      <h1>Газ для населення подорожчав: що буде з цінами на опалення</h1>
      <address><time datetime="2019-11-20T07:40:02+00:00">20 Nov 2019, 07:40</time> by <a rel="author">Володимир Омельченко</a></address>
      <p>
        <b>З 1 листопада газ для промисловості подорожчав на 18,4-19,6% порівняно з жовтнем. Залежно від обсягів закупівлі та умов оплати «Нафтогаз» пропонує компаніям газ за ціною 5861-6463 гривень без ПДВ і витрат на транспортування по трубопроводу. У листопаді <a href="https://www.slovoidilo.ua/2019/11/11/novyna/polityka/naftohazi-pidvyshhyly-czinu-haz-naselennya">ціна газу для населення також зросла до 4899 гривень</a> за тисячу кубометрів. Це на 626 гривень дорожче порівняно з жовтневими розцінками в 4272,8 гривень. У коментарі «Слово і Діло» директор енергетичних програм Центру Разумкова Володимир Омельченко припустив, що до кінця року ціни на газ та тепло знову зростуть.</b>
      </p>
      <p>За його словами, місцеві домогосподарства самостійно формують ціни на теплову енергію. Можна говорити про те, що ціни на тепло особливо суттєво зростають передусім у Києві.</p>
      <p>Володимир Омельченко пояснив, що зараз існує велика проблема щодо неплатежів за теплову енергію.</p>
      <p>«<i>В Україні дуже недосконала система: зрозуміти хто платить за теплову енергію, а хто – ні, – доволі складно. Теплопостачальні підприємства хочуть в ціну закласти також потенційні та реальні неплатежі. Тому ціни зростатимуть не тільки через подорожчання газу. Ситуація така: ті, хто не платить і далі не платитимуть, а для тих, хто платить – збільшиться оплата, вони фактично заплатять і за неплатника</i>», – прокоментував Омельченко.</p>
      <related>
        <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"/>
      </related>
      <p>Експерт також прогнозує подальше підвищення цін на газ до кінця року. За словами енергетика, «Нафтогаз» наразі перебуває у складному фінансовому стані, компанія не здатна зібрати гроші за газ. Це стосується і теплових компаній.</p>
      <p>«<i>Є механізми, які компенсують брак прибутку саме шляхом підвищення цін на газ</i>», – зазначив він.</p>
      <p>Омельченко припустив, що різких стрибків цін не буде, але в цілому тарифи подорожчають рівно на стільки, на скільки населення потягне їх сплачувати.</p>
      <p>«<i>Холодна пора року, монопольне становище, безвихідне становище сімей, які змушені платити, дає аргументацію для підвищення ціни</i>», – констатував Володимир Омельченко.</p>
      <p>Як змінювалася ціна на газ в регіонах за останні пів року – на нашій<a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"> інфографіці</a>.</p>
      <p>Нагадаємо, раніше «Слово і Діло» проаналізувало, <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz">як за останній рік змінювалися тарифи на газ.</a></p>
      <p>Відзначимо, <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">за всю виборчу кампанію у Зеленського не було обіцянок про зниження тарифів</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
      </related>
    </article>
  </body>
</html>