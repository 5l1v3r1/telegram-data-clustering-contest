<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/apousia-enimerosis-gia-tin-upodochi-prosfugon-stin-kriti.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T07:40:00+00:00"/>
    <meta property="og:title" content="Απουσία ενημέρωσης για την υποδοχή προσφύγων στην Κρήτη"/>
    <meta property="og:description" content="ΟΙ ΦΟΡΕΙΣ ΤΟΥ ΝΗΣΙΟΥ ΔΕΝ ΓΝΩΡΙΖΟΥΝ, Η ΠΕΔ ΕΠΑΓΡΥΠΝΕΙ  Δεν έχει βάση η πληροφορία για το στρατόπεδο των Αρμένων λέει ο Γιώργης Μαρινάκης"/>
  </head>
  <body>
    <article>
      <h1>Απουσία ενημέρωσης για την υποδοχή προσφύγων στην Κρήτη</h1>
      <address>
        <time datetime="2019-11-20T07:40:00+00:00">20 Nov 2019, 07:40</time>
      </address>
      <p>
        <b>ΟΙ ΦΟΡΕΙΣ ΤΟΥ ΝΗΣΙΟΥ ΔΕΝ ΓΝΩΡΙΖΟΥΝ, Η ΠΕΔ ΕΠΑΓΡΥΠΝΕΙ</b>
        <b> </b>
      </p>
      <ul>
        <li>
          <b>Δεν έχει βάση η πληροφορία για το στρατόπεδο των Αρμένων λέει ο Γιώργης Μαρινάκης</b>
        </li>
      </ul>
      <p>Πολλές πληροφορίες, δημοσιεύματα και αναφορές για το σχέδιο για την υποδοχή μεταναστών και στην Κρήτη βλέπουν το φως της δημοσιότητας, όμως καμία επίσημη ενημέρωση δεν υπάρχει τουλάχιστον προς τους φορείς του νησιού. Μάλιστα, χθες κυκλοφόρησε πως μεταξύ των νησιών που προγραμματίζεται να δημιουργηθούν κλειστά κέντρα μεταναστών είναι και η Κρήτη, όμως η περιφέρεια και οι δήμοι του νησιού δεν έχουν ενημερωθεί και ως εκ τούτου η υπόθεση παραμένει μόνο στο επίπεδο της υποδοχής ανήλικων προσφυγόπουλων, όπου το Υπουργείο Πρόνοιας περιμένει τις προτάσεις των δημάρχων για τις δομές που θα φιλοξενήσουν αυτά τα παιδιά.</p>
      <p>Όσο για τη συζήτηση σχετικά με την δημιουργία κέντρου υποδοχής προσφύγων στο παλιό στρατόπεδο των Αρμένων, η οποία επαναφέρεται ανά τακτά χρονικά διαστήματα, δεν φαίνεται να έχει καμία βάση, δεδομένου ότι πρόκειται για έναν χώρο παντελώς ακατάλληλο, που προφανέστατα δεν μπορεί όπως είναι να φιλοξενήσει ανθρώπους. Είναι, δε, χαρακτηριστικές οι δηλώσεις του δημάρχου Ρεθύμνου <b>Γιώργη Μαρινάκη, </b>ο οποίος σχολίασε στην Κρητική Επιθεώρηση πως <i>«όποιος μιλάει για το στρατόπεδο των Αρμένων ή δεν ξέρει ή δεν το έχει επισκεφθεί. Το ζήτημα είναι να υπάρξουν λύσεις σοβαρές κι όχι νέες τραγωδίες. Είναι προφανές ότι δεν μπορεί σε ένα χωριό λίγων κατοίκων να πάνε πρόσφυγες πολλαπλάσιοι».</i></p>
      <p>Η αντιπεριφερειάρχης Ρεθύμνου <b>Μαίρη Λιονή </b>επεσήμανε στην Κ.Ε. πως ούτε κεντρικά η περιφέρεια ούτε στο Ρέθυμνο έχει υπάρξει η παραμικρή ενημέρωση, ώστε να υπάρξει και η απαραίτητη διαβούλευση με τις κοινωνίες.</p>
      <p>Πάντως, όπως ξεκαθάρισε ο πρωθυπουργός και στη σύσκεψη με τους περιφερειάρχες, σε καμία περίπτωση ο αριθμός των μεταναστών και προσφύγων που θα φιλοξενηθούν σε κάθε περιφέρεια δεν θα ξεπερνά το 1% του πληθυσμού της και θα υπάρχει αναλογικότητα στην κατανομή τους.</p>
      <p>
        <b>ΤΟ ΚΥΡΙΑΡΧΟ ΘΕΜΑ ΓΙΑ ΤΗΝ ΠΕΔ</b>
      </p>
      <p>Το θέμα φυσικά αποτελεί και το άμεσο και κυρίαρχο θέμα για τη νέα διοίκηση της ΠΕΔ. Η νέα διοίκηση της ΠΕΔ είναι έτοιμη κι αποφασισμένη να πέσει κατευθείαν στα βαθιά, υπηρετώντας "τις αξίες της αλληλεγγύης και της φιλοξενίας", όπως τόνισε και ο νέος πρόεδρος της Περιφερειακής Ένωσης Δήμων Κρήτης <b>Γιάννης Κουράκης</b>.</p>
      <p><i>«Μέσα από τις αξίες της συλλογικότητας θα καθορίσουμε τη στάση μας. Θα θέσουμε τις σωστές προτεραιότητες και με όλα τα άλλα συλλογικά όργανα θα πάρουμε τις σωστές αποφάσεις. Κι αυτό θα γίνει πάρα πολύ σύντομα», </i>προανήγγειλε ο νέος πρόεδρος της ΠΕΔ, διαμηνύοντας ότι <i>«θέλουμε ανθρώπινες συνθήκες διαβίωσης και θέλουμε το καλύτερο αποτέλεσμα για αυτούς τους ανθρώπους που έχουν ταλαιπωρηθεί».</i></p>
      <p>Το θέμα, σίγουρα, θα μονοπωλήσει το ενδιαφέρον στην επόμενη συνεδρίαση της ΠΕΔ, πιθανότατα να απασχολήσει και την Ολομέλεια των δημάρχων και πολλούς άλλους εμπλεκόμενους φορείς , εκτίμησε ο κ. Κουράκης.</p>
      <p>Ο ίδιος αν και εξήρε το μέχρι τώρα πετυχημένη συνταγή φιλοξενίας των προσφύγων, άφησε ανοιχτό το ενδεχόμενο <i>«να πρωτοπορήσουμε και προτείνουμε κάτι άλλο πιο καλό και πιο ανθρώπινο, που θα εκφράζει την αλληλεγγύη και τη στήριξη των ανθρώπων αυτών».</i></p>
      <p>Σταθερά απέναντι στη δημιουργία κλειστών δομών φιλοξενίας στέκεται ο αντιπρόεδρος της ΠΕΔ Κρήτης <b>Γιώργος Μαρινάκης</b>, διατυπώνοντας ξανά την πάγια θέση του.</p>
      <p><i>«Η δημιουργία των hot spot είναι σαν να μεταφέρουμε ένα αποτυχημένο πείραμα και να το κάνουμε κι εδώ άλλη μια τραγωδία», </i>ανέφερε και συνέχισε: <i>«Δεν είναι σωστή η διαχείριση του προσφυγικού με αυτόν τον τρόπο. Εμείς εδώ στην Κρήτη έχουμε αποδείξει ότι τα πράγματα μπορούν να γίνουν σωστά, συγκροτημένα και οργανωμένα, χωρίς κανένα πρόβλημα στις τοπικές κοινωνίες· και κυρίως με όρους αξιοπρέπειας και για τους κατοίκους αλλά και για τους ανθρώπους που θα φιλοξενήσουμε».</i></p>
    </article>
  </body>
</html>