<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204670-hogvarts-abo-coursera-chomu-mincifra-vchitime-6-mln-ukrayinciv"/>
    <meta property="og:site_name" content="Mind UA"/>
    <meta property="article:published_time" content="2019-11-20T07:30:00+00:00"/>
    <meta property="og:title" content="Хогвартс або Coursera: чому Мінцифра вчитиме 6 млн українців"/>
    <meta property="og:description" content="Хто і на яку суму виграв «освітні» тендери відомства"/>
  </head>
  <body>
    <article>
      <h1>Хогвартс або Coursera: чому Мінцифра вчитиме 6 млн українців</h1>
      <h2>Хто і на яку суму виграв «освітні» тендери відомства</h2>
      <address><time datetime="2019-11-20T07:30:00+00:00">20 Nov 2019, 07:30</time> by <a rel="author" href="https://mind.ua/author/240-evgeniya-pidgajna" target="_blank">Євгенія Підгайна</a></address>
      <p>
        <i>Нещодавно Міністерство цифрової трансформації оголосило три тендери. Мета конкурсів – знайти підрядників, які допоможуть реалізувати одне з амбітних завдань відомства: за три роки навчити цифровий грамотності 6 млн українців. Чому Мінцифра вважає, що саме таке число жителів країни не володіє цифровими знаннями і навичками? Які компанії стали переможцями тендерів? З якої «тумбочки» міністерство бере гроші на оплату послуг підрядників? Навіщо запускає окрему освітню платформу? На ці та інші питання шукав відповіді <b>Mind</b>.</i>
      </p>
      <p><b>Чому навчання потребують саме 6 млн громадян?</b> Поки міністерство бере до уваги не потребу, а інший критерій. «Наразі ми виходимо з нашої здатності навчити певну кількість людей на рік. Відповідно, отримуємо два мільйони. Під здатністю маємо на увазі спроможність міністерства продукувати необхідну кількість програм для різних сегментів цільової аудиторії, а також залучати регіональних партнерів як для просування, так і для додаткового навчання офлайн», – пояснює заступник міністра цифровий трансформації Валерія Іонан.</p>
      <p>І уточнює: на даному етапі – це гіпотеза, оскільки такого масового навчання цифрової грамотності на національному рівні в Україні ще не було. Під 2 млн людей на рік маються на увазі всі студенти, які зареєструються і пройдуть один з курсів на платформі.</p>
      <p><b>Що за платформа?</b> Міністерство має намір запустити проект «Дія: цифрова освіта». «Він передбачає дві складові: онлайн-платформу, яка служитиме основним каналом навчання, і офлайн-роботу. Остання передбачає відкриття по всій країні освітніх хабів, а також залучення бібліотек, ЦНАП, шкіл і університетів, інших установ, які зможуть доповнити партнерську освітню мережу», – розповідає Валерія Іонан.</p>
      <p><b>Навіщо ще один майданчик?</b> В українців є доступ до численних вітчизняних та іноземних <a href="https://mind.ua/publications/20186060-zavantazhuj-ukrayinske-5-bezkoshtovnih-zastosunkiv-dlya-osviti">безкоштовних курсів</a>, що навчають цифровій грамотності: Prometheus, «Відкритий Університет Майдану», EdEra, «Будуй своє» і т. д. Чим саме «Дія: цифрова освіта» відрізнятиметься від існуючих?</p>
      <p>На ці питання <b>Mind</b> отримав декілька абзаців тексту з цитатами з документів Європейської комісії та Європейської ради про важливість цифрової компетентності. Далі в міністерстві повідомили: їхня мета, щоб кожен українець мав можливість і вільний доступ до знань з цифрової грамотності. Саме тому відомство планує створення національної онлайн-платформи, де кожен зможе безкоштовно пройти курси п'яти різних категорій:</p>
      <ul>
        <li>базові курси (системні базові курси, базові курси з конкретного інструментарію);</li>
        <li>базові та просунуті курси з цифрової грамотності для людей різних спеціалізацій (лікарів, вчителів, державних службовців);</li>
        <li>курси для підприємців і для світчерів (людей, що шукають нові професії на перетині з IT);</li>
        <li>курси нових цифрових професій;</li>
        <li>лайфстайл-курси.</li>
      </ul>
      <p>«Уже в першій версії MVP (MVP – minimum viable product) ми плануємо запуск перших трьох курсів, один з яких буде базовим, а два – з інших категорій (цифрова грамотність для вчителів і курс для батьків з онлайн-безпеки для дітей). Передлонч онлайн-платформи планується в грудні, а лонч – на початку наступного року», – зазначила Валерія Іонан.</p>
      <p>За її словами, міністерство не конкурує з іншими онлайн-платформами. Навпаки, залучає їх до партнерства. «Ми фокусуємося виключно на освіті, пов'язаній з цифровими навичками: як базовими, так і спеціалізованими. Плануємо стати кнопкою і порталом №1 з питань цифрової грамотності в Україні, активно досліджувати теми нових професій, розвитку цифрових технологій і запускати нові курси, навіть якщо на ці теми спочатку не буде значного попиту», – розповіла заступник міністра.</p>
      <p>Вона вважає, що власна платформа дозволить постійно виробляти потрібну кількість навчальних програм, допомагати команді бачити в кожному курсі, на якому етапі студент взяв паузу, і за допомогою інструментів комунікації мотивувати його продовжити і закінчити навчання.</p>
      <p>«Оперативно реагуватимемо на нововведення в діджитальному світі. Якщо дізнаємося про нові розробки – освітні курси/ролики/інструкції повинні спочатку з'явитися у нас. Ми – перша кнопка. Будемо регулярно оновлювати наші програми, експериментувати з методиками», – запевняє Валерія Іонан.</p>
      <p><b>Кого навчатимуть?</b> Заступник міністра виділяє декілька цільових аудиторій.</p>
      <p><b><i>Перша: люди у віці 60+.</i></b> Бабусі і дідусі, жителі невеликих міст і сіл, які часто не мають ноутбуків, смартфонів і досі спілкуються з родичами телефоном або за допомогою листування. Цифрова грамотність може допомогти їм:</p>
      <p>а) краще соціалізуватися, більше спілкуватися з рідними, використовуючи сучасні можливості (відеодзвінки, месенджери, пошту), а також знаходити в соцмережах старих друзів і знайомих;</p>
      <p>б) користуватися адміністративними і соціальними онлайн-послугами;</p>
      <p>в) бути в курсі новин, вміти знаходити потрібну інформацію.</p>
      <p>
        <b>
          <i>Друга: люди у віці від 30 до 60 років з різними ролями в суспільстві:</i>
        </b>
      </p>
      <ul>
        <li>вчителя – їм, на думку представників міністерства, цифрові навички потрібні для роботи: пошуку інформації, нових методів викладання тощо;</li>
        <li>лікарі – мотивацією стане безпроблемне використання будь-яких систем e-health;</li>
        <li>державні службовці – мотивацією послужить потреба залишатися конкурентоспроможними завдяки переходу від паперового документообігу на електронний, просування кар'єрними сходами;</li>
        <li>фахівці різних напрямків приватного сектору – їх мотивує потреба бути конкурентоспроможними, можливість знайти нову роботу, кар'єрне зростання.</li>
      </ul>
      <p><b><i>Третя: приватні підприємці. </i></b>За даними соцдосліджень за 2016–2017 роки, середній вік чоловіків цієї групи – 45 років, жінок – 43 роки. У Мінцифрі сподіваються, що вони зможуть поліпшити знання в конкретній сфері: онлайн-безпеки, діджитал-маркетингу тощо.</p>
      <p><b><i>Четверта: батьки.</i></b> «Це сегмент людей з дітьми від трьох років і більше, які активно користуються електронними девайсами. Основною мотивацією для батьків є отримання знань про безпечну поведінку їхніх дітей в інтернеті: як захистити від перегляду неліцензійного або забороненого контенту, убезпечити від потенційно небезпечних дій (секстинг тощо)», – розповідає Валерія Іонан.</p>
      <p><b><i>П'ята: школярі та студенти.</i></b> Для цих груп ЦА головними стимулами можуть стати профорієнтація, вибір спеціальності, практики, заглиблення в професію, а також пошук можливостей для працевлаштування.</p>
      <p><b>Звідки гроші?</b> Нещодавно міністр цифрової трансформації Михайло Федоров повідомив, що до держбюджету-2020 не закладено фінансування проекту «Держава в смартфоні» (застосунків, порталу, оцифровування пріоритетних послуг, навчання цифровим навичкам та ін.) «Є 30,8 млн грн на підтримку поточних систем (сайтів, серверів), які працювали і раніше. Робитимемо ставку на ефективну команду і міжнародно-технічну допомогу, державно-приватне партнерство, волонтерство», – <a href="https://mind.ua/news/20204115-na-derzhavu-v-smartfoni-byudzhet-ne-zakladeno-ministr">зазначив</a> Михайло Федоров.</p>
      <p>Поки ж «тумбочкою» міністерства стала швейцарсько-українська програма EGAP. Вона фінансується Швейцарською агенцією з розвитку та співробітництва, а реалізується фондом «Східна Європа». Раніше за цією програмою агентства Fedoriv та Spiilka Design Büro виграли тендер на розробку бренду і порталу «Дія». Сума досі не розголошується.</p>
      <p><b>Хто став переможцем цього разу? </b>Наприкінці жовтня Мінцифра спільно з Фондом Східна Європа оголосила про старт трьох конкурсів: проведення соцдослідження з питань цифрової грамотності населення, розробку відеокурсів і створення порталу «Дія: цифрова освіта».</p>
      <p>За словами менеджера програми EGAP Олени Саєнко, на перший тендер організатори отримали п'ять заявок від претендентів, на другий – три, на третій – сім. «Назвати конкурсантів не можемо: вони не давали нам згоди на оприлюднення такої інформації. Також Фонд Східна Європа не має практики публікувати результати конкурсів. Зазвичай ми повідомляємо про це кожного заявника індивідуально», – пояснює Олена Саєнко.</p>
      <p>Для <b>Mind</b> зробили виняток і розповіли: тендер на проведення соціологічного дослідження виграло ТОВ «Маркетинг енд Легал Солюшнз». За <a href="https://usr.minjust.gov.ua/ua/freesearch">даними</a> реєстру юросіб, компанія належить Надії Кузьмичовій і <a href="https://mlsgroup.com.ua/contacts/ru">зареєстрована</a> в Запоріжжі (рідному місті Михайла Федорова).</p>
      <p>Переможцем конкурсу на розробку відеокурсів стала популярна студія онлайн-освіти <a href="https://www.ed-era.com/about/">EdEra</a>. Співзасновники проекту – Ілля та Ольга Філіппови, Артем Ільчук.</p>
      <p>«З переможцем тендеру на розробку порталу «Дія: цифрова освіта» ще визначаємося, консультації тривають», – повідомила менеджер програми EGAP.</p>
      <p><b>Скільки грошей отримають переможці?</b> В умовах конкурсів не була вказана очікувана вартість проектів. «Один із критеріїв відбору – ціновий. Саме тому наші тендерні процедури не передбачають зазначення в конкурсних оголошеннях конкретної вартості робіт, адже ми розраховуємо на отримання найбільш вигідної пропозиції», – пояснила Олена Саєнко.</p>
      <p>У результаті компанія «Маркетинг енд Легал Солюшнз» перемогла з ціновою пропозицією в 300 098 грн. EdEra за 421 600 грн до 15 грудня створить три відео курси: базову програму з цифрової грамотності згідно з європейським фреймворком DigComp і «Цифрова грамотність для вчителів», а також курс для батьків «Безпека дітей в інтернеті».</p>
      <p><b>Білі плями тендерів.</b> Деякі умови і завдання конкурсів здивували журналістів видання. <b>Mind</b> попросив організаторів їх «розшифрувати».</p>
      <p>Наприклад, «Маркетинг енд Легал Солюшнз» належить провести дослідження з цифрової грамотності в усіх регіонах України, включаючи окуповані території. Як дослідники будуть опитувати українців у зонах, контрольованих російськими бойовиками? Адже офіційно там можуть працювати тільки міжнародні організації, акредитовані РФ.</p>
      <p>У EGAP посилаються на нещодавнє спільне дослідження Українського інституту майбутнього і «Дзеркала тижня. Україна», проведене компанією «Нью-імідж маркетинг груп». «Незважаючи на статус окупованих територій, опитування жителів ОРДЛО в Україні проводили», – каже Олена Саєнко.</p>
      <p>Нагадаємо, <a href="https://ua.interfax.com.ua/news/general/623594.html">після публікації</a> цього дослідження виникли питання до методології та релевантності даних. Директор «Нью-імідж маркетинг груп» Олег Синаюк <a href="https://www.pravda.com.ua/rus/news/2019/11/11/7231658/">розповів</a> правдоподібнішу історію про те, як два десятка його підлеглих під виглядом простих громадян різними маршрутами проникли в ОРДЛО. Безпосередньо в зоні надрукували анкети. Ходили з легендою «без прив'язки до будь-якої влади», яка мала «максимально розслабити» респондентів. Інтерв'юери виявилися і відмінними психологами: вони уникали людей, які, як їм здавалося, могли викликати міліцію. Раніше «Нью-імідж маркетинг груп» неодноразово була фігурантом скандалів. Дослідників звинувачували в спотворенні результатів опитувань.</p>
      <p>У EGAP сподіваються, що дослідження можна буде провести і дистанційно. «Складаючи технічне завдання, ми виходили з того, що існують різні методи проведення кількісного дистанційного дослідження. Ними можуть бути як онлайн-, скайп-опитування, так і опитування по телефону і т. д., які дозволять досягти поставлених цілей в наявних умовах», – вважає менеджер програми EGAP.</p>
      <p>Свого часу журналіст <b>Mind</b> намагалася провести дистанційне опитування інтернет-провайдерів ОРДЛО. Близько 30% респондентів заявили, що через телефон не будуть нічого коментувати. Вони вважали, що дзвінки і онлайн-листування відслідковуються, а бажання потрапити на допити до місцевих «органів влади» не виникало. Решта 70% просто не відповідали на листи або без пояснень кидали трубку, почувши, що їм телефонують з українського ЗМІ.</p>
      <p>Втім, цю «маленьку» проблему дослідники «Маркетинг енд Легал Солюшнз», ймовірно, зможуть вирішити іншим шляхом. У ТЗ тендера не було вказано, скільки респондентів потрібно опитати. «Якою має бути вибірка – це питання, відповідь на яке ми очікуємо отримати від дослідників. Адже перед ними було поставлено завдання з розробки методології проведення соцдослідження. Саме експерти, незважаючи на озвучену мету дослідження та інші аспекти, зокрема й наявні ресурси, повинні запропонувати оптимальний дизайн такого дослідження», – вважає Олена Саєнко.</p>
      <p>Ще одна спірне умова була в ТЗ тендера на розробку порталу «Дія: цифрова освіта». Від переможця (він ще не визначений) потрібно, щоб «дизайн базувався на дизайн-системі «Дія». Чи означає ця умова, що в конкурсі змогли взяти участь тільки Fedoriv і Spiilka Design Büro (раніше вони виграли тендер на розробку бренду і порталу «Дія») або компанії, які куплять права в цих агентств на шрифти і т. д.?</p>
      <p>У EGAP спростовують це припущення. «Дизайн-система «Дія» згодом буде опублікована у відкритому доступі на порталі «Дія», нею можуть користуватися всі бажаючі. Жодних шрифтів купувати не потрібно. Всі права інтелектуальної власності за договором передаються Мінцифрі. Відомство планує ділитися дизайн-системою з виконавцями інших проектів з діджиталізації», – запевняє Олена Саєнко.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20204632-sumarnij-obem-it-industriyi-v-harkovi-u-2018-roci-dosyag-962-mln-grn"/>
        <a href="https://mind.ua/publications/20204600-dvi-pereponi-na-shlyahu-do-cifrovizaciyi-biznesu"/>
        <a href="https://mind.ua/news/20204620-boring-company-ilona-maska-pochala-riti-tunel-pid-las-vegasom"/>
      </related>
    </article>
  </body>
</html>