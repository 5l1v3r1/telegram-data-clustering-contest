<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/oro-ditalia-con-zaniolo/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-20T07:39:12+00:00"/>
    <meta property="og:title" content="Oro d’Italia con Zaniolo: un emissario del Manchester United lunedì a Palermo per osservarlo"/>
    <meta property="og:description" content="Uno degli uomini mercato dei 'Red Devils' ha seguito il talento della Roma durante l'ultima gara della Nazionale"/>
  </head>
  <body>
    <article>
      <h1>Oro d’Italia con Zaniolo: un emissario del Manchester United lunedì a Palermo per osservarlo</h1>
      <h2>Uno degli uomini mercato dei ‘Red Devils’ ha seguito il talento della Roma durante l’ultima gara della Nazionale</h2>
      <address><time datetime="2019-11-20T07:39:12+00:00">20 Nov 2019, 07:39</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Il viaggio a Palermo è stato tutt’altro che a vuoto. Nel calcio, chi va a seguire uno o più giocatori, spesso se ne torna a casa senza essere pienamente soddisfatto, scrive Ugo Trani su <i>Il Messaggero.</i></p>
      <p><b>L’emissario dello United,</b> invece, ha fatto l’en plein, raccogliendo le informazioni utili per il futuro mercato del Manchester. Lunedì sera l’osservatore del club inglese si è presentato allo stadio Renzo Barbera per pesare la prestazione di <b>Zaniolo</b> dal vivo. E quella di <b>Tonali.</b> Il blitz è andato a buon fine, anche perché i due giovani azzurri, classe 1999 il giallorosso e 2000 il bresciano, sono rimasti in campo dall’inizio alla fine. Verifica a 360 gradi, dunque, sul comportamento in campo internazionale di Nicolò da Massa e di Sandro da Lodi, di fatto ex Under 21.</p>
      <p>La missione dell’emissario, comunque, ha avuto come principale riferimento <b>Zaniolo.</b> Lo United, attualmente in contatto con il management di Pallotta per stabilire la cifra dell’eventuale riscatto di Smalling a fine stagione, <b>segue Nicolò già dall’inizio del 2019</b>. Il talento giallorosso è finito nel mirino delManchester dopo l’exploit in Champions: doppietta contro il Porto il 12 febbraio all’Olimpico nella gara d’andata degli ottavi.<b> L’intenzione del club inglese è di forzare i tempi</b> perché si rende contro che il valore del cartellino lievita di partita in partita. Meglio provarci subito, quanto meno strappando un’opzione ai dirigenti della Roma che stanno appunto trattando l’acquisto definitivo del difensore centrale arrivato dalla Premier. Proprio in questi giorni l’International Center of Sport Studies (Cies) ha evidenziato come la quotazione di Zaniolo sia cresciuta da qualche settimana, salendo a circa<b> 80 milioni</b> (78,9). L’ultimo aggiornamento è di lunedì 4 novembre, subito dopo il 4° gol consecutivo dei primi 5 stagionali (ora è a 7), realizzato il 2 novembre all’Olimpico contro il Napoli. La doppietta in azzurro è il nuovo step del giocatore che, davanti all’osservatore, ha messo in mostra il meglio del suo repertorio: qualità, finalizzazione, pressing e agonismo. Presenza fisica e tecnica, per intendersi.</p>
    </article>
  </body>
</html>