<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/bezpieczenstwo/psp-najwiecej-zagrozen-czyha-na-nas-w-domu,135241.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T07:21:00+00:00"/>
    <meta property="og:title" content="PSP: najwięcej zagrożeń czyha na nas w domu"/>
    <meta property="og:description" content="Najwięcej zagrożeń czyha na nas w domu, czyli w miejscu, gdzie czujemy się najbezpieczniej - zaznacza szef PSP gen. brygadier Leszek Suski. Dodał, że w ubiegłym roku co 11 pożar był spowodowany zapaleniem się sadzy w kominie. Podobnych zagrożeń łatwo można uniknąć."/>
  </head>
  <body>
    <article>
      <h1>PSP: najwięcej zagrożeń czyha na nas w domu</h1>
      <address><time datetime="2019-11-20T07:21:00+00:00">20 Nov 2019, 07:21</time> by <a rel="author">PAP/KM  </a></address>
      <h4>Najwięcej zagrożeń czyha na nas w domu, czyli w miejscu, gdzie czujemy się najbezpieczniej - zaznacza szef PSP gen. brygadier Leszek Suski. Dodał, że w ubiegłym roku co 11 pożar był spowodowany zapaleniem się sadzy w kominie. Podobnych zagrożeń łatwo można uniknąć.</h4>
      <hr/>
      <ul>
        <li>
          <b>Z danych przekazanych przez Komendę Główną Państwowej Straży Pożarnej wynika, że w ubiegłym roku doszło w Polsce do prawie 149,5 tys. pożarów.</b>
        </li>
        <li>
          <b>Pożarów spowodowanych zapaleniem się sadzy w kominie było ok. 13,6 tys. co oznacza, że zapaleniem się sadzy był spowodowany co 11 pożar.</b>
        </li>
        <li>
          <b>Z kolei w 2019 roku (stan na 17 listopada) doszło do prawie 142 tys. pożarów, z czego prawie 10.5 tys. to pożary spowodowane zapaleniem się sadzy.</b>
        </li>
      </ul>
      <p>Jeśli zaś chodzi o pożary obiektów mieszkalnych to od stycznia do 17 listopada doszło do prawie 27 tys. pożarów, w których zginęło 327 osób, a ponad 2,3 tys. zostało rannych. Dla przykładu w analogicznym okresie ubiegłego roku doszło do 27,4 tys. pożarów, w których zginęło 315 osób, zaś obrażenia odniosło 2,6 tys. Z kolei we wszystkich pożarach w tym roku zginęło 414 osób, zaś w roku ubiegłym 415 osób.</p>
      <p>Lepiej sytuacja przedstawia się w przypadku zatrucia tlenkiem węgla. W tym samym okresie 2019 roku doszło do 603 zdarzeń w związku z tlenkiem węgla, w których zginęły cztery osoby, zaś 252 osoby zostały poszkodowane.</p>
      <p>- Każdego roku prowadzimy naszą akcję "Czad. Cichy zabójca", która kierowana jest do całego społeczeństwa. Jak widać rezultaty są coraz lepsze, bardzo pozytywne jeśli chodzi o tlenek węgla - ocenia komendant główny PSP gen. brygadier Leszek Suski.</p>
      <p>Suski dodaje, że aby skutecznie przeciwdziałać czadowi wszystkie urządzenia grzewcze, kuchenki gazowe, oraz termy kąpielowe powinny być kontrolowane przynajmniej dwa razy w roku. Zwraca również uwagę na to, że bardzo ważne jest regularne czyszczenie przewodów kominowych lub spalinowych, a także sprawdzanie przewodów wentylacyjnych oraz nie zasłanianie kratek wentylacyjnych.</p>
      <p>- Dawniej kominy były w rzucie prostokąta, bądź kwadratu. Obecne najczęściej budowane są kominy okrągłe ceramiczne bądź stalowe. Sadza zawsze powstaje w procesie spalania, szczególnie przy spalaniu węgla lub drewna i osadza się na wewnętrznych ściankach kominowych - mówi Suski. Podkreśla przy tym, że Sadza w kominie stanowi bardzo poważne zagrożenie pożarowe, prowadzące do pożaru budynku.</p>
      <p>- Czyszczenie przewodów kominowych jest więc nie tylko ważne z powodu ochrony przed czadem, ale również przed pożarem wywołanym sadzą. Niestety takich pożarów mamy bardzo dużo - mówi szef PSP.</p>
      <figure>
        <iframe data-src="https://twitter.com/RCB_RP/status/1195602785296879623?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bryg. Sławomir Brandt z KW PSP w Poznaniu zaznaczył, że w Wielkopolsce problem zauważono kilka lat temu, kiedy wzrosła liczba pożarów w budynkach mieszkalnych. Po analizie pożarów okazało się, że wzrosty dotyczą jedynie domów jednorodzinnych.</p>
      <p>- Analiza pożarów w budynkach jednorodzinnych pokazała lawinowy przyrost pożarów. Dla przykładu w Wielkopolsce mieliśmy w 2000 roku w tego typu budynkach ok. 300 pożarów. W roku 2018 było ich już 1,5 tys. - podkreślił Brandt.</p>
      <p>Jak się okazało przyczyną tych wzrostów są pożary sadzy w kominie. Powodem większej liczby pożarów sadzy mogą być - zdaniem Sławomira Brandta - przeprowadzki z osiedli wielorodzinnych do domów na przedmieścia. Mieszkańcy, którzy do tej pory nie musieli dbać o czyszczeniu kominów, bo spoczywało to zgodnie z prawem na właścicielu budynku bądź zarządcy, zapominają o tym obowiązku. Kolejną przyczyna może być też spalanie niewłaściwych materiałów, które powodują większe osadzanie się w kominach.</p>
      <p>Komendant Główny zaznacza również, że większa w tym roku liczba pożarów dotyczy zarówno pożarów lasów (do chwili obecnej ponad 9 tys., zaś w całym ubiegłym roku 8,3 tys.) jak i pól uprawnych (do chwili obecnej ok. 13 tys.; w roku ubiegłym 11,3 tys.). Z danych KG PSP wynika, że ponad 90 proc. z tych pożarów było spowodowanych przez człowieka, co nie oznacza jednak, iż były to podpalenia.</p>
      <p>Szef PSP zwraca również uwagę, że do największej liczby pożarów dochodzi wtedy, kiedy w domu przebywają ludzie. Przyczyniają się do tego m.in. urządzenia elektryczne podłączone do prądu, w tym m.in. pozostawione bez dozoru człowieka podłączone ładowarki telefonów, czy tabletów.</p>
      <p>Dodaje, że warto również - obok czujek czadu - wyposażyć dom, czy mieszkanie w gaśnicę. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>