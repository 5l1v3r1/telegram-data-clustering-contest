<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vidsogodni-prokurori-perestanut-vesti-dosudovi-rozsliduvannya-641098.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T07:13:45+00:00"/>
    <meta property="og:title" content="Відсьогодні прокурори перестануть вести досудові розслідування"/>
    <meta property="og:description" content="Із 20 листопада генпрокуратура втрачає функцію розслідування"/>
  </head>
  <body>
    <article>
      <h1>Відсьогодні прокурори перестануть вести досудові розслідування</h1>
      <address>
        <time datetime="2019-11-20T07:13:45+00:00">20 Nov 2019, 07:13</time>
      </address>
      <h4>Із 20 листопада генпрокуратура втрачає функцію розслідування</h4>
      <p>Прокуратура припиняє функцію досудового розслідування, у тому числі «справ Майдану», 20 листопада 2019 року, однак прокурори продовжать керувати розслідуваннями у провадженнях, які перейдуть до органів досудового розслідування. Про це повідомляє пресслужба ГПУ.</p>
      <p>«20 листопада 2019 року прокуратура припиняє функцію досудового розслідування, однак продовжує здійснювати процесуальне керівництво у розслідуванні, тобто організацію і координацію досудового слідства», - повідомили у ГПУ.</p>
      <p>У відомстві вказали, що усі незавершені розслідування передаються відповідно до кваліфікації до Державного бюро розслідувань, Національного антикорупційного бюро України, Служби безпеки України і т.д. «Разом з цим, повноваження прокурорів виконувати процесуальні дії в межах розслідувань забезпечить їхню безперервність», - додали у Генпрокуратурі.</p>
      <p>«З утворенням у ДБР спеціалізованого управління та переходу до нього слідчих, матеріали проваджень будуть направлені їм для подальшої роботи над розслідуваннями», - заявили у ГПУ.</p>
      <p>У відомстві зауважили, що досудове розслідування здійснювалось прокуратурою тимчасово. Ця функція прокуратурі не притаманна і не входить до функцій прокуратури, згідно з Основним законом і законом України «Про прокуратуру». У Перехідних положеннях Конституції України і КПК України зазначається, що до створення Державного бюро розслідувань повноваження щодо досудового розслідування здійснюють слідчі прокуратури, а після початку його роботи – мають завершити розслідування у визначений строк або вирішити питання про доручення його здійснення іншим органам досудового розслідування.</p>
      <p>Нагадаємо, <a href="https://glavcom.ua/news/u-dbr-stvoreno-pidrozdil-iz-rozsliduvannya-sprav-maydanu-truba-640751.html">у ДБР створено підрозділ з розслідування справ Майдану</a>, щодо продовження слідства у яких раніше висловлювали занепокоєння адвокати родин Небесної сотні - загиблих під час акцій протестів у 2013-2014 роках.</p>
      <p>Раніше вже повідомлялося, що незакінчені справи розділять між Державним бюро розслідувань і Національним антикорупційним бюро. <a href="https://glavcom.ua/news/spravi-maydanu-teper-rozsliduvatime-dbr--636474.html">Справи Майдану передадуть ДБР</a>. Наразі відомо, що там не вистачає слідчих, та потрібен час на вивчення п'яти тисяч томів справ. Це може призупинити розслідування на невизначений час, вважають адвокати і родичі загиблих героїв.</p>
      <p>Також повідомлялося, що <a href="https://glavcom.ua/news/genprokuror-priznachiv-kerivnictvo-departamentu-u-spravah-maydanu-636234.html">Генпрокурор призначив керівництво департаменту у справах Майдану</a>. Руслан Рябошапка підписав наказ про призначення Віктора Мисяка на посаду начальника Департаменту процесуального керівництва у кримінальних провадженнях про злочини, вчинені у зв’язку із масовими протестами у 2013-2014 роках, Генеральної прокуратури України Окрім того, підписано наказ про призначення Олексія Донського на посаду заступника начальника вказаного Департаменту.</p>
      <p>Також <a href="https://glavcom.ua/news/genprokuratura-anonsuvala-formuvannya-grupi-z-auditu-sprav-maydanu-635223.html">Генпрокуратура анонсувала</a> формування групи з аудиту справ Майдану.</p>
      <blockquote>
        <b> Читайте також: <a href="https://glavcom.ua/interviews/skandalni-chistki-u-genprokuraturi-zvilneniy-sergiy-gorbatyuk-vikrivaje-nove-kerivnictvo-635711.html">Скандальні чистки у Генпрокуратурі. Звільнений Сергій Горбатюк викриває нове керівництво</a></b>
      </blockquote>
      <related>
        <a href="https://glavcom.ua/news/advokat-porivnyav-spravu-dbr-proti-poroshenka-iz-votereytskim-skandalom--640902.html"/>
        <a href="https://glavcom.ua/news/mer-drogobicha-otrimav-pidozru-cherez-pobittya-lyudini-640863.html"/>
        <a href="https://glavcom.ua/news/volker-zminiv-chastinu-svidchen-u-spravi-pro-impichment-trampa-641084.html"/>
      </related>
    </article>
  </body>
</html>