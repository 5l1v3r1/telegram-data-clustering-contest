<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103247/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T07:02:18+00:00"/>
    <meta property="og:title" content="В Німеччині під час лекції вбили сина колишнього президента"/>
    <meta property="og:description" content="У берлінській приватній клініці у вівторок ввечері нападник смертельно поранив 59-річного Фріца фон Вайцзеккера, сина експрезидента Ріхарда фон Вайцзеккера."/>
  </head>
  <body>
    <article>
      <h1>В Німеччині під час лекції вбили сина колишнього президента</h1>
      <address>
        <time datetime="2019-11-20T07:02:18+00:00">20 Nov 2019, 07:02</time>
      </address>
      <p>У берлінській приватній клініці у вівторок ввечері нападник смертельно поранив 59-річного Фріца фон Вайцзеккера, сина експрезидента Ріхарда фон Вайцзеккера.</p>
      <p>Про це пише видання <a href="https://www.tagesspiegel.de/">Der Tagesspiegel</a>, повідомляє "Європейська правда".</p>
      <p>Це трапилося у лікарні поруч з палацом Шарлоттенбург близько 19 вечора, коли Фріц фон Вайцзеккер читав там лекцію.</p>
      <p>Невідомий чоловік, який був серед слухачів, несподівано вдарив лектора ножем. Спроби медиків реанімувати його виявились невдалими, у результаті чоловік загинув.</p>
      <p>Крім того, був поранений співробітник поліції, який був не на службі, проте перебував у залі і захотів зупинити нападника. Його госпіталізували.</p>
      <p>Слухачам у приміщенні вдалося схопити нападника, після чого його затримали правоохоронці.</p>
      <p>Фріц фон Вайцзеккер з 2005 року був головним лікарем відділення внутрішньої медицини  у клініці Schlosspark.</p>
      <p>Батько убитого Ріхард фон Вайцзеккер з 1984 по 1994 був федеральним президентом Німеччини. Він помер 31 січня 2015 року.</p>
      <related>
        <a href="https://www.eurointegration.com.ua/news/2019/05/14/7096120/"/>
      </related>
    </article>
  </body>
</html>