<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/panika-v-kranju-iz-jaskov-lezejo-podgane-ni-jih-mogoce-zatreti-249193"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T07:17:00+00:00"/>
    <meta property="og:title" content="Panika v Kranju: iz jaškov lezejo podgane, ni jih mogoče zatreti (FOTO)"/>
    <meta property="og:description" content="KRANJ – »Podgane v Kranju! Na naš naslov prihaja vedno več elektronske pošte z obvestili in fotografijami o prisotnosti podgan v stanovanjskih blokih, predvsem na območju Planine, Vodovodnega s..."/>
  </head>
  <body>
    <article>
      <h1>Panika v Kranju: iz jaškov lezejo podgane, ni jih mogoče zatreti (FOTO)</h1>
      <h2>Kranj so preplavile podgane. Medtem ko komunala Kranj in upravniki bijejo bitko z glodavci, občina gleda stran.</h2>
      <address><time datetime="2019-11-20T07:17:00+00:00">20 Nov 2019, 07:17</time> by <a rel="author">Nina Čakarić</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/294709.jpg"/>
          <figcaption>Zadnja leta se podgane čedalje bolj uveljavljajo kot hišni ljubljenčki, a to so daleč od nevarnih in divjih podgan, ki pijejo živce prebivalcem stanovanjskih naselij Planina, Vodovodni stolp in Zlato Polje. FOTO: Getty Images/Istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1687812.jpg"/>
          <figcaption>Prebivalci Kranja se letos soočajo s povečanim številom podgan. FOTO: zaslonski posnetek, Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1647440.jpg"/>
          <figcaption>Ljudje ustvarjamo ugodne razmere za življenje in in prehrano podgan. FOTO: Zaslonski posnetek, Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1687811.jpg"/>
          <figcaption>Podgane so nevarni, ker prenašajo povzročitelje različnih nalezljivih bolezni in ker povzročajo ogromno škodo. FOTO: Zaslonski Posnetek, Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1689336.jpg"/>
          <figcaption>FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1689417.jpg"/>
          <figcaption>Peter Kern, PE Nepremičnine FOTO: Blaž Samec, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1689398.jpg"/>
          <figcaption>Na sliki Zoran Stevanović, drugouvrščeni na županskih volitvah v Kranju FOTO: Leon Vidic, Delo</figcaption>
        </figure>
      </slideshow>
      <p>KRANJ – »Podgane v Kranju! Na naš naslov prihaja vedno več elektronske pošte z obvestili in fotografijami o prisotnosti podgan v stanovanjskih blokih, predvsem na območju Planine, Vodovodnega stolpa in Zlatega polja,« je zapisal mestni svetnik in predsednik skupščine Komunale Kranj <b>Zoran Stevanović</b>.<br/><br/>Ob njegovi objavi na družbenih omrežjih so se oglasili še nekateri Kranjčani, ki so dodali, da so podgane videli tudi ob otroških igriščih, Osnovni šoli Simona Jenka, pri vodovodnem stolpu, letnem bazenu, na parkiriščih …</p>
      <figure>
        <iframe src="https://www.youtube.com/embed/LgkaLmv_unM" width="640" height="360" data-service="Youtube" scrolling="no"/>
      </figure>
      <p>Dejstvo je, da so se podgane razmnožile, pravi upravnik <b>Peter Kern</b> iz podjetja Domplan, ki je največji gorenjski upravnik etažne lastnine. Po njegovem mnenju je problem v javni kanalizacijski napeljavi. »Podgane  izhajajo iz javne kanalizacije, revizijskih jaškov oziroma iz poškodovanih in počenih cevi. Zadržujejo se ob stavbi, njihovo največje leglo je pred vhodom v stavbo. Grizejo in uničujejo fasado izolacijo, si kopljejo vanjo luknje in si delajo gnezda,« je povedal Kern, ki je kot upravnik s problemom seznanil tudi Mestno občino Kranj (MOK).</p>
      <h3>Ob rednih deratizacija uvedli še izredne</h3>
      <figure>
        <img src="https://www.slovenskenovice.si/images/slike/2019/11/14/1687811.jpg"/>
        <figcaption>Podgane so nevarni, ker prenašajo povzročitelje različnih nalezljivih bolezni in ker povzročajo ogromno škodo. FOTO: Zaslonski Posnetek, Facebook</figcaption>
      </figure>
      <p>Mestna občina Kranj si pred problemom kot kaže zatiska oči ali pa svoje občane ne želi(?) vznemirjati. Kljub temu, da je iz korespondence, ki smo jo pridobili, jasno razvidno, da je bila občina (natančneje Urad za gospodarstvo in gospodarske javne službe) o porastu števila škodljivih glodavcev seznanjeno, so nam iz občine odgovorili, da »ne beležimo niti ene informacije, ki bi se nanašala na problematiko podgan v mestu. Prav tako pa tudi na terenu nismo zaznali povečanega števila podgan«.<br/><br/>Na resnejšo obravnavo je opozoril tudi nadzornik Komunale Kranj <b>Egon Kepic</b>, ki se je na lastne oči prepričal, da je stanje alarmantno. »Ob stavbi je veliko lukenj, ki jih očitno povzročajo glodavci, ki so se v tem delu očitno namnožili v večjem števili in povzročajo škodo«. V začetku oktobra je Komunala Kranj izvedla izredno deratizacijo, a so po naših informacijah vabe kmalu ostale prazne, zato so morali konec oktobra ponovno nastaviti vabe (20g parafinske vabe Megalon miniblock) v jaške javne kanalizacije v najbolj pereče predele stanovanjskih naselij, problematična naj bi bila slasti Zoisova ulica 5. Deratizacijo sicer izvaja pogodbeno pooblaščeno podjetje Zvonvit, <b>Jelka Košak</b> s.p. iz Portoroža.<br/><br/>Deratizacija je zatiranje podgan, miši in drugih škodljivih glodalcev. Obvezna je deratizacija v naseljenih krajih, pristaniščih, letališčih, na ladjah in drugih sredstvih javnega prometa ter v skladiščih in delovnih prostorih, kadar se pojavi ali obstaja nevarnost, da se pojavi nalezljiva bolezen, katere vir okužbe ali prenašalci so glodalci. Zaradi razmnoževalnega ciklusa glodalcev se izvaja dvakrat letno.<br/> </p>
      <figure>
        <img src="https://www.slovenskenovice.si/images/slike/2019/11/14/1647440.jpg"/>
        <figcaption>Ljudje ustvarjamo ugodne razmere za življenje in in prehrano podgan. FOTO: Zaslonski posnetek, Facebook</figcaption>
      </figure>
      <p>Komunala Kranj izvaja deratizacijo javne kanalizacije v pomladanskem in jesenskem obdobju na področju, a kot so nam potrdili, so kmalu po redni deratizaciji konec septembra morali izvesti še interventno deratizacijo v drugi polovici oktobra.</p>
      <h3>Podgane okrog otroških igrišč: ljudje, ne hranite glodavcev</h3>
      <p> <br/>Problem v Kranju ostaja. V eni od stavb je podjetje Domplan na stroške etažnih lastnikov v zadnjih pestih mesecih izvedel večkratne izredne deratizacije in čiščenje hišne skupne kanalizacije vendar se stanje ne izboljša, saj je kot kaže problem le v javni kanalizaciji in niti ne znotraj stanovanjskih blokov, kjer skrbijo za deratizacijo in zapirajo kletna okna. »Vsak dan lahko le opazujemo, kako prihajajo podgane iz komunalnih jaškov na parkirišču in se sprehajajo okrog otroškega igrišča,« je povedala stanovalka Zorica. Zgrožena se je oglasila še stanovalka Jerneja, ki je prepričana, da so se podgane zredile predvsem zaradi nemarnih ljudi. »V kanalizacijo mečejo vse mogoče. V bloku smo imeli primer, ko so bili v odtokih jogurtovi lončki, hrenovke. Ni čudno, da se vse zaredi.«<br/> </p>
      <figure>
        <img src="https://www.slovenskenovice.si/images/slike/2019/11/14/1687812.jpg"/>
        <figcaption>Prebivalci Kranja se letos soočajo s povečanim številom podgan. FOTO: zaslonski posnetek, Facebook</figcaption>
      </figure>
      <p>Nihče zares ne ve, zakaj se predeli Kranja – Planina, Vodovodni stolp, Zlato polje, letos soočajo z navalom podgan, ki jim ni mogoče stopiti na rep. Medtem, ko nekateri s prsti kažejo na izvajalca deratizacije, ki je bil na javnem razpisu menda izbran (le) zaradi najugodnejše cene, pa drugi opozarjajo, da je problem treba reševati s skupnimi močni v skupni akciji. Upravniki in komunala Kranj stanovalce zato pozivajo, naj se izogibajo posrednemu hranjenju glodavcev, s tem, ko mečejo ostanke hrane v straniščne školjke, ko hranijo prostoživeče ptice, odmetavajo ostanke hrane ali umazane embalaže z ostanki hrane na javne površine.</p>
      <h3>Le sreča je, da se nihče ni zastrupil</h3>
      <p>Medtem ko upravniki, komunala in stanovalci bijejo bitko s podganami, v občini menda še vedno ne zaznavajo povečanega števila podgan in prebivalce ne želijo po nepotrebnem vznemirjati. A kot pravi Kern, problem ostaja predvsem še na Zoisovi ulici 5. »Pred stavbo se namreč igrajo otroci in le sreča je, da ni prišlo do zastrupitve, bolezni, ki jih prenašajo podgane ali zastrupitve ljudi zaradi neuspele deratizacije. Luknje v zemlji ali v betonu, ki jo spodkopljejo podgane, pa predstavljajo nevarnost za morebitne nepotrebne poškodbe kot so zvini in zlomi«.<br/>Podgane in miši obožujejo hladno, temno in vlažno okolje, zaradi česar jih pogosto povezujemo s kanalizacijo. Pridejo lahko povsod - plezajo po žicah, ceveh in tudi po vertikalnih strukturah, plavajo po vodi in skočijo do enega metra v višino - in zlahka pregrizejo skorajda vse.</p>
    </article>
  </body>
</html>