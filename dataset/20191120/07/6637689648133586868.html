<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/konotopski-pravoohoronci-vykryly-chergovogo-velolyubytelya"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T07:43:00+00:00"/>
    <meta property="og:title" content="Конотопські правоохоронці викрили чергового «велолюбителя»"/>
    <meta property="og:description" content="До поліції із заявою про те, що з його господарства викрадено велосипед, звернувся 65-річний мешканець одного із населених пунктів Конотопського району. Виявилося, що увечері він залишив двоколісник на своєму подвір’ї, а зранку, вийшовши з хати, виявив його відсутність."/>
  </head>
  <body>
    <article>
      <h1>Конотопські правоохоронці викрили чергового «велолюбителя»</h1>
      <address>
        <time datetime="2019-11-20T07:43:00+00:00">20 Nov 2019, 07:43</time>
      </address>
      <p>До поліції із заявою про те, що з його господарства викрадено велосипед, звернувся 65-річний мешканець одного із населених пунктів Конотопського району. Виявилося, що увечері він залишив двоколісник на своєму подвір’ї, а зранку, вийшовши з хати, виявив його відсутність.</p>
      <p>Пошуки транспортного засобу очолив місцевий дільничний. Він разом з колегами-правоохоронцями організував відпрацювання території, перевірку осіб, що можуть бути причетні до скоєння даного правопорушення. І скоро в їх поле зору потрапив 22-річний житель сусіднього села. Молодик тільки нещодавно звільнився з виправної установи, де відбував покарання за аналогічний злочин.</p>
      <p>Оглядаючи подвір’я імовірного правопорушника, правоохоронці виявили не лише напередодні викрадений велосипед, а й ще один двоколісник. Ця знахідка насторожила дільничного, адже він знав, що молодий чоловік ніколи не мав власного велосипеда. Під тиском аргументів той зізнався, що і цей транспортний засіб він теж поцупив кількома днями раніше у своєї односельчанки.</p>
      <p>Правоохоронцям він пояснив, що «на справу» виходив зазвичай уночі. Ходив своїм селом або найближчими сусідніми, придивлявся до дворів: чи не забув, бува, хто-небудь із господарів, щось, чим можна поживитись. А натрапивши на здобич – цупив її та переносив до свого подвір’я.</p>
      <p>«Зловмисник пояснює, що не мав наміру перепродавати викрадені велосипеди, а ходів розібрати їх на запчастини, а потім зібрати з двох один та користуватися у ним у власних цілях, - коментує ситуацію тимчасово виконуючий обов’язки начальника Конотопського відділу поліції Олег Переход, - Та свого задуму до кінця довести він не встиг – поліцейські вилучили та повернули власникам їхні двоколісники».</p>
      <p>За вказаними ж фактами конотопськими слідчими відкрито кримінальне провадження за ознакам ч. 3 ст. 185 Кримінального кодексу України (Крадіжка). У разі доведення його вини у суді, зловмисникові за скоєне цього разу загрожує до 6 років позбавлення волі. </p>
    </article>
  </body>
</html>