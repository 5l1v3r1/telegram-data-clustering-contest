<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35254-prancuzu-prokuroras-tiltas-tikriausiai-sugriuvo-del-pernelyg-sunkios-transporto-priemones"/>
    <meta property="og:site_name" content="budas.lt"/>
    <meta property="article:published_time" content="2019-11-20T07:08:34+00:00"/>
    <meta property="og:title" content="Prancūzų prokuroras: tiltas tikriausiai sugriuvo dėl pernelyg sunkios transporto priemonės"/>
    <meta property="og:description" content="Pustrečio karto daugiau nei maksimali leistina tilto apkrova svėręs sunkvežimis tikriausiai yra Pietų Prancūzijoje įvykusios tragedijos, kai tiltui sugriuvus žuvo du žmonės, priežastis, antradienį paskelbė tyrimui vadovaujantis prokuroras."/>
  </head>
  <body>
    <article>
      <h1>Prancūzų prokuroras: tiltas tikriausiai sugriuvo dėl pernelyg sunkios transporto priemonės</h1>
      <address>
        <time datetime="2019-11-20T07:08:34+00:00">20 Nov 2019, 07:08</time>
      </address>
      <figure>
        <img src="http://budas.lt/images/lapkritis/sugriuv.jpg"/>
      </figure>
      <p>Pustrečio karto daugiau nei maksimali leistina tilto apkrova svėręs sunkvežimis tikriausiai yra Pietų Prancūzijoje įvykusios tragedijos, kai tiltui sugriuvus žuvo du žmonės, priežastis, antradienį paskelbė tyrimui vadovaujantis prokuroras.</p>
      <p>Dvi transporto priemonės įkrito į sraunią Tarno upę, pirmadienį sugriuvus tiltui tarp Mirpua prie Tarno ir Besjero miestų, už 30 km į šiaurę nuo Tulūzos. Nelaimė įvyko neatlaikius tiltą laikiusiems trosams.</p>
      <p>Žuvo sunkvežimio vairuotojas ir 15 metų paauglė. Dar penki žmonės – du gelbėtojai ir trys vietos gyventojai, mėginę gelbėti aukas – sunkiai susižeidė.</p>
      <p>Ant tilto užvažiavęs sunkvežimis svėrė daugiau kaip 50 t, nors tilto keliamoji galia buvo 19 t, spaudos konferencijoje sakė prokuroras Dominique'as Alzeari (Dominikas Alzari).</p>
      <p>„Tai, kad ši sunki transporto priemonė užvažiavo ant tilto,... šiuo metu atrodo tiesioginė ir akivaizdi nelaimės priežastis“, – nurodė jis.</p>
      <p>Aukštutinės Garonos departamento taryba informavo, kad 19 tonų keliamosios galios tiltas, pastatytas 1931 metais ir renovuotas 2003-aisiais, buvo „kruopščiai“ patikrintas 2017 metais, bet tąsyk „jokių struktūrinių defektų“ nerasta.</p>
      <p>Praeitais metais vizualiai patikrinus 155 metrų ilgio ir apie 6,5 metro pločio tiltą taip pat neaptikta jokių problemų, sakoma Aplinkos ministerijos pranešime.</p>
      <p>Prie tilto yra įrengti ženklai, nurodantys jo keliamąją galią.</p>
      <p>Gręžimo įrangą vežusio sunkvežimio vairuotojui priklausė gręžimo kompanija, įsikūrusi už kelių šimtų metrų nuo tilto.</p>
      <p>Incidentas iš naujo paskatino debatus dėl infrastruktūros saugumo po praeitais metais Italijos Genujos mieste 43 gyvybes nusinešusios viaduko griūties.</p>
      <p>Po tragedijos Genujoje Prancūzijos Senato užsakyto šalies tiltų audito išvadose raginama skirti didelių investicijų, kad būtų išvengta panašių tragedijų Prancūzijoje.</p>
      <p>Redaktorius: Miglė Giri</p>
      <footer>Mirpua prie Tarno, lapkričio 20 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>