<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/2406352,Jan-Machulski-Dorosle-dziecko-na-scenie"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="Jan Machulski. Dorosłe dziecko na scenie"/>
    <meta property="og:description" content="11 lat temu w Warszawie zmarł Jan Machulski, aktor, reżyser teatralny, pedagog, założyciel i dyrektor Teatru Ochoty w Warszawie, odtwórca postaci Henryka Kwinto w filmach &quot;Vabank&quot; i &quot;Vabank II, czyli Riposta&quot;."/>
  </head>
  <body>
    <article>
      <h1>Jan Machulski. Dorosłe dziecko na scenie</h1>
      <address>
        <time datetime="2019-11-20T07:00:00+00:00">20 Nov 2019, 07:00</time>
      </address>
      <p>
        <b>11 lat temu w Warszawie zmarł Jan Machulski, aktor, reżyser teatralny, pedagog, założyciel i dyrektor Teatru Ochoty w Warszawie, odtwórca postaci Henryka Kwinto w filmach "Vabank" i "Vabank II, czyli Riposta".</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/5f022dc6-5a1c-4148-9e2c-1d5be14eee6a.mp3"/>
          </figure>
          <p>Rozmowa z Janem i Haliną Machulskimi. O działalności teatralnej Jana Machulskiego mówi prof. Jerzy Adamski. Audycja Anny Retmaniak (PR, 19.08.1979)</p>
        </li>
        <li>
          <figure>
            <audio src="https://static.prsa.pl/35b6f186-c582-4d52-afce-c94e253bc411.mp3"/>
          </figure>
          <p>Halina i Jan Machulscy o pracy pedagogicznej i prywatnym życiu. Audycja Krystyny Kulej (PR, 19.06.1983)</p>
        </li>
        <li>
          <figure>
            <audio src="https://static.prsa.pl/0f65796d-d647-4d36-b9a7-23b664190c59.mp3"/>
          </figure>
          <p>Jan Machulski o tym, jak zostać wielkim aktorem i z którymi aktorkami grało mu się najlepiej. Audycja Barbary Okulicz (PR, 4.03.1987)</p>
        </li>
      </ul>
      <p>– Jest to człowiek o usposobieniu nie tylko młodzieńczym, ale czasem dziecinnym. To mnie fascynuje i zachwyca – mówił w 1979 roku krytyk teatralny prof. Jerzy Adamski. – Bo trzeba faktycznie dziecięcej szczerości, która nie stawia sobie żadnych przeszkód i nie boi się sama siebie, żeby uprawiać teatr w tak namiętny i otwarty sposób, jak on to robi. Dziwne to dzieciństwo, bo połączone, jak mi się wydaje, z bardzo ostrą, bardzo solidną, bardzo rzetelną i bardzo dorosłą świadomością. Przede wszystkim świadomością tego, czym jest aktorstwo, które chce uprawiać – dodał.</p>
      <p>Obok aktorstwa jednym z głównych zajęć Jana Machulskiego była działalność nauczycielska. Artysta był wieloletnim dziekanem Wydziału Aktorskiego Państwowej Wyższej Szkoły Filmowej, Telewizyjnej i Teatralnej w Łodzi. Sztukę aktorską wykładał także w prowadzonej wraz z żoną prywatnej szkole Haliny i Jana Machulskich. W środowisku Jan Machulski uważany był za człowieka niezwykle dowcipnego i życzliwego ludziom.</p>
      <p>
        <b>Machulski i Machulski</b>
      </p>
      <p>Urodził się 3 lipca 1928 roku w Łodzi. W 1954 roku ukończył studia aktorskie w Łodzi, a w 1971 roku reżyserię w Państwowej Wyższej Szkole Teatralnej w Warszawie. Zagrał około 70 ról teatralnych oraz 45 filmowych. Wystąpił w takich filmach jak "Ostatni dzień lata", "Rękopis znaleziony w Saragossie", "Lalka", "Rzeczpospolita babska", "Sublokator" i "Psy".</p>
      <p>W 1981 roku po raz pierwszy zagrał w filmie swojego syna - reżysera filmowego Juliusza Machulskiego. Był to film "Vabank", w którym Machulski wcielił się w postać kasiarza Henryka Kwinto. Później wystąpił w następnych filmach syna, między innymi w "Kingsajzie", "Deja vu", "Kilerze" oraz "Vincim".</p>
      <p>Jan Machulski jest również znany najmłodszej widowni - wcielił się w postać pana Samochodzika w "Wyspie złoczyńców" i zagrał w filmie "Podróż za jeden uśmiech".</p>
      <p>
        <b>Gwiazda w teatrze</b>
      </p>
      <p>W latach 70. i 80. zrealizował szereg ambitnych teatralnych projektów reżyserskich. Wyreżyserował między innymi "Antygonę", "Hamleta" i "Sen nocy letniej", oraz sztuki własnego autorstwa – "Lęk", "Niebezpieczne zabawy".</p>
      <p>Jan Machulski został uhonorowany wieloma wyróżnieniami. Przyznano mu Złoty Krzyż Zasługi. W 2002 roku podczas VII Festiwalu Gwiazd w Międzyzdrojach odcisnął dłoń na Promenadzie Gwiazd, a rok później otrzymał "Specjalną Żabą" - nagrodę operatorów dla polskiego aktora podczas Festiwalu Camerimage 2003.</p>
      <p>20 listopada 2008 roku zmarł na zawał serca. Miał 80 lat. Został pochowany w Alei Zasłużonych na warszawskim Cmentarzu Wojskowym na Powązkach. Prezydent Lech Kaczyński odznaczył go pośmiertnie Krzyżem Oficerskim Orderu Odrodzenia Polski.</p>
      <p>
        <i>IAR/mc</i>
      </p>
      <related>
        <a href="https://www.polskieradio.pl/8/22/Artykul/595503,Na-poczatku-byl-Vabank-a-potem-napiecie-roslo"/>
      </related>
      <related>
        <a href="https://www.polskieradio.pl/7/477/Artykul/1099926,Juliusz-Machulski-dobra-sztuka-teatralna-jest-lepsza-od-filmu"/>
      </related>
      <related>
        <a href="https://www.polskieradio.pl/197/3578/Artykul/1211097,Juliusz-Machulski-dzis-takie-filmy-jak-Kingsajz-czy-Deja-vu-nie-moglyby-powstac"/>
      </related>
      <related>
        <a href="https://www.polskieradio.pl/8/3664/Artykul/1787043,Volta-Machulskiego-Komedia-kobiety-korona-i-dodatki"/>
      </related>
      <related>
        <a href="https://www.polskieradio.pl/10/3943/Artykul/1981562,Czy-polskie-komedie-nadal-nas-smiesza-O-tradycji-kina-komediowego-w-Polsce"/>
      </related>
      <related>
        <a href="https://www.polskieradio.pl/9/307/Artykul/2308768,35-lat-rzadow-kobiet-czyli-koralowy-jubileusz-Seksmisji"/>
      </related>
    </article>
  </body>
</html>