<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/religija/35250-popiezius-jezus-eina-su-jaunuoliais"/>
    <meta property="og:site_name" content="budas.lt"/>
    <meta property="article:published_time" content="2019-11-20T07:05:09+00:00"/>
    <meta property="og:title" content="Popiežius: Jėzus eina su jaunuoliais"/>
    <meta property="og:description" content="„Mes, jaunuoliai, esame šventoji žemė, Dievo dabartis“, skelbia XX Lotynų Amerikos jaunimo sielovados atsakingųjų nacionaliniu lygiu susitikimo Peru sostinėje Limoje šūkis. Lapkričio 18–23 dienomis vykstančio susitikimo dalyvius pasveikino popiežius Pranciškus."/>
  </head>
  <body>
    <article>
      <h1>Popiežius: Jėzus eina su jaunuoliais</h1>
      <address>
        <time datetime="2019-11-20T07:05:09+00:00">20 Nov 2019, 07:05</time>
      </address>
      <figure>
        <img src="http://budas.lt/images/lapkritis/einaa.jpeg"/>
      </figure>
      <p>„Mes, jaunuoliai, esame šventoji žemė, Dievo dabartis“, skelbia XX Lotynų Amerikos jaunimo sielovados atsakingųjų nacionaliniu lygiu susitikimo Peru sostinėje Limoje šūkis. Lapkričio 18–23 dienomis vykstančio susitikimo dalyvius pasveikino popiežius Pranciškus.</p>
      <p>„Bendradarbiaudami jaunimo sielovadoje teikiate Bažnyčiai tarnystę, kurios negalima apleisti. Jaunuoliai mums kalba ir mūsų klausinėja, reikalauja papasakoti apie mūsų bendruomenių šviesiąsias ir tamsiąsias puses, savo entuziazmu drąsina teikti mūsų laikui tinkančius atsakymus. Jie yra derlinga ir nauja žemė, kurią Dievas dovanoja krikščionių bendruomenėms. Jums patikėtas uždavinys juos lydėti pagarbiai ir romiai jų asmeninės brandos kelyje, kad stiprėtų tikėjime ir su Viešpaties malone duotų meilės bei vilties vaisių“, – rašo popiežius Pranciškus.</p>
      <p>„Amerikoje, vilties kontinente, kaip ir visame pasaulyje, jaunuoliai yra Dievo <i>dabar</i>, nes Jo Sūnus Jėzus, Jo gerumo apsireiškimas, eina ir lieka su jais“, – tęsė jis ir palinkėjo, kad amžinai jauno Jėzaus pažinimas nuolatos augtų, perkeistų, leistų jausti draugystės su Juo džiaugsmą, skatintų brolišką ir solidarų gyvenimo stilių.</p>
      <p>Lotynų Amerikos nacionalinių jaunimo sielovados atsakingųjų susitikimui popiežius Pranciškus meldė Gvadalupės Dievo Motinos, Amerikos globėjos, užtarimo. (<i>RK / Vatican News</i>)</p>
    </article>
  </body>
</html>