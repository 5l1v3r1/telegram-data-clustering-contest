<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918806/%DA%AF%D9%84%D9%87-%D8%A8%D9%87%D9%86%D8%A7%D9%85-%D9%85%D8%AD%D9%85%D9%88%D8%AF%DB%8C-%D8%A7%D8%B2-%D8%AF%D8%A7%D9%88%D8%B1%D8%B2%D9%86%DB%8C-%D9%85%D9%86%D8%B8%D9%85%DB%8C-%D8%A7%D9%86%D8%B5%D8%B1%D8%A7%D9%81-%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:50:42+00:00"/>
    <meta property="og:title" content="گله بهنام محمودی از داورزنی/ منظمی انصراف داد"/>
    <meta property="og:description" content="پیشکسوت والیبال ایران گفت: من از نسل موفقی هستم که به آنها توجه نشد و از این ‌موضوع گله دارم."/>
  </head>
  <body>
    <article>
      <h6 class="kicker">انتخابات فدراسیون والیبال</h6>
      <h1>گله بهنام محمودی از داورزنی/ منظمی انصراف داد</h1>
      <address><time datetime="2019-11-20T07:50:42+00:00">20 Nov 2019, 07:50</time> by <a rel="author">اصغر عبداللهی</a></address>
      <p>پیشکسوت والیبال ایران گفت: من از نسل موفقی هستم که به آنها توجه نشد و از این ‌موضوع گله دارم.</p>
      <p>به ‌گزارش ایسنا، در ادامه‌ مجمع انتخابات ریاست فدراسیون‌ والیبال، بهنام‌ محمودی در جریان سخنرانی خود گفت: همه رزومه بنده را می‌دانند و از نسلی هستم که‌ متاسفانه به آنها خیلی توجه نشد. رهبر‌ انقلاب گفته‌اند که به‌ مدیران جوان فرصت دهید تا در مدیریت بخش‌های‌ مختلف کشور فعال شوند، بسم‌الله من آمده‌ام.</p>
      <p>پیشکسوت والیبال ایران ادامه داد: از آقای داورزنی هم گله دارم، هرچند که در دوره ریاست خود زحمات زیادی برای والیبال کشیده‌اند، اما ناراحتم که به نسل محمودی‌ها و ترکاشوندها ‌خیلی توجه ‌نکرد.</p>
      <p>محمودی گفت: از سال‌های قبل برنامه فدراسیون‌ والیبال و دوستان این بود که والیبال ما در المپیک ۲۰۲۰ روی سکو برود اما الان که زمان زیادی تا المپیک نمانده است، حتی سهمیه المپیک را هم‌ نگرفته‌ایم. در ایتالیا به عنوان لژیونر حاضر شده و تجربیات کافی دارم که امیدوارم طبق بیانات مقام‌معظم رهبری به جوانان اعتماد شود تا والیبال به جایگاه مد نظر بنده برسد.</p>
      <p>ملی‌ پوش سابق والیبال ایران افزود: خانواده والیبال باید مطالبه‌گر باشد و بنده نیز شخصا همه تلاش خود را خواهم کرد که در صورت انتخاب، به سوال‌های خانواده والیبال کاملا شفاف پاسخ دهم تا نقاط تاریکی در بحث‌ مدیریتی والیبال وجود نداشته باشد.  </p>
      <p>او‌در پایان‌ گفت: اگر بودجه فدراسیون‌ والیبال کلا ۳۰ میلیارد تومان باشد، گردش حساب شرکتهای بنده سه برابر این مبلغ است. چرا نمی‌توانم والیبال را مدیریت کنم؟ جوان هستم، اگر جوان هستم بنده را زیر بال و پر خود بگیرید. یکسری مسائل مبهم‌ هم بود که به احترام مجمع آنها را مطرح نمی‌کنم چون اگر آب گل آلود شود به ضرر همه ما و والیبال است.</p>
      <p>
        <b>منظمی از حضور در انتخابات والیبال انصراف داد</b>
      </p>
      <p>همچنین در ادامه مجمع انتخابات ریاست فدراسیون‌ والیبال، امیرحسین‌ منظمی دبیر سابق فدراسیون به عنوان آخرین کاندیدا برنامه‌های ‌خود را ارائه کرد، اما از حضور در مجمع انصراف داد.</p>
      <p>او‌ گفت: بنده دانشگاهی هستم‌ و یک معلم که همه شما او را می‌شناسید. بهتر است پرسش و پاسخی خارج از این ۱۰ دقیقه‌های داخل مجمع داشته باشیم تا دیدگاه خود را نسبت به کاندیداها بازتر کنیم و سپس تصمیم بگیریم.</p>
      <p> انتهای پیام</p>
    </article>
  </body>
</html>