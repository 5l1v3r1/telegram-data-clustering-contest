<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/elif-demirtas-bilir/siz-sevdiniz-diye-daha-kac-kadin-olecek-2220614"/>
    <meta property="og:site_name" content="Posta"/>
    <meta property="article:published_time" content="2019-11-20T07:50:21+00:00"/>
    <meta property="og:title" content="Siz 'sevdiniz' diye daha kaç kadın ölecek?"/>
    <meta property="og:description" content="Güleda Cankel eski sevgilisi tarafından bıçaklanarak öldürüldü."/>
  </head>
  <body>
    <article>
      <h1>Siz 'sevdiniz' diye daha kaç kadın ölecek?</h1>
      <address><time datetime="2019-11-20T07:50:21+00:00">20 Nov 2019, 07:50</time> by <a rel="author">Elif Demirtaş Bilir</a></address>
      <p>Kadın cinayetleri bitmek bilmiyor. Kimi eski eşini öldürüyor, kimi kendisinden boşanmak isteyen eşini... Kimi eşine acı çektirmek için çocuğunu öldürüyor, kimi çocuğunun gözleri önünde eski eşini…</p>
      <p>Her gün yeni bir cinayet haberiyle bir annenin yüreği cız ediyor. </p>
      <p>Her gün bir anne evlatsız, bir evlat annesiz kalıyor. </p>
      <p>Acının tarifi ise hep aynı: <b>Bu acının tarifi yok.</b></p>
      <p>Psikopatça katledilen kadınlar... </p>
      <p>Hepsi bir anne ya da hepsi birer anne adayı, kadın… Hepsinin katili de yine bir annenin evladı. </p>
      <h3>Bir insan kadın olmaktan korkar mı hiç? </h3>
      <figure>
        <img src="https://i.pstimaj.com/img/75/640x0/5dd4ee7966a97ce6b90a038a"/>
      </figure>
      <h4>Isparta'da erkek arkadaşı Zafer Pehlivan tarafından kalbinden bıçaklanarak öldürülen üniversite öğrencisi Güleda Cankel...</h4>
      <p>Ben korkuyorum kadın olmaktan, bütün kadınlar için korkuyorum. Bugün hangi psikopat çıkacak da bir kadın için daha üzüleceğiz diye. Bugün hangi ananın yüreği kanayacak diye korkuyorum. </p>
      <p>Yaşamaktan, sevmekten, sevilmekten, umut etmekten korkuyorum; korkuyoruz. </p>
      <h3>Unutmadık!</h3>
      <figure>
        <img src="https://i.pstimaj.com/img/75/640x0/5dd4efb466a97ce6b90a038f"/>
      </figure>
      <p>-4 Mart 2009 gece yarısı... Münevver Karabulut'un cesedi bulundu.<b> "Münevver'i çok sevdiğim için deliye döndüm" </b>dedi katili.</p>
      <p>-Özgecan Aslan, tecavüze direndiği için boğazı kesilerek öldürüldü. Nereden bilebilirdi ki eve gitmek için bindiği dolmuş şoförünün, katili olacağını.</p>
      <p>-38 yaşındaki Emine Bulut, Kırıkkale'deki bir lokantada, 4 yıl önce boşandığı eski eşi tarafından bıçaklanarak öldürüldü. Emine Bulut'un son sözleri <b>"Ölmek istemiyorum"</b> oldu. Gözleri önünde annesi bıçaklanan 10 yaşındaki çocuğun <b>"Anne lütfen ölme"</b> feryadı kulaklarımızda çınladı.</p>
      <h3>Bir çiçek daha koparıldı!</h3>
      <figure>
        <img src="https://i.pstimaj.com/img/75/640x0/5dd4efcf66a97ce6bacefa44"/>
      </figure>
      <p>Yetmedi, yetmiyor. </p>
      <p>Yine çok sevildiği (!) için bir çiçek daha koparıldı, bir annenin gönül bahçesinden. Ve bir anne daha toprakla örttü evladının üzerini, yorgan yerine. </p>
      <p>Üniversite öğrencisi Güleda Cankel, ayrıldığı sevgilisi tarafından önce boğazı sıkılıp, kabloyla boğulduktan sonra bıçaklanarak öldürüldü.</p>
      <p>Henüz 19 yaşındaydı. </p>
      <p>Hem yaşın ne önemi vardı ki? </p>
      <p>Güleda 19 yaşında üniversite öğrencisiydi, Emine 38 yaşında bir anne. Katiller ne yaşa bakıyor ne anneliğine, acımadan katlediyorlar sırf sevdikleri (!) için.</p>
      <p>Sahi kaçıncı kadın bu çok sevildiği için, bir zamanlar sevdiği adam tarafından öldürülen?</p>
      <h3>Ne zaman bitecek bu 'severek' öldürmeler?</h3>
      <figure>
        <img src="https://i.pstimaj.com/img/75/640x0/5dd4f3c366a97ce6b90a0397"/>
      </figure>
      <p>• Buket Şişek, erkek arkadaşı tarafından öldürüldü.</p>
      <p>• Şükran Ayrıkısa, ayrılmak istediği erkek arkadaşı tarafından öldürüldü.</p>
      <p>• Nurcan Yolcu, barışma teklifini reddettiği için eski kocası tarafından öldürüldü.</p>
      <p>• Pınar Eliuz, eski erkek arkadaşı tarafından kıskançlık yüzünden öldürüldü.</p>
      <p>• İpek Karakaya, aldatıldığını düşünen kocası tarafından öldürüldü.</p>
      <p>• Zerrin Demir Güvener, boşanmak istediği kocası tarafından öldürüldü.</p>
      <p>• Emine Günay, reddettiği akrabası tarafından öldürüldü.</p>
      <p>• Songül Yanil, içki içmemesini söylediği kocası tarafından öldürüldü.</p>
      <figure>
        <img src="https://i.pstimaj.com/img/75/640x0/5dd4f3b666a97ce6b90a0395"/>
      </figure>
      <p>• Sinem Çelik, namus gerekçesiyle erkek kardeşi tarafından öldürüldü.</p>
      <p>• Hayriye Özbek, akşam yemeğini domates yerine salçayla yaptığı için, kocası tarafından öldürüldü.</p>
      <p>• Melisa Kalem, cezaevinden izinli çıkan sevgilisi tarafından öldürüldü.</p>
      <p>Liste o kadar uzun ki. Hepsinin bahaneleri neredeyse aynı: Çok seviyordum, çok sinirlendim… </p>
      <h3>Rakamlar korkunç!</h3>
      <p>Geçtiğimiz nisan ayında<b> "Dünya ve Türkiye'de Kadın Cinayetleri 2016-2017-2018 Verileri ve Analizler"</b> raporu yayınlanmıştı. Rapora göre, Türkiye'de son 3 yılda<b> 932 kadın</b> cinayete kurban gitti. Her yaşta kadın hedef alındı. </p>
      <p>Rapordaki verilere göre, cinayete kurban giden her dört kadından biri 26-35 yaş aralığındayken, son 3 yıldaki cinayetlerde en yaşlı kurban 88, en genci ise henüz bir yaşına bile basmamış bir bebek oldu.</p>
      <p>Sadece 2019 yılında öldürülen kadın sayısı 200'ü aştı.</p>
      <p>Twitter’da<b> “Tek bir hayat var o da farkında bile olmadan bitecek” </b>yazmış Güleda. </p>
      <p>Ve bitti! </p>
      <figure>
        <img src="https://i.pstimaj.com/img/75/640x0/5dd4ef0966a97ce5eaac7e9b"/>
      </figure>
    </article>
  </body>
</html>