<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918786/%D9%85%D8%B1%D8%AF%D9%85-%DA%A9%D9%85-%DA%A9%D9%85-%D8%A8%D9%87-%D8%AD%D8%B0%D9%81-%D9%82%D8%A8%D8%B6-%D9%87%D8%A7%DB%8C-%DA%A9%D8%A7%D8%BA%D8%B0%DB%8C-%D8%B9%D8%A7%D8%AF%D8%AA-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:40:09+00:00"/>
    <meta property="og:title" content="مردم کم‌کم به حذف قبض‌های کاغذی عادت می‌کنند"/>
    <meta property="og:description" content="ایسنا/البرز مدیرعامل شرکت توزیع نیروی برق البرز گفت: از شهروندان انتظار داریم در صورت مشاهده موارد مشکوک به سرقت تجهیزات، موضوع را گزارش دهند چون تجهیزات برق با صرف هزینه زیاد خریداری و نصب می‌شود و در شرایط کنونی سرقت آنها آسیب زیادی به شهر وارد کرده و خدمات‌رسانی به شهروندان را مختل می کند."/>
  </head>
  <body>
    <article>
      <h1>مردم کم‌کم به حذف قبض‌های کاغذی عادت می‌کنند</h1>
      <address><time datetime="2019-11-20T07:40:09+00:00">20 Nov 2019, 07:40</time> by <a rel="author">المیرا دادمهر (اگیر)</a></address>
      <p>ایسنا/البرز مدیرعامل شرکت توزیع نیروی برق البرز گفت: از شهروندان انتظار داریم در صورت مشاهده موارد مشکوک به سرقت تجهیزات، موضوع را گزارش دهند چون تجهیزات برق با صرف هزینه زیاد خریداری و نصب می‌شود و در شرایط کنونی سرقت آنها آسیب زیادی به شهر وارد کرده و خدمات‌رسانی به شهروندان را مختل می کند.</p>
      <p>بهنام بیات در گفت‌وگو با ایسنا اظهار کرد: با توجه به حذف قبوض کاغذی از ابتدای مهرماه و پرداخت بهای برق مصرفی به صورت الکترونیکی، در آبان ماه امسال در مقایسه با مدت مشابه سال گذشته دو درصد نسبت به وصول مطالبات عقب تر هستیم.</p>
      <p>وی ادامه داد: البته این عقب ماندگی و تاخیر در پرداخت هزینه برق مصرفی با روش قبض سبز، طبیعی است چون مردم کم کم به این روش جدید پرداختی عادت می‌کنند.</p>
      <p>وی افزود: در پرداخت قبوض به شکل جدید بیشتر باید در میان مشترکان خانگی اطلاع رسانی و فرهنگسازی شود چون ادارات و صنایع از قبل با این شیوه پرداختی آشنا بوده اند.</p>
      <p>این مسئول خاطر نشان کرد: با اطلاع رسانی درست شاهد پرداخت به موقع بهای برق مصرفی از سوی مشترکین و کاهش مطالبه ۹۰ میلیارد تومانی شرکت برق از آنها خواهیم بود.</p>
      <p>بیات در ادامه با اشاره به برخورد جدی با کسانی که اقدام به سرقت تجهیزات برق در مناطق مختلف استان می‌کنند، افزود: با نظارت و پیگیری دقیق از مهرماه تا کنون روند سرقت تجهیزات برق در استان کاهش محسوسی داشته است.</p>
      <p>مدیرعامل شرک توزیع نیروی برق البرز گفت: با گشت‌های دوگانه و تلفیقی از سوی شرکت توزیع نیروی برق و نیروی انتظامی میزان سرقت‌ها کاهش داشته و از شهروندان نیز انتظار داریم در صورت مشاهده موارد مشکوک موضوع را گزارش دهند چون تجهیزات برق با صرف هزینه زیاد خریداری و نصب می‌شود و در شرایط کنونی سرقت آنها آسیب زیادی به شهر وارد کرده و خدمات‌رسانی به شهروندان را مختل می کند.</p>
      <p>انتهای پیام</p>
    </article>
  </body>
</html>