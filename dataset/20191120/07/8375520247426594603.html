<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-korpusi-universitetu-im-grinchenka-zyavitsya-shche-odin-poverh-foto-641092.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T07:45:04+00:00"/>
    <meta property="og:title" content="У корпусі університету ім. Грінченка з'явиться ще один поверх (фото)"/>
    <meta property="og:description" content="Триповерхова будівля перетвориться на чотириповерхову за рахунок демонтажу мансарди"/>
  </head>
  <body>
    <article>
      <h1>У корпусі університету ім. Грінченка з'явиться ще один поверх (фото)</h1>
      <address>
        <time datetime="2019-11-20T07:45:04+00:00">20 Nov 2019, 07:45</time>
      </address>
      <h4>Триповерхова будівля перетвориться на чотириповерхову за рахунок демонтажу мансарди</h4>
      <p>Розпочалася реконструкція навчально-адміністративного корпусу Київського університету імені Бориса Грінченка, який розташований на проспекті Павла Тичини, 17 у Дніпровському районі. Про це повідомив заступник голови Київської міської держадміністрації Вячеслав Непоп.</p>
      <p>Університет є закладом комунальної власності, у ньому навчаються понад 8 тисяч студентів за 20 спеціальностями та різноманітними освітніми програмами. Навчально-адміністративний корпус (один із корпусів університету) розташований на Березняках. Це будівля 80-х років із внутрішнім подвір’ям, господарською зоною, парковкою. Перед входом – відкритий простір, який використовується для проведення масових заходів в університеті.</p>
      <p>Під час реконструкції планується перетворити триповерхову будівлю на чотириповерхову за рахунок демонтажу мансарди та надбудови додаткового поверху. Загальна площа корпусу збільшиться з 7 тис. кв. м до 12,5 тис. кв. м.</p>
      <p>«Будівля стане більш зручною для студентів та викладачів, у цьому корпусі зможуть навчатися до 1500 студентів щодня та працювати 154 співробітники, – зазначив Непоп. – Будуть створені можливості для доступу і навчання маломобільних відвідувачів, облаштований ліфт, пандуси».</p>
      <p>1 з 7<br/><a href="https://glavcom.ua/kyiv/news/u-korpusi-universitetu-im-grinchenka-zyavitsya-shche-odin-poverh-foto-641092.html#">на весь екран згорнути</a></p>
      <figure>
        <img src="https://glavcom.ua/img/gallery/6410/92/673323_big.jpg"/>
      </figure>
      <figure>
        <img src="https://glavcom.ua/img/gallery/6410/92/673324_big.jpg"/>
      </figure>
      <figure>
        <img src="https://glavcom.ua/img/gallery/6410/92/673325_big.jpg"/>
      </figure>
      <figure>
        <img src="https://glavcom.ua/img/gallery/6410/92/673326_big.jpg"/>
      </figure>
      <figure>
        <img src="https://glavcom.ua/img/gallery/6410/92/673327_big.jpg"/>
      </figure>
      <figure>
        <img src="https://glavcom.ua/img/gallery/6410/92/673328_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Функціональна схема розташування приміщень здебільшого збережеться. У корпусі будуть облаштовані три лекторії на 100-120 місць кожен та актова зала на 350 місць.</p>
      <p>Реконструйована будівля відповідатиме новітнім вимогам енергоефективності. Передбачено використання сучасних будівельних матеріалів, енергозберігаюче світлопрозоре заповнення вікон та вітражів.</p>
      <p>У навчальних аудиторіях, кабінетах комп’ютерних технологій, тренінгових аудиторіях, актовій залі будуть встановлені інтерактивні екрани та проектори. Швидкісний інтернет буде доступний на території всієї навчальної частини.</p>
      <p>Для підвищеної безпеки облаштують внутрішнє та зовнішнє відеоспостереження.</p>
      <p>Реконструкція передбачає благоустрій прилеглої території, озеленення, встановлення сучасного освітлення, перекладання зовнішніх мереж дощової та побутової каналізації, водопостачання і теплових мереж. Гаражі на території будуть демонтовані, а замість них облаштована відкрита автопарковка на 52 місця та велопарковка на 16 місць для викладачів та студентів.</p>
      <p>Замовником реконструкції виступає комунальне підприємство «Житлоінвестбуд-УКБ». Необхідний термін для реконструкції – 15 місяців за умови виділення повного фінансування на проведення будівельно-монтажних робіт за проектом.</p>
      <related>
        <a href="https://glavcom.ua/news/nazk-vneslo-pripis-rektoru-odnogo-z-kijivskih-vishiv--631143.html"/>
        <a href="https://glavcom.ua/kyiv/news/budivlyu-chervonogo-korpusu-universitetu-shevchenka-onovili-foto-629825.html"/>
        <a href="https://glavcom.ua/kyiv/news/u-kijevi-obvalilasya-chastina-budivli-koledzhu-foto-599112.html"/>
      </related>
    </article>
  </body>
</html>