<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T07:30:00+00:00"/>
    <meta property="og:title" content="آسیب‌های زندگی در خانه‌های کوچک چیست؟"/>
    <meta property="og:description" content=" مهدی کلهر روانشناس اجتماعی در گفت‌وگو با باشگاه خبرنگاران جوان، درباره آسیب‌هایی روانی و اجتماعی زندگی در خانه های کوچک اظهار کرد: آسیب هایی که خانه‌های کوچک دارد را در دو حوزه اجتماعی و روانشناختی می‌توانیم بررسی کنیم."/>
  </head>
  <body>
    <article>
      <h1>آسیب‌های زندگی در خانه‌های کوچک چیست؟</h1>
      <address>
        <time datetime="2019-11-20T07:30:00+00:00">20 Nov 2019, 07:30</time>
      </address>
      <p>آسیب‌هایی که خانه‌های کوچک دارد را در دو حوزه اجتماعی و روانشناختی می‌توانیم بررسی کنیم.</p>
      <p> مهدی کلهر روانشناس اجتماعی در گفت‌وگو با باشگاه خبرنگاران جوان، درباره آسیب‌هایی روانی و اجتماعی زندگی در خانه های کوچک اظهار کرد: آسیب هایی که خانه‌های کوچک دارد را در دو حوزه اجتماعی و روانشناختی می‌توانیم بررسی کنیم.</p>
      <p>این روانشناس بیان کرد: در حوزه اجتماعی، اگر این خانه‌ها در مکان‌های پر رفت و آمد ساخته شود مشکلات اجتماعی مانند افزایش ترافیک و حجم جمعیت در یک منطقه خاص را ایجاد کرده که به تبع آن مشکلات حمل نقلی نیز ایجاد خواهد شد.</p>
      <p>کلهر با اشاره به اینکه بعضی از افراد به دنبال خانه دوم هستند و این خانه‌ها بستری برای آسیب‌های دیگر را فراهم می‌کند، افزود: فردی که به دنبال خانه‌های ارزان قیمت برای فعالیت غیرفرهنگی و غیرارزشی است به خرید این خانه‌ها روی می‌آورد که آسیب های مختلفی مانند ازدواج سفید، اعتیاد، فحشا و ... را به دنبال دارد.</p>
      <p>این روانشناس درباره آسیب های روانشناختی این خانه ها گفت: در رابطه با بحث روانشناختی معضلاتی ایجاد می‌شود و اگر قرار باشد یک زوج با فرزند کوچکشان در این خانه‌ها زندگی کنند بیشترین آسیب برای کودک است که در این بافت پرورش پیدا می‌کند.</p>
      <p>او ادامه داد: کودکی که در حال رشد است به لحاظ حسی حرکتی نیاز به محیط بزرگ برای فعالیت و جنب جوش دارد و محرک‌های محیطی برای رشد کودک باید زیاد باشد تا بتواند استعداد و توانایی خود را بروز دهد زمانی که فضا محدود شود محرک‌های مورد نیاز کودک را کاهش یابد در کارکرد‌ها و فرایند‌های شناختی اثر می‌گذارد.</p>
      <p>کلهر با بیان اینکه بین محیط و خواسته‌های فردی باید هماهنگی ایجاد شود، افزود: زمانی که بین محیط و خواسته های فرد تضاد وجود داشته باشد فرد به سمت انزوا و افسردگی می‌رود و گاهی نیز در مقایسه‌های اجتماعی، فرد احساس حقارت می‌کند و محیط برایش قابل پذیرش نیست و به تنهایی روی می‌آورد.</p>
      <p>این روانشناس با اشاره به اینکه وقتی محیط محدود باشد و فرد نتواند محیط خود را کنترل کند این عدم کنترل باعث ایجاد خشم و پرخاشگری در فرد می‌شود، اضافه کرد: همچنین این احساس، آسیب‌های غیرمستقیمی را در فرد ایجاد کرده چرا که جنبه‌های روانشناختی در بلند مدت و غیرمستقیم رخ می‌دهد.</p>
      <p>او بیان کرد: زمانی که خانه محدود باشد و عرصه برای ما تنگ شود خشونت، پرخاشگری، ناامیدی، بیماری‌های روانی و ... ایجاد می‌شود همچنین زمانی که فرد در محل کار خود دچار استرس و فشار‌های بیرونی باشد برای کسب آرامش به محیط خانه رجوع می‌کند.</p>
    </article>
  </body>
</html>