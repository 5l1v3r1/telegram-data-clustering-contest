<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232476/"/>
    <meta property="og:site_name" content="Українська правда"/>
    <meta property="article:published_time" content="2019-11-20T07:22:53+00:00"/>
    <meta property="og:title" content="Зеленський розповів, ким хотів бути і який його найкращий проєкт  "/>
    <meta property="og:description" content="Президент Володимир Зеленський розповів, що хотів бути дипломатом чи прикордонником. І що його найкращий проект – це сім’я."/>
  </head>
  <body>
    <article>
      <h1>Зеленський розповів, ким хотів бути і який його найкращий проєкт  </h1>
      <address>
        <time datetime="2019-11-20T07:22:53+00:00">20 Nov 2019, 07:22</time>
      </address>
      <p>Президент Володимир Зеленський розповів, що хотів бути дипломатом чи прикордонником.</p>
      <p>Про це він сказав під час <a href="https://www.facebook.com/president.gov.ua/videos/424095304941051/?notif_id=1574233109096186&amp;notif_t=live_video">зустрічі</a> з молоддю в рамках Всеукраїнського форуму "Україна зростає разом зі мною", куди прийшов разом із дружиною Оленою.</p>
      <p>Зеленського запитали, чи думав він, що стане президентом, чи хотів колись вчитися за кордоном.</p>
      <p> "Я ніколи не хотів навчатися за кордоном. Я хотів навчатися на дипломата в Києві. Але тоді я жив у Кривому Розі – і Київ був для мене закордоном", – відповів президент.</p>
      <p> "Я хотів бути прикордонником", – сказав він і додав, що як президент якоюсь мірою захищає державу.</p>
      <p>Коли його запитали про найбільш успішний проєкт, Зеленський відповів: "Я думаю, що всі успіхи, які в мене були, вони не самостійні успіхи. Мій найкращий проєкт – це моя сім’я. Тому що це дуже потужне об’єднання. Тому що з самого початку, коли ми одружилися, ми зробили студію "Квартал 95", потім у нас з’являлися діти і проєкти. Тому я не можу сказати, що я в житті щось зробив сам".</p>
      <p>"Я думаю, що ми дуже міцні, коли ми не на одинці, а коли поруч люди, які тебе люблять, які тебе поважають і роблять тебе тим, ким ти є", – додав він.</p>
      <p>"Що стосується найкращого проєкту – я вважаю, що він попереду. Бо не можна жити без мрії… Я впевнений, що упродовж цих 5 років ми зробимо все, щоб Україна була серйозним європейським проєктом", – сказав Зеленський.</p>
      <footer>Олена Рощенко, УП, доповнено</footer>
      <related>
        <a href="https://www.pravda.com.ua/news/2019/11/20/7232487/"/>
        <a href="https://www.pravda.com.ua/news/2019/11/20/7232486/"/>
        <a href="https://www.eurointegration.com.ua/news/2019/11/20/7103249/"/>
      </related>
    </article>
  </body>
</html>