<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonia-gemati-omada-gemati-kerkida"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T07:23:00+00:00"/>
    <meta property="og:title" content="Ομόνοια: Γεμάτη ομάδα, γεμάτη κερκίδα!"/>
    <meta property="og:description" content="Η Ομόνοια είναι στην πρώτη θέση του πίνακα και υποχρεούται να παραμείνει εκεί"/>
  </head>
  <body>
    <article>
      <h1>Ομόνοια: Γεμάτη ομάδα, γεμάτη κερκίδα!</h1>
      <h2>Απόντες οι μόνιμοι τραυματίες και παρών ξανά ο λαός</h2>
      <address><time datetime="2019-11-20T07:23:00+00:00">20 Nov 2019, 07:23</time> by <a rel="author">Πέτρος Παπαγιώργης</a></address>
      <p>
        <b>Η Ομόνοια είναι στην πρώτη θέση του βαθμολογικού πίνακα και υποχρεούται να παραμείνει εκεί. Αυτό θα γίνει πραγματικότητα αν η ομάδα του τριφυλλιού κερδίσει την ΕΝΠ μέσα στο Παραλίμνι.</b>
      </p>
      <p>Για να  κερδίσει πρέπει να... ξεχάσει την τελευταία της εμφάνιση στο πρωτάθλημα. Ο τελευταίος αγώνας κόντρα στην ΑΕΛ ήταν νικηφόρος αλλά η εμφάνιση ήταν μετριότατη με τον αποδεκατισμένο αντίπαλο να έχει κατοχή της μπάλας στο 59 τοις εκατό μέσα στο ΓΣΠ! Η Ομόνοια του ερχόμενου Σαββάτου πρέπει να είναι… άλλη ομάδα αν θέλει να επιστρέψει στη Λευκωσία με τη νίκη.</p>
      <aside>Για να κερδίσει πρέπει να... ξεχάσει την τελευταία της εμφάνιση στο πρωτάθλημα</aside>
      <p>Φεντόρ Μικού και Μαρίνος Τζιωνής αναμένεται να επιστρέψουν και να τεθούν στη διάθεση του Χένινγκ Μπεργκ. Όλοι οι διεθνείς, οι Γιάννης Κούσουλος, Άνταμ Λανγκ, (έπαιξε ενενήντα λεπτά χθες στο ματς με την Ουαλία), Χάρης Μαυρίας, Σάββας Νικολάου, Ανδρόνικος Κακουλλής θα είναι στη διάθεση του Νορβηγού κόουτς από αύριο.</p>
      <p>
        <b>Γκολ από τον Κακουλλή</b>
      </p>
      <p>O Ανδρόνικος Κακουλλής σκόραρε χθες το απόγευμα στο φινάλε στην προκριματική φάση του Ευρωπαϊκού Πρωταθλήματος U19, με την Εθνική Νέων να κερδίζει με 2-0 την Μάλτα. 90λεπτο έπαιξε και ο Σάββας Νικολάου.</p>
      <p>Υπενθυμίζεται ότι οι Μίχαελ Λούφτνερ, Ζιόρντι Γκόμεθ, Τιάγκο Φερέιρα και Ματ Νταρμπισαϊαρ έχουν από δύο κίτρινες κάρτες και αν «κιτρινιστούν» στο παιχνίδι με την ΕΝΠ δεν θα έχουν δικαίωμα συμμετοχής στο ντέρμπι αιωνίων που θα γίνει στις 2 Δεκεμβρίου.</p>
      <p>Έχει ξεκινήσει από χθες η προπώληση των εισιτηρίων για τον αγώνα με την Ε.Ν.Π. Οι φίλοι της ομάδας θα έχουν στη διάθεσή τους 1600 εισιτήρια για την Ανατολική κερκίδα. Με βάση τις εκτιμήσεις ο κόσμος της Ομόνοιας θα είναι εκεί, όπως ήταν σε όλα τα εκτός έδρας ματς. Και τα εντός φυσικά. Θυμίζουμε ότι η Ομόνοια έχει θέσει ως στόχο την κατάρριψη του ρεκόρ προσέλευσης κόσμου στο γήπεδο. Που είναι 11,003 εισιτήρια ανά αγώνα και σημειώθηκε τη σεζόν 2003-4.</p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/apokleismos-gia-tin-oyggaria-toy-salai-kai-toy-langk"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/me-langk-gia-tin-prokrisi-i-oyggaria"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonoia-binteo-apo-to-ilias-poyllos-vid"/>
      </related>
    </article>
  </body>
</html>