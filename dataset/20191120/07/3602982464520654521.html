<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/zo-maken-nog-16-landen-kans-om-ek-halen-play-offs/"/>
    <meta property="og:site_name" content="Sportnieuws"/>
    <meta property="article:published_time" content="2019-11-20T07:25:48+00:00"/>
    <meta property="og:title" content="Zo maken nog 16 landen kans om het EK te halen via de play-offs"/>
    <meta property="og:description" content="De kwalificatiestress is voor het Nederlands Elftal voorbij. ‘We’ hebben ons gewoon al geplaatst voor het EK van 2020. Voor 16 landen blijft het even billenknijpen, zij strijden om de 4 laatste EK-tickets via de play-offs. Hoe die play-offs werken, lees je hier. Aleksander Čeferin, de grote baas van de UEFA, is niet vies van…"/>
  </head>
  <body>
    <article>
      <h1>Zo maken nog 16 landen kans om het EK te halen via de play-offs</h1>
      <address>
        <time datetime="2019-11-20T07:25:48+00:00">20 Nov 2019, 07:25</time>
      </address>
      <p>
        <b>De kwalificatiestress is voor het Nederlands Elftal voorbij. 'We' hebben ons gewoon al geplaatst voor het EK van 2020. Voor 16 landen blijft het even billenknijpen, zij strijden om de 4 laatste EK-tickets via de play-offs. Hoe die play-offs werken, lees je hier.</b>
      </p>
      <p>Aleksander Čeferin, de grote baas van de UEFA, is niet vies van een kleine puzzel. Hier gaan we een poging doen overzichtelijk uit te leggen hoe de Europese voetbalbond de laatste 4 EK-tickets weggeeft.<br/><br/><b>Nog even loten<br/></b>De 16 landen die om 4 startbewijzen strijden, hebben zich via de Nations League geplaatst. Die landen worden in 4 divisies onderverdeeld om vervolgens allemaal in hun eigen 'poule' om 1 ticket te vechten. Dit zijn de 4 divisies:<br/><br/><b>Divisie A:</b> IJsland, ?, ?, ?<br/><b>Divisie B:</b> Bosnië, Slowakije, Ierland, Noord-Ierland<br/><b>Divisie C:</b> Schotland, Noorwegen, Servië, ?<br/><b>Divisie D:</b> Wit-Rusland, Noord-Macedonië, Georgië, Kosovo<br/><br/>Waarom die vraagtekens? Bulgarije, Hongarije, Israël en Roemenië hebben zich wel geplaatst voor de play-offs, maar er wordt nog geloot over in welke divisie ze straks moeten spelen.<br/><br/><b>Vechten om de tickets<br/></b>Als straks iedere divisie 4 ploegen heeft, wordt er op 22 november opnieuw geloot. Iedere divisie wordt opgedeeld in 2 halve finales van  1 duel op 26 maart (er worden dus gewoon 2 potjes per divisie gespeeld). De winnaars van die wedstrijd voetballen op 31 maart. Wie die wedstrijd wint, krijgt dan eindelijk het EK-ticket in handen. Zo wordt er in iedere divisie 1 ticket vergeven.</p>
    </article>
  </body>
</html>