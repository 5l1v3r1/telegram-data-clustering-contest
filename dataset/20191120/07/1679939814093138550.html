<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-elicopter-s-a-prabusit-in-afganistan-cel-putin-doi-soldati-americani-au-murit_3059643.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T07:55:37+00:00"/>
    <meta property="og:title" content="Un elicopter s-a prăbuşit în Afganistan. Cel puţin doi soldaţi americani au murit"/>
    <meta property="og:description" content="Cel puţin doi soldaţi americani din trupele staţionate în Afganistan au murit miercuri în urma prăbuşirii elicopterului în care se aflau, fără a se cunoaşte încă oficial cauza incidentului, transmite EFE.Biroul de presă al armatei americane a relevat într"/>
  </head>
  <body>
    <article>
      <h1>Un elicopter s-a prăbuşit în Afganistan. Cel puţin doi soldaţi americani au murit</h1>
      <address><time datetime="2019-11-20T07:55:37+00:00">20 Nov 2019, 07:55</time> by <a rel="author">PUBLIKA.MD</a></address>
      <p>Cel puţin doi soldaţi americani din trupele staţionate în Afganistan au murit miercuri în urma prăbuşirii elicopterului în care se aflau, fără a se cunoaşte încă oficial cauza incidentului, transmite EFE.<br/><br/>Biroul de presă al armatei americane a relevat într-un comunicat că se investighează cauzele prăbuşirii aparatului, însă datele preliminare "nu indică tir inamic".<br/><br/>Sursa citată nu a divulgat identitatea militarilor decedaţi, deoarece procedura prevede acest lucru timp de până la 24 de ore după ce au fost notificate în prealabil familiile celor morţi.<br/><br/><b>Cu toate acestea, talibanii au revendicat doborârea elicopterului, care se presupune că a avut loc în provincia estică Logar în timpul unei operaţiuni comune a forţelor afgane şi americane contra bazelor insurgente din regiune.</b><br/><br/>"Elicopterul a fost doborât şi au murit 54 de invadatori şi soldaţi afgani. După prăbuşire, aparatul a luat foc şi a fost complet distrus", a precizat într-un comunicat principalul purtător de cuvânt al talibanilor, Zabihullah Mujahid.<br/><br/>El a adăugat că, după căderea elicopterului, la faţa locului au ajuns mai multe avioane americane pentru a asigura zona şi a prelua toate victimele, scrie <a href="https://www.agerpres.ro/politica-externa/2019/11/20/elicopter-prabusit-in-afganistan-cel-putin-doi-soldati-americani-au-murit--406011">agerpres.ro</a>.<br/><br/>Purtătorul de cuvânt al guvernatorului din Logar a confirmat pentru EFE că în cursul nopţii au existat în provincie operaţiuni militare ale forţelor afgane susţinute de aviaţia străină, dar lipsesc informaţii privind posibile victime în cadrul acţiunii.<br/><br/>De la finalul misiunii de luptă a NATO, în ianuarie 2015, Statele Unite păstrează în Afganistan un contingent în cadrul noii misiuni aliate de consiliere a trupelor afgane şi un altul cu obiective "antiteroriste".<br/><br/>NATO nu a oferit cifre cu privire la numărul de militari din fiecare ţară participantă la misiunea sa, dar se estimează că Washingtonul are între 5.000 şi 10.000 de soldaţi în Afganistan.<br/><br/>În această confruntare, care a început la finalul lui 2001, şi-au pierdut viaţa circa 2.400 de americani.</p>
    </article>
  </body>
</html>