<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/otkriha-25-migranti-v-hladilen-konteiner-na-pyt-za-ostrova.430184"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T07:10:00+00:00"/>
    <meta property="og:title" content="Откриха 25 мигранти в хладилен контейнер на път за Острова"/>
    <meta property="og:description" content="Двама от мигрантите са откарани в болница | Dnes.bg"/>
  </head>
  <body>
    <article>
      <h1>Откриха 25 мигранти в хладилен контейнер на път за Острова</h1>
      <h2>Двама от мигрантите са откарани в болница</h2>
      <address><time datetime="2019-11-20T07:10:00+00:00">20 Nov 2019, 07:10</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Холандските власти са открили 25 мигранти в хладилен контейнер на борда на товарен ферибот за Великобритания, съобщи Ройтерс.<br/><br/>Мигрантите са били открити скоро след отплаването на кораба, който незабавно се е върнал в холандското пристанище Влардинген.<br/><br/>Двама от мигрантите са били откарани в болница за лечение, а останалите са били прегледани от лекар на пристанището, преди да бъдат отведени от полицията за по-нататъшни действия, се казва в съобщение на службите за извънредни ситуации.<br/><br/>Кучета-следотърсачи са били използвани за претърсване на кораба за евентуални други скрити мигранти.<br/><br/>На 23 октомври в хладилен камион край Лондон бяха открити 39 тела, за които се смята, че са на виетнамски мигранти.</p>
    </article>
  </body>
</html>