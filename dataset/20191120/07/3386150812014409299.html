<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/how-do-you-know-if-you-are-gaining-weight-check-out-these-5-things/"/>
    <meta property="og:site_name" content="Lokmat"/>
    <meta property="article:published_time" content="2019-11-20T07:45:36+00:00"/>
    <meta property="og:title" content="तुमचं वजन वाढतंय हे कसं ओळखाल?- या 5 गोष्टी तपासून पहा.."/>
    <meta property="og:description" content="वजन कधी एका दिवसात किंवा एका रात्रीत वाढत नाही. आपण स्थूल होतोय हे आपल्याला आपलं शरीर सांगत असतं पण आपण ते ऐकतो का? आणि ऐकलं तर काय करतो?"/>
  </head>
  <body>
    <article>
      <h1>तुमचं वजन वाढतंय हे कसं ओळखाल?- या 5 गोष्टी तपासून पहा..</h1>
      <h2>वजन कधी एका दिवसात किंवा एका रात्रीत वाढत नाही. आपण स्थूल होतोय हे आपल्याला आपलं शरीर सांगत असतं पण आपण ते ऐकतो का? आणि ऐकलं तर काय करतो?</h2>
      <address><time datetime="2019-11-20T07:45:36+00:00">20 Nov 2019, 07:45</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>वाढतं वजन हे एखाद्या छोट्या-मोठ्या आजाराचंही लक्षणं असतं.</b>
        </li>
      </ul>
      <p> <br/><b>-वैद्य रजनी गोखले<br/> </b> </p>
      <p>आपल्या दिसण्याच्या बाबतीत गंभीर विचार आता केला जातो.  ‘फिगर कॉंन्शिअसनेस’ वाढतो आहे. अशा वातावरणात  वाढणारं वजन हा खरंच चिंतेचा विषय बनतो. दिवसागणिक वाढणारं वजन या समस्येला अनेकांना तोंड द्यावं लागतय. बदलत्या जीवनशैलीपासून एखाद्या गंभीर आजाराचं लक्षण असा वाढत्या वजनाच्या कारणांचा विस्तार झाला आहे. आपलं वजन वाढतय म्हणून चिंता करत बसण्यापेक्षा त्याची कारणं शोधून त्यवर उपाय करणं केव्हाही उपयुक्तच.  योग्य प्रयत्न केले आणि प्रयत्नात सातत्य ठेवलं तर वाढत्या वजनाला लगाम नक्कीच घालता येवू शकतो. </p>
      <p>
        <b>वजन वाढतं कारण..</b>
      </p>
      <p>* भूक नसताना खाणं<br/>* जेवणानंतर पुन्हा खाणं<br/>* शारीरिक श्रमांचा विचार न करता खाणं<br/>* सतत बैठं काम करणं<br/>* व्यायामाचा अभाव<br/>* दिवसा तास न तास झोपणं<br/>या सर्व कारणांनी स्थूलता वाढत जाते. बदललेली लाइफ स्टाइल आणि  आधुनिक सुखसोयी हे तर स्थूलतेचं मुख्य कारण. </p>
      <p>
        <b>वजन वाढतय हे कसं समजावं?</b>
      </p>
      <p>वजन कधी एका दिवसात किंवा एका रात्रीत वाढत नाही. बारकाईनं आपल्या शरीरातल्या हालचालींकडे लक्ष ठेवल्यास आपलं वजन वाढतंय हे वेळीच लक्षात येतं. <br/>* रस्त्यावर चालताना , जिन्यांवरून चढ-उतर करताना धाप लागणं, घामाचं प्रमाण वाढणं. <br/>* सतत भूक लागणं, भूक सहन न होणं. <br/>* गुडघे किंवा टाचा दुखणं. <br/>* स्त्रियांमध्ये मासिक पाळीची अनियमितता वाढणं, स्त्रावाचं प्रमाण कमी होणं, <br/> * वजन काट्यावर जरी वजन वाढलेलं दिसत नसलं तरी ही लक्षणं म्हणजे स्थूलतेची नांदी समजावी आणि त्वरित जागं व्हावं. </p>
      <figure>
        <img src="https://d3pc1xvrcw35tl.cloudfront.net/images/686x514/weight-1_201911327403.jpeg"/>
      </figure>
      <p>
        <b>वजन घटवायचं असेल तर.. </b>
      </p>
      <p>वजन कमी करण्यासाठी अनेकजण  ‘डाएटिंग’ करतात. डाएटिंग म्हणजे कमी खाणं किंवा अजिबात न खाणं, वजन वाढणार नाही अशा गुणांचा आहार घेणं होय. वजन घटवण्याचे उपाय करताना एक महत्त्वाचा नियम म्ह्णजे आहार-विहाराचे नियम काटेकोर पाळावेत. <br/>* वजन कमी करण्यासाठी रोज अनशापोटी (रिकाम्या पोटी) अर्धा कप पाणी प्यावं. दोन्ही जेवणापूर्वी गरम पाणी प्यावं. दिवसभरात पाणी पिण्याचं प्रमाण जास्त नसावं. आवश्यक तेवढं आणि शक्यतो गरम पाणी प्यावं. <br/>* साखर, गूळ इ. गोड पदार्थ पूर्णतर्‍ बंद करावेत. <br/>* आहारातलं मीठाचं प्रमाण कमी असावं. समुद्रमीठाऐवजी सैंधव मीठ वापरावं.<br/>* आहारात भाज्यांचं सूप्स, सॅलेड, धान्याचं कढण यावर अधिक भर असावा.<br/>* धान्य भाजून मगच वापरावं. <br/>* कडू, तुरट पदार्थाचा जसे कारले, मेथ्या, हळद यांचा आहारात समावेश असावा. <br/>* स्निग्ध अर्थात तेलकट तूपकट पदार्थाचा वापर कमी करावा. <br/>* बेकरी प्रॉडक्टस, फास्ट फूड  पूर्णतर्‍ बंद करावेत<br/>* डोसा, इडली यासारखे आंबवलेल्या पदार्थ अवश्य टाळावेत. <br/>* दुपारची झोप कटाक्षानं टाळावी. </p>
      <p>* वाढतं वजन हे एखाद्या छोट्या-मोठ्या आजाराचंही लक्षणं असतं. त्यामुळे यासाठी डॉक्टरांना भेटावं, त्यांच्याशी चर्चा करावी आणि ते सांगतील त्याप्रमाणे उपाय करावे. </p>
    </article>
  </body>
</html>