<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/591881/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AA%E0%A7%8D%E0%A6%B0%E0%A6%BE%E0%A6%AA%E0%A7%8D%E0%A6%A4%E0%A6%AC%E0%A7%9F%E0%A6%B8%E0%A7%8D%E0%A6%95-%E0%A6%85%E0%A6%AA%E0%A6%B0%E0%A6%BE%E0%A6%A7%E0%A7%80%E0%A6%A6%E0%A7%87%E0%A6%B0-%E0%A6%9A%E0%A6%BE%E0%A6%B0%E0%A7%8D%E0%A6%9C-%E0%A6%97%E0%A6%A0%E0%A6%A8-%E0%A7%A8%E0%A7%AE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T07:42:00+00:00"/>
    <meta property="og:title" content="রিফাত হত্যা: প্রাপ্তবয়স্ক অপরাধীদের চার্জ গঠন ২৮ নভেম্বর"/>
    <meta property="og:description" content="বরগুনার আলোচিত শাহনেওয়াজ রিফাত (রিফাত শরীফ) হত্যা মামলার প্রাপ্তবয়স্ক ১০ আসামির বিরুদ্ধে চার্জ গঠনের তারিখ নির্ধারণ করেছেন আদালত। মামলাটির বিচারিক কার্যক্রম দ্রুত সম্পন্ন করার জন্য ২৮ নভেম্বর চার্জ গঠনের তারিখ নির্ধারণ করা হয়। একই সঙ্গে আদালত তিন আসামির জামিন নামঞ্জুর ও তিন আসামিকে..."/>
  </head>
  <body>
    <article>
      <h1>রিফাত হত্যা: প্রাপ্তবয়স্ক অপরাধীদের চার্জ গঠন ২৮ নভেম্বর</h1>
      <address><time datetime="2019-11-20T07:42:00+00:00">20 Nov 2019, 07:42</time> by <a rel="author">বরগুনা প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/f081376b42683080aa8b65d919c8c99f-5dd4f66c2eca3.jpg"/>
        <figcaption>আদালতে রিফাত হত্যা মামলার প্রাপ্তবয়স্ক আসামিরা</figcaption>
      </figure>
      <p>বরগুনার আলোচিত শাহনেওয়াজ রিফাত (রিফাত শরীফ) হত্যা মামলার প্রাপ্তবয়স্ক ১০ আসামির বিরুদ্ধে চার্জ গঠনের তারিখ নির্ধারণ করেছেন আদালত। মামলাটির বিচারিক কার্যক্রম দ্রুত সম্পন্ন করার জন্য ২৮ নভেম্বর চার্জ গঠনের তারিখ নির্ধারণ করা হয়। একই সঙ্গে আদালত তিন আসামির জামিন নামঞ্জুর ও তিন আসামিকে পরীক্ষায় অংশগ্রহণের সুযোগ দিয়েছেন। বুধবার (২০ নভেম্বর) সকাল ১০টার দিকে বরগুনার জেলা ও দায়রা জজ আদালতের বিচারক মো. আছাদুজ্জামান এ আদেশ দেন।</p>
      <p>আদালত সূত্রে জানা গেছে, বুধবার আল কাইউম ওরফে রাব্বি আকন, মো. হাসান এবং মোহাইমিনুল ইসলাম সিফাতের জামিন আবেদন নামঞ্জুর করা হয়। অন্যদিকে রাকিবুল হাসান রিফাত ফরাজি, কামরুল ইসলাম সাইমুন এবং মো. সাগর পরীক্ষায় অংশ নেওয়ার আবেদন করেন। পরে আদালত তাদের আবেদন মঞ্জুর করেন।</p>
      <p>এরআগে, ধার্য তারিখ থাকায় এ মামলায় কারাগারে থাকা প্রাপ্তবয়স্ক আট আসামিকে আদালতে হাজির করে পুলিশ। এছাড়াও বাবার সঙ্গে আদালতে হাজির হন এ মামলায় জামিনে মুক্ত থাকা নিহত রিফাতের স্ত্রী আয়শা সিদ্দিকা মিন্নি।</p>
      <p>রিফাত হত্যা মামলার বাদী পক্ষের আইনজীবী মজিবুল হক কিসলু বলেন, আজ কারাগারে থাকা আট আসামিকে আদালতে হাজির করে পুলিশ। আদালতে হাজির হয় মিন্নিও। পরে তিন আসামির জামিন নামঞ্জুর এবং অপর তিন আসামির পরীক্ষায় অংশ নেওয়ার অনুমতি দেন আদালত। এছাড়া আদালত আগামী ২৮ নভেম্বর প্রাপ্তবয়স্ক ১০ আসামির বিরুদ্ধে চার্জ গঠনের শুনানির দিন ধার্য করেন। একই সঙ্গে হাইকোর্ট থেকে জামিনে থাকা মিন্নিকে বরগুনা জেলা ও দায়রা জজ আদালতে জামানত নামা দাখিলের নির্দেশ দেওয়া হয়।</p>
      <p>রিফাত হত্যা মামলার প্রাপ্তবয়স্ক আসামিরা হলেন, রাকিবুল হাসান রিফাত ফরাজি (২৩), আল কাইউম ওরফে রাব্বি আকন (২১), মোহাইমিনুল ইসলাম সিফাত (১৯), রেজওয়ান আলী খান হৃদয় ওরফে টিকটক হৃদয় (২২), মো. হাসান (১৯), মো. মুসা (২২), আয়শা সিদ্দিকা মিন্নি (১৯), রাফিউল ইসলাম রাব্বি (২০), মো. সাগর (১৯), কামরুল ইসলাম সাইমুন (২১)।</p>
      <p>গত ৬ নভেম্বর রিফাত হত্যা মামলার প্রাপ্তবয়স্ক আসামিদের অভিযোগপত্র বিচারের জন্য প্রস্তুত করে জেলা ও দায়রা জজ আদালতে পাঠায় সিনিয়র জুডিশিয়াল ম্যাজিস্ট্রেট আদালত।</p>
      <p>গত ১ সেপ্টেম্বর রিফাত শরিফ হত্যা মামলায় রিফাতের স্ত্রী আয়শা সিদ্দিকা মিন্নিসহ ২৪ জনের বিরুদ্ধে বরগুনার সিনিয়র জুডিশিয়াল ম্যাজিস্ট্রেট আদালতে দুই ভাগে বিভক্ত অভিযোগপত্র (চার্জশিট) দেয় পুলিশ। একই সঙ্গে রিফাত হত্যা মামলার এক নম্বর আসামি নয়নবন্ড বন্দুকযুদ্ধে নিহত হওয়ায় তাকে মামলা থেকে অব্যাহতি দেওয়া হয়। চার্জশিটভুক্ত প্রাপ্তবয়স্ক আসামি মো. মুসা এখনও পলাতক রয়েছে।</p>
      <p>এরআগে, সোমবার (১৮ নভেম্বর) রিফাত হত্যা মামলার অপ্রাপ্তবয়স্ক ১৪ আসামির বিরুদ্ধে বিচারিক কার্যক্রম শুরুর জন্য ২০২০ সালের ৮ জানুয়ারি চার্জ গঠনের তারিখ নির্ধারণ করেন বরগুনার শিশু আদালতের বিচারক মো. হাফিজুর রহমান। রিফাত হত্যা মামলার অপ্রাপ্তবয়স্ক আসামিরা হলো মো. রাশিদুল হাসান রিশান ফরাজী (১৭), মো. রাকিবুল হাসান রিফাত হাওলাদার (১৫), মো. আবু আবদুল্লাহ রায়হান (১৬), মো. ওলিউল্লাহ অলি (১৬), জয় চন্দ্র সরকার চন্দন (১৭), মো. নাইম (১৭), মো. তানভীর হোসেন (১৭), নাজমুল হাসান (১৪), রাকিবুল হাসান নিয়ামত (১৫), মো. সাইয়েদ মারুফ বিল্লাহ মহিবুল্লাহ (১৭), মারুফ মল্লিক (১৭), প্রিন্স মোল্লা (১৫) রাতুল সিকদার জয় (১৬) ও আরিয়ান হোসেন শ্রাবণ (১৬)।</p>
      <p>প্রসঙ্গত, গত ২৬ জুন সকাল সোয়া ১০টার দিকে বরগুনা সরকারি কলেজের সামনে সন্ত্রাসীরা রিফাত শরীফকে প্রকাশ্যে রাম দা দিয়ে কুপিয়ে গুরুতর আহত করে। পরে আহত রিফাতকে ওইদিনই বরিশাল শের-ই-বাংলা মেডিক্যাল কলেজ হাসপাতালে ভর্তি করা হলে বিকালে তিনি মারা যান। এ ঘটনায় রিফাতের বাবা দুলাল শরীফ বাদী হয়ে ১২ জনের নাম উল্লেখসহ পাঁচ-ছয় জনকে অজ্ঞাত আসামি করে বরগুনা থানায় একটি হত্যা মামলা দায়ের করেন।</p>
      <p>আরও পড়ুন:<br/><a href="http://www.banglatribune.com/country/news/591045/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%B6%E0%A6%BF%E0%A6%B6%E0%A7%81-%E0%A6%85%E0%A6%AA%E0%A6%B0%E0%A6%BE%E0%A6%A7%E0%A7%80%E0%A6%A6%E0%A7%87%E0%A6%B0-%E0%A6%9A%E0%A6%BE%E0%A6%B0%E0%A7%8D%E0%A6%9C-%E0%A6%97%E0%A6%A0%E0%A6%A8-%E0%A7%AE-%E0%A6%9C%E0%A6%BE%E0%A6%A8%E0%A7%81%E0%A7%9F%E0%A6%BE%E0%A6%B0%E0%A6%BF"><b>রিফাত হত্যা: শিশু অপরাধীদের চার্জ গঠন ৮ জানুয়ারি</b></a></p>
      <footer>/টিটি/</footer>
    </article>
  </body>
</html>