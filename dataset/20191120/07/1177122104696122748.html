<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/-uniunea-europeana-i-a-imparit-bugetul--cine-va-primi-cei-mai-muli-bani-in-2020-148691.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T07:53:00+00:00"/>
    <meta property="og:title" content="Uniunea Europeană și-a împărțit bugetul. Cine va primi cei mai mulți bani în 2020"/>
    <meta property="og:description" content="Guvernele statelor din Uniunea Europeană, Parlamentul şi Comisia Europeană au ajuns luni noaptea la un acord referitor la bugetul anului 2020. Este vorba de 168.7 miliarde de euro pentru anul viitor. Cele mai mari cheltuieli se vor face pentru combaterea schimbărilor climatice, protecţia graniţelor UE şi înfiinţarea propriului sistem de sateliţi. Consiliul și Parlamentul European au ajuns luni seara, cu doar o oră înaintea expirării termenului privind negocierile de conciliere, la un acord privind bugetul UE pentru 2020, care se va concentra puternic pe creștere și competitivitate, acțiune climatică și alte priorități ale UE, precum securitatea și gestionarea migrației, a anunțat Consiliul European într-un comunicat."/>
  </head>
  <body>
    <article>
      <h1>Uniunea Europeană și-a împărțit bugetul. Cine va primi cei mai mulți bani în 2020</h1>
      <address>
        <time datetime="2019-11-20T07:53:00+00:00">20 Nov 2019, 07:53</time>
      </address>
      <p>
        <b>Guvernele statelor din Uniunea Europeană, Parlamentul şi Comisia Europeană au ajuns luni noaptea la un acord referitor la bugetul anului 2020. Este vorba de 168.7 miliarde de euro pentru anul viitor. Cele mai mari cheltuieli se vor face pentru combaterea schimbărilor climatice, protecţia graniţelor UE şi înfiinţarea propriului sistem de sateliţi.<br/><br/>Consiliul și Parlamentul European au ajuns luni seara, cu doar o oră înaintea expirării termenului privind negocierile de conciliere, la un acord privind bugetul UE pentru 2020, care se va concentra puternic pe creștere și competitivitate, acțiune climatică și alte priorități ale UE, precum securitatea și gestionarea migrației, a anunțat Consiliul European într-un comunicat.</b>
      </p>
      <p>Bugetul pentru 2020 este ultimul plan anual de cheltuieli din actualul exerciţiu bugetar pe şapte ani, care este egal cu 1% din Produsul Naţional Brut al blocului comunitar format din 28 de state.</p>
      <p>Acordul asupra bugetului pe 2020, convenit luni noapte, aduce nivelul total al angajamentelor Uniunii la 168.7 miliarde de euro, iar nivelul plăţilor la 153.5 miliarde de euro.</p>
      <p>UE și-a propus să aloce cel puțin 20% din cheltuieli pentru protecția climei în perioada 2014-2020. Pentru anul viitor, UE s-a angajat că finanţeze proiecte în valoare de 168,7 miliarde de euro (186,8 miliarde dolari), din care 21% va merge către măsuri de combatere a schimbărilor climatice.</p>
      <p>Pentru a contribui la îndeplinirea acestui obiectiv, Parlamentul și Consiliul au convenit să pună un accent mai mare pe acțiunile climatice în mai multe domenii precum cercetarea și dezvoltarea (Orizont 2020), infrastructura de transport și energie (Facilitatea Conectarea Europei) și acțiunea externă a UE. S-au alocat fonduri suplimentare programului LIFE al UE, care va primi 590 de milioane EUR, și Agenției Europene de Mediu pentru recrutarea de personal nou care să sprijine lupta împotriva schimbărilor climatice.</p>
      <p>Pe al doilea loc în atenția UE sunt tinerii. Anul viitor se va pune accent pe sprijinirea nevoilor lor de formare și încadrare pe piața muncii, promit oficialii europeni. Inițiativa pentru ocuparea forței de muncă pentru tineri va fi consolidată cu 23,8 milioane de euro, urmând să fie completată cu alte 50 de milioane de euro în vara anului 2020, dacă Comisia Europeană confirmă că este necesar. În plus, programul Erasmus + va fi majorat cu 50 de milioane euro.</p>
      <p>Și cercetarea și inovația vor fi susținute financiar. Aproape 25 de miliarde de euro vor fi alocate pentru susţinerea cercetării şi inovaţiei în UE, programe de aducaţie pentru tineri, companii mici şi mijlocii şi programul satelitar Galileo, care va permite independenţa UE de sistemul american Global Positioning System (GPS).</p>
      <p>Bugetul aferent anului 2020 prevede 60 de miliarde de euro pentru susţinerea fermierilor, pisciculturii şi a biodiversităţii şi aproape 59 de miliarde de euro pentru reducerea diferenţelor economice şi sociale dintre regiunile europene.</p>
      <p>Totodată, pentru migrație și protecția frontierelor vor fi alocate 949 de milioane de euro în 2020.</p>
      <p>
        <a href="https://www.realitatea.net/">https://www.realitatea.net/</a>
      </p>
    </article>
  </body>
</html>