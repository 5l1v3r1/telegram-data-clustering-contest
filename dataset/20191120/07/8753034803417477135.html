<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/e8R2VM/sv-vil-fjerne-bsu-mener-ordningen-er-urettferdig"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="SV vil fjerne BSU, mener ordningen er urettferdig"/>
    <meta property="og:description" content="I sitt alternative statsbudsjett foreslår SV å avvikle ordningen Boligsparing for ungdom (BSU) som gir unge skattelette ved å spare til bolig."/>
  </head>
  <body>
    <article>
      <h1>SV vil fjerne BSU, mener ordningen er urettferdig</h1>
      <h2>I sitt alternative statsbudsjett foreslår SV å avvikle ordningen Boligsparing for ungdom (BSU) som gir unge skattelette ved å spare til bolig.</h2>
      <address><time datetime="2019-11-20T07:00:00+00:00">20 Nov 2019, 07:00</time> by <a rel="author">NTB</a></address>
      <p>– BSU er en urettferdig ordning. Det er fint å spare, men BSU belønner unge som allerede er rike nok til å kunne spare, sier Solveig Skaugvoll Foss, vararepresentant og fungerende finanspolitisk talsperson for SV på Stortinget, til Klassekampen.</p>
      <p>De som benytter seg av ordningen får inntil 5.000 kroner i skattefradrag hvert år. I statsbudsjettet for 2020 er det budsjettert med å bruke drøyt 1,3 milliarder kroner til skattefradrag for BSU-sparing.</p>
      <p>Foss sier SV heller vil prioritere å kutte dokumentavgiften fra 2,5 til 1,5 prosent, i tillegg til å gi Husbanken mulighet til å gi flere startlån.</p>
      <p>Finanspolitisk talsperson Henrik Asheim (H) kaller forslaget «rart».</p>
      <p>– Det er viktig at flere unge sparer til bolig. Mange unge finner plass til sparing i trange budsjetter, nettopp fordi man får skattefradrag, sier Asheim.</p>
      <p>Han er ikke bekymret for argumentet om at unge med rike foreldre i større grad har mulighet til å bruke BSU.</p>
      <p>– Disse vil få hjelp fra foreldrene uansett, sier Asheim.</p>
      <p>BSU er en spareordning for unge under 34 år. Man kan spare opp til 25.000 kroner i året og dette kan gi inntil 5.000 kroner mindre i skatt.</p>
    </article>
  </body>
</html>