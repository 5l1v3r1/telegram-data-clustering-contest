<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/live-protests-in-iran-over-fuel-price-day-6-violence-against-protesters"/>
    <meta property="og:site_name" content="euronews"/>
    <meta property="article:published_time" content="2019-11-20T07:17:13+00:00"/>
    <meta property="og:title" content="ناآرامی‌های ایران؛ وزارت خارجه سفیر سوییس را احضار کرد"/>
    <meta property="og:description" content="وزیر امور خارجه سوئد شمار کشته شدگان ناآرامی‌های ایران را «وحشتناک» خواند."/>
  </head>
  <body>
    <article>
      <h1>ناآرامی‌های ایران؛ وزارت خارجه سفیر سوییس را احضار کرد</h1>
      <address><time datetime="2019-11-20T07:17:13+00:00">20 Nov 2019, 07:17</time> by <a rel="author">یورونیوز فارسی </a></address>
      <p>پس از گذشت پنج روز از ناآرامی‌های ناشی از اجرای طرح سهمیه بندی و افزایش قیمت بنزین که با مصوبه شورای عالی هماهنگی اقتصادی سران قوا از نیمه شب جمعه بیست و چهارم آبان ماه در ایران به اجرا درآمد مقامات حکومتی و در راس آنها علی خامنه‌ای،‌ رهبر جمهوری اسلامی از مهار بحران و شکست «دشمن» خبر می‌دهند.</p>
      <p>این درحالیست که بر اساس شواهد موجود فضای اغلب شهرهای بزرگ این کشور به شدت امنیتی است و نیروهای ویژه در گوشه و کنار شهرها همچنان مستقر هستند.</p>
      <p>دسترسی به شبکه جهانی اینترنت همچنان در کلیه نقاط کشور امکان پذیر نیست و کماکان خبرهایی از تجمعات و درگیری های پراکنده در برخی شهرها به گوش می‌رسد.</p>
      <p>آخرین تحولات مربوط به ناآرامی‌‌های روز چهارشنبه ایران را در این گزارش دنبال کنید.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/19/iran-supreme-leader-says-recent-protests-were-not-carried-out-by-the-people">علی خامنه‌ای در واکنش به اعتراض‌های ایران: دشمن را عقب زدیم</a>
        </li>
        <li>
          <a href="https://farsi.euronews.com/2019/11/19/live-update-iran-protests-fifth-day">گزارش لحظه به لحظه از ناآرامی‌های ایران؛ عفو بین الملل از کشته شدن ۱۰۶ نفر خبر داد</a>
        </li>
      </ul>
      <h3>رد آمار عفو بین‌الملل از سوی ایران</h3>
      <p>علیرضا میریوسفی، رایزن مطبوعاتی دفتر نمایندگی دائم ایران در سازمان ملل با انتشار متنی در صفحه توئیتر خود، آمار نهادهای حقوق بشری را در مورد کشته‌شدگان در جریان اعتراض‌ها به گرانی بنزین، زیر سوال برد و سندیت آنها را منوط به تائید دولت جمهوری اسلامی دانست.</p>
      <p>آقای میریوسفی، هدف نهادهای به گفته او «مغرض» را پیشبرد کارزار ارائه اطلاعات غلط در مورد ایران دانست و تاکید کرد که تلاش‌های آنها مانع از اتخاذ تصمیمات اقتصادی دوراندیشانه نمی‌شود.</p>
      <figure>
        <iframe data-src="https://twitter.com/euronewses/status/1197129495968387073" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>سازمان عفو بین‌الملل روز سه‌شنبه شمار جان‌باختگان در ایران را حدود ۱۰۶ نفر اعلام کرد.</p>
      <h3>استاندار تهران: معترضان افراد بومی نبودند</h3>
      <p>انوشیروان محسنی بندپی، استاندار تهران اعلام کرد که در شهر تهران و شرق و جنوب شرق این استان طی روزهای اخیر مشکلی بروز نکرد فقط در شهرستان‌های غربی این استان مشکلاتی به وجود آمد.</p>
      <p>آقای محسنی بندپی همچنین مدعی شد که معترضان به گرانی بنزین از افراد بومی نبودند. استاندار تهران خاطر نشان کرد که اکنون اوضاع در شهر و استان تهران تحت کنترل است و به افراد خاطی اخطارهای لازم داده شده است.</p>
      <h3>استمداد شیرین عبادی از مراجع بین‌المللی</h3>
      <p>شیرین عبادی، دارنده جایزه صلح نوبل، با انتشار یادداشتی در کانال تلگرامی خود، از کمیساریای عالی حقوق بشر سازمان ملل خواست تا چشم بر سرکوب و اعمال خشونت حکومت جمهوری اسلامی علیه مردم نبندد. او همچنین از کمیته حقوق بشر اتحادیه اروپا نیز درخواست کرد تا مانع سرکوب بیشتر مردم ایران شود.</p>
      <p>او ضمن اشاره به تصاویر موجود مبنی بر شلیک مستقیم ماموران امنیتی ایران به معترضان، جمهوری اسلامی را به خفه کردن اعتراض‌های مردم با اعمال سانسور و قطع اینترنت متهم کرد.</p>
      <p>خانم عبادی، آشوب اصلی را بحران معیشت و زندگی سخت مردم ایران دانست.</p>
      <p>ثبت ۴۵ کشته در مناطق کردنشین</p>
      <p>هەنگاو که سازمانی فعال در زمینه پوشش نقض حقوق بشر در مناطق کردنشین ایران محسوب می‌شود، اعلام کرد که شمار جان‌باختگان اعتراض‌ها به گرانی بنزین در کردستان به ۴۵ نفر رسیده، زخمی‌ها به ۵۰۰ تن و شمار بازداشت‌شدگان در این مناطق به ۳۰۰ نفر بالغ شده است.</p>
      <figure>
        <iframe data-src="https://twitter.com/euronewses/status/1197174113749602305" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>جلسه غیرعلنی مجلس ایران</h3>
      <p>اسداله عباسی، سخنگوی هیات‌رئیسه مجلس ایران از برگزاری جلسه غیرعلنی نمایندگان در روز یک‌شنبه آینده خبر داد.</p>
      <p>به گفته او در این جلسه که احتمالا در دو شیفت و با حضور مقام‌های دولتی برگزار خواهد شد، مسایل روز مورد بررسی قرار خواهد گرفت.</p>
      <h3>درخواست تعقیب کیفری مسببان و مرتكبان كشتار معترضان</h3>
      <p>حسین احمدی نیاز، وکیل فعال در زمینه حقوق بشر در صفحه توئیتر خود از آغاز تلاش بین‌المللی جمعی از وکلای ایرانی برای تعقیب کیفری مسببان و مرتكبان كشتار و سرکوب معترضان به گرانی بنزین خبر داد.</p>
      <figure>
        <iframe data-src="https://twitter.com/euronewses/status/1196716114425843712" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>رئیس دادگستری کرمانشاه: یکی از عناصر اغتشاشات به هلاکت رسید</h3>
      <p>پرویز توسلی‌زاده، رئیس کل دادگستری استان کرمانشاه اعلام کرد که شب گذشته «یکی از عناصر اصلی اغتشاشات توسط سربازان گمنام امام زمان، شناسایی و به هلاکت رسید.»</p>
      <p>به گزارش خبرگزاری تسنیم، آقای توسلی‌زاده گفت:« در این جریانات اخیر ما با یک مسئله فوق‌العاده وحشتناک مواجه بودیم این جریان با مسائلی که از قبل داشتیم چندین تفاوت اساسی داشت که یکی از آنها بستن خیابان‌ها در روز شنبه بود که همین مسئله کار را برای نیروهای عمل‌کننده خیلی سخت کرد.»</p>
      <p>به گفته رئیس دادگستری کرمانشاه، ‌همه نیروهای سپاه و بسیج، اداره کل اطلاعات، انتظامی استان و نیروهای ارتش جمهوری اسلامی ایران برای کنترل این قضیه با قدرت پای کار بودند.</p>
      <h3>انتقاد از عدم صدور مجوز به تجمع‌های غیرحکومتی</h3>
      <p>اردشیر امیر ارجمند، مشاور ارشد میرحسین موسوی و محمد تقی کروبی، فرزند دیگر رهبر محصور جنبش اعتراضی سال ۱۳۸۸ مردم ایران علیه نتایج انتخابات ریاست جمهوری، با انتشار بیانیه‌ای مشترک در سایت زیتون، ضمن تاکید بر قرار گرفتن جمهوری اسلامی «درسراشیبی تند استحاله کامل به نظام اقتدار فردی» و محکوم کردن سرکوب خشن معترضان به افزایش قیمت بنزین، امتناع حکومت ایران از صدور مجوز تظاهرات غیرحکومتی را به چالش کشیدند و ادعای مقام‌های امنیتی ایران مبنی بر حضور گسترده اشرار و عوامل وابسته به قدرت‌های خارجی در تجمعات اخیر را محکوم کرده و نظام ایران را به سوارکاری تشبیه کردند که «در جستجوی سراب با آخرین سرعت به جلو می‌تازد.»</p>
      <h3>حمایت برنده جایزه صلح نوبل از اعتراض‌های مردم ایران</h3>
      <p>توکل کَرمان، فعال یمنی حقوق زنان که در سال ۲۰۱۱ برنده جایزه نوبل صلح شد با انتشار توئیتی در صفحه شخصی خود ضمن حمایت از آن چه که او «انقلاب مردم ایران علیه حکومت ملاها» لقب داد، اعتراض ایرانیان را به «کریه‌ترین حکومت دینی در منطقه خاورمیانه» ستود و خواستار سرنگونی حکومت‌های دینی مستبد در منطقه از جمله در عربستان سعودی شد.</p>
      <figure>
        <iframe data-src="https://twitter.com/euronewses/status/1197052159696789505" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>احضار سفیر سوئیس به وزارت امور خارجه ایران</h3>
      <p>در پی آنچه «دخالت‌های آمریکا در امور داخلی ایران» خوانده شده سفیر سوئیس به عنوان حافظ منافع ایالات متحده به وزارت امور خارجه ایران احضار شد.</p>
      <p>خبرگزاری ایسنا با اعلام این خبر تصریح کرد که مارکوس لایتنر،‌ سفیر سوئیس در ایران به وزارت امور خارجه احضار شد و مراتب اعتراض جمهوری اسلامی ایران نسبت به دخالت‌های آمریکا در امور داخلی ایران به وی ابلاغ شد.</p>
      <p>گفتنی است که مقامات حکومتی و رسانه‌های ایران از نخستین روز ناآرامی‌های ناشی از افزایش طرح سهمیه بندی بنزین انگشت اتهام را به سوی عوامل بیگانه نشانه رفتند و به ویژه آمریکا و چند کشور منطقه را به تحریک و سازماندهی اعتراض‌ها متهم کردند.</p>
      <p>مایک پمپئو،‌ وزیر امور خارجه آمریکا پیش از این ضمن محکوم کردن توسل به خشونت توسط حکومت ایران برای سرکوب معترضان خواستار دسترسی آزادانه مردم به اینترنت شده بود.</p>
      <p>کاخ سفید نیز با انتشار بیانیه ای سرکوب معترضان به افزایش قیمت بنزین در ایران را محکوم کرده بود.</p>
      <figure>
        <iframe data-src="https://twitter.com/euronewses/status/1197128389712384002" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>وزیر صنعت،‌ معدن و تجارت: افزایش قیمت بنزین ممکن است با درصد پایین گرانی همراه شود</h3>
      <p>رضا رحمانی،‌ وزیر صنعت،‌ معدن و تجارت ایران با تاکید بر اینکه دستگاه‌های دولتی تا پایان امسال حق گران کردن کالاها را ندارند از احتمال درصدی پایین از گرانی ناشی از طرح سهمیه بندی بنزین خبر داد.</p>
      <p>آقای رحمانی که در حاشیه نشست هیات دولت در جمع خبرنگاران سخن می‌گفت کنترل قیمت کالاهای اساسی را اولویت کاری دولت قلداد کرد و گفت: «طبق گزارش‌های میدانی از بازار، قیمت‌ها در حال کنترل است. البته در برخی موارد مانند حمل و نقل یکسری تاثیرات واقعی وجود دارد که بحث آن جداست.»</p>
      <p>وزیر صنعت،‌ معدن و تجارت در ادامه یادآور شد: «تلاش ما بر این است که افزایش قیمت بنزین تاثیر روانی بر جامعه نگذارد و عده‌ای از آن سوء استفاده نکنند.»</p>
      <h3>فارس به نقل از منابع امنیتی: چند «لیدر» دوتابعیتی دستگیر شدند</h3>
      <p>خبرگزاری فارس در گزارشی اعلام کرد که برخی از دستگیر شدگان در جریان ناآرامی‌های اخیر در استان البرز دو تابعیتی هستند.</p>
      <p>در این گزارش ادعا شده است که افراد یاد شده که از آنها به عنوان «لیدر» نام برده شده تابعیت دوگانه از کشورهای اروپایی و برخی کشورهای همسایه داشته اند. نام این کشورها آلمان،‌ ترکیه و افغانستان عنوان شده است.</p>
      <p>در گزارش فارس همچنین به نقل از منابع امنیتی آمده است که «این افراد از مدت ها قبل، در خارج از کشور آموزش های لازم را در رابطه با نافرمانی‌های مدنی و تخریب زیرساخت های شهری دیده‌اند و از طرف سرویس های خارجی تامین مالی می‌شدند.»</p>
      <figure>
        <iframe data-src="https://twitter.com/euronewses/status/1197109441763643393" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ایسنا: دیدار دو تیم پرسپولیس و نفت مسجد سلیمان برگزار می‌شود</h3>
      <p>خبرگزاری ایسنا دقایقی پیش با استناد به تصمیم سازمان لیگ فوتبال ایران از برگزاری دیدار تیم های پرسپولیس تهران و نفت مسجد سلیمان در روز جمعه خبر داد.</p>
      <p>این در حالی است که رسانه‌های داخلی صبح روز چهارشنبه اعلام کرده بودند که این دیدار به دلیل عدم امکان فروش بلیت الکترونیکی ناشی از محدودیت های دسترسی به اینترنت لغو شده است.</p>
      <p>این مسابقه قرار است روز جمعه در چارچوب رقابت‌های هفته یازدهم لیگ برتر فوتبال ایران در ورزشگاه آزادی برگزار شود.</p>
      <figure>
        <iframe data-src="https://twitter.com/euronewses/status/1197106979547811840" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>گفتنی است که چهار مسابقه دیگر هفته یازدهم رقابت‌های فوتبال لیگ برتر ایران به دلیل نبودن شرایط کافی لغو اعلام شده است.</p>
      <p>این درحالیست که به گفته مسعود سلطانی‌فر،‌ وزیر ورزش ایران لغو بازی‌ها با نظر شورای تامین صورت گرفته است.</p>
      <h3>رئیس کل بانک مرکزی: تاثیر غیرمستفیم افزایش قیمت بنزین بر تورم ۴ درصد است</h3>
      <p>عبدالناصر همتی،‌ رئیس بانک مرکزی ایران می‌گوید که اجرای طرح سهمیه بندی و افزایش قیمت بنزین به طور مستقیم ۲.۵ و به صورت غیرمستقیم حدود ۴ درصد بر تورم طی یک سال آینده تاثیر دارد.</p>
      <p>رئیس بانک مرکزی با طرح این ادعا که سهمیه بندی بنزین تاثیری بر نرخ ارز نداشته از مردم خواسته است که سرمایه خود را در بازار ارز به کار نبندند.</p>
      <p>آقای همتی همچنین از میزان خسارات وارده آمده به سیستم بانکی ایران در جریان ناآرامی‌های سراسری روزهای گذشته ابراز بی اطلاعی کرده است.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/19/currency-market-iran-rial-rate-against-dollar-gold-coin-price">بانک مرکزی ایران چگونه تحت پوشش اعتراض‌های مردمی دلار را گران کرد؟</a>
        </li>
      </ul>
      <h3>برنی سندرز: به خشونت علیه معترضان در ایران پایان دهید</h3>
      <p>برنی سندرز،‌ یکی از نامزد‌های دمکرات‌ها برای انتخابات ریاست جمهوری آمریکا در واکنش به ناآرامی‌های اخیر در ایران با انتشار توییتی خواستار توقف خشونت‌ها بر ضد تظاهرکنندگان شد.</p>
      <p>آقای سندرز ازمعدود چهره‌های دمکرات‌ها است که طی دو روز گذشته نسبت به تحولات ایران واکنش نشان داده است. عمده واکنش‌های مسئولان آمریکایی که این روزها درگیر مسئله استیضاح دونالد ترامپ هستند پیش از این به چند چهره جمهوری خواه و یا مقامات کاخ سفید و وزارت امور خارجه آمریکا محدود شده بود.</p>
      <p>سناتور دموکرات و یکی از نامزهای ریاست جمهوری ۲۰۲۰ آمریکا در این واکنش توییتری ضمن تاکید بر حق همه مردم برای اعتراض جهت برخورداری از آینده‌ای بهتر از دولت ایران خواسته است که به قطع اینترنت و خشونت بر ضد تظاهرکنندگان پایان دهد.</p>
      <figure>
        <iframe data-src="https://twitter.com/euronewses/status/1196969926441029632" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>حسن روحانی: دشمنان برای آشوب برنامه داشتند و انسان‌های شروری را به خدمت گرفته بودند</h3>
      <p>حسن روحانی، رئیس جمهوری ایران با اشاره به ناآرامی‌های اخیر که پس از اجرای طرح سهمیه بندی و افزایش قیمت بنزین سراسر ایران را در برگرفت به نوعی از پایان این بحران خبر داد و تاکید کرد که «ملت ایران از یک آزمون تاریخی دیگر سربلند بیرون آمد.»</p>
      <p>رئیس جمهوری ایران که روز چهارشنبه در جلسه هیات دولت سخن می‌ گفت در ادامه باردیگر منشا ناأرامی‌ها را عوامل بیگانه خواند و گفت: «مشخص شد که چه تعداد از افراد به خیابان ها آمده بودند و آشوبگران تعداد کمی از آنها بودند؛ منتهی آشوب طلبان سازمان یافته، برنامه ریزی شده و مسلح بودند که کاملا بر اساس برنامه طراحی شده از سوی ارتجاع منطقه، صهیونیست ها و آمریکایی ها اقدام کردند.»</p>
      <p>در حالی که چگونگی تصویب طرح سهمیه بندی و افزایش قیمت بنزین در شورای هماهنگی سران قوا همچنان مورد انتقاد بسیاری از مسئولان،‌ کارشناسان،‌ نمایندگان مجلس و فعالان اجتماعی و سیاسی قرار دارد آقای روحانی باردیگر بر اتخاد تصمیم‌های کلان در این شورای منصوب توسط رهبر ایران تاکید کرد و گفت: «دولت همچنان مانند گذشته در طرح های مهم با دو قوه دیگر در جلسات هماهنگی و مشورت می کند و همانطور که این بار نیز با تصمیم سران سه قوه و با هماهنگی دو قوه دیگر فعالیت خود را برای کمک به خانوارهایی که تحت فشار بیشتر اقتصادی هستند انجام داده ایم، در آینده نیز هر طرحی داشته باشیم با دو قوه دیگر هماهنگ خواهیم بود.»</p>
      <h3>نماینده مردم بهبهان: خوزستان و خوزستانی در پاییز بی مهری جان می دهد</h3>
      <p>حبیب‌الله کشت‌زر نماینده مردم بهبهان در مجلس شورای اسلامی با انتقاد تند از طرح سهمیه بندی و افزایش قیمت بنزین نسبت به تاثیر مخرب اجرای این طرح بر اقشار آسیب پذیر هشدار داد و گفت: «اثرات اجتماعی آن بیش از پیش در بروز طلاق ها، فساد و ده ها بزه و معضل دیگر رخ می نماید.»</p>
      <p>نماینده مردم بهبهان که روز سه شنبه در مجلس سخن می‌گفت با اشاره به اعلام ناگهانی مصوبه شورای عالی هماهنگی اقتصادی سران قوا در نیمه شب جمعه گفت: « در شب میلاد پیامبر مهربانی(ص) این بود عیدی مردم؟ آنچه بر مردم گذشت بر اصحاب کهف نگذشته است. در جایگاه رئیس دولت و رئیس شورای عالی هماهنگی اقتصادی با کدامین اصل، نظرات نمایندگان مردم را در افزایش قیمت بنزین جویا نشدید و به آنها توجه نکردید؟»</p>
      <p>این نماینده مجلس با اشاره به وضعیت ساکنان حوزه انتخابی‌اش افزود: «خوزستان و خوزستانی در پاییز بی مهری جان می دهد. مردمی که مستحق بهار هستند، در زمستان سرد بی عدالتی مانده اند و در آتش تبعیض تابستان می سوزند.»</p>
      <p>سخنان نماینده بهبهان در حالی مطرح می‌‌شود که بر اساس گزارش های مردمی، این شهر از جمله نقاطی بوده است که تعدادی زیادی از معترضان در جریان سرکوب ناآرامی‌های روزهای گذشته در آنجا جان خود را از دست داده اند.</p>
      <figure>
        <iframe data-src="https://twitter.com/euronewses/status/1196720229465907200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>جنتی: بسترسازی اجرای طرح سهمیه بندی و افزایش قیمت بنزین به خوبی انجام نشد</h3>
      <p>احمد جنتی، دبیر شورای نگهبان روز چهارشنبه ضمن طرح ادعاهای همیشگی مقامات ایران در خصوص نسبت داشتن اعتراض‌های مردمی با حمایت کشورهای بیگانه و تحریک «دشمن» از عدم بسترسازی لازم برای اجرای طرح سهمیه بندی و افزایش قیمت بنزین انتقاد کرد.</p>
      <p>آقای جنتی که در جلسه روز چهارشنبه شورای نگهبان سخن می‌گفت در این خصوص تصریح کرد: «جلب نظر مردم و اقناع آن‌ها و حمایت نخبگان، مقدمه اجرای طرح افزایش قیمت بنزین بود که مغفول واقع شد.»</p>
      <p>دبیر شورای نگهبان افزود: «مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت.»</p>
      <figure>
        <img src="https://static.euronews.com/articles/stories/04/31/06/90/606x374_cmsv2_4e4b0226-b339-5c5c-a614-6790dbb05f4b-4310690.jpg"/>
        <figcaption>احمد جنتی، دبیر شورای نگهبانایسنا</figcaption>
      </figure>
      <h3>وزارت بهداشت: ناآرامی‌ها بیش از ۴۰ تا ۵۰ میلیارد به شبکه اورژانس کشور خسارت وارد کرده است</h3>
      <p>به گفته وزارت بهداشت، ناآرامی‌های ناشی از افزایش قیمت بنزین در روزهای اخیر بین ۴۰ تا ۵۰ میلیارد تومان به شبکه اورژانس ایران خسارت وارد کرده است.</p>
      <p>کیانوش جهانپور، رئیس مرکز روابط عمومی و اطلاع رسانی وزارت بهداشت با اعلام این مطلب گفته است: «علاوه بر اختلال در عبور و مرور در برخی مناطق و موارد متعدد، اخلال در فرآیند خدمت رسانی و امداد رسانی به بیماران و مصدومین و امدادجویان از سوی آشوبگران و اخلالگران، حداقل ۱۲۴ دستگاه آمبولانس و خودروی پشتیبانی و عملیاتی آسیب کلی و جدی دیده‌اند؛ به نحوی که تعداد زیادی از آنها به کلی از چرخه عملیات خارج شده ‌اند.»</p>
      <p>به گفته این مسئول وزارت بهداشت ایران در جریان ناآرامی‌های اخیر علاوه بر آسیب دیدن تجهیزات پزشکی بیش از ۴۰ پایگاه اورژانس ۱۱۵ نیز غارت و تخریب شده است.</p>
      <figure>
        <iframe data-src="https://twitter.com/euronewses/status/1197053647215042561" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>لغو مسابقه تیم های پرسپولیس و نفت مسجد سلیمان از هفته یازدهم</h3>
      <p>سازمان لیگ فوتبال ایران اعلام کرد که دیدار دو تیم پرسپولیس تهران و نفت مسجد سلیمان که قرار بود روز جمعه در ورزشگاه آزادی برگزار شود لغو و به زمان دیگری موکول شده است.</p>
      <p>دلیل برگزار نشدن این مسابقه در حالی عدم امکان فروش بلیت الکترونیکی ناشی از محدودیت های دسترسی به اینترنت عنوان شده که روز سه شنبه نیز چهار مسابقه دیگر هفته یازدهم رقابت‌های فوتبال لیگ برتر ایران به دلیل نبودن شرایط کافی لغو شده بود.</p>
      <p>چهار مسابقه گل گهرسیرجان با ماشین سازی تبریز، پارس جنوبی جم با پیکان تهران، تراکتوربا شهر خودرو مشهد و صنعت نفت آبادان با سپاهان اصفهان در حالی پیش از این لغو شد که قرار بود در شهرهای عمدتا ناآرام ناشی از درگیری‌های اخیر در سراسر ایران برگزار شود.</p>
      <figure>
        <iframe data-src="https://twitter.com/euronewses/status/1197053244155015168" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>راهکار پیشنهادی وزارت امور خارجه آمریکا برای دسترسی به محتوی دیجیتال</h3>
      <p>در حالی که دسترسی به شبکه جهانی اینترنت برغم تاکید مقامات ایران بر مهار اوضاع امنیتی همچنان ادامه دارد و نت بلاکز،‌ سایتی که وضعیت اینترنت در سراسر جهان را رصد می کند نیز از تداوم قطعی تقریبا کامل سرویس «توشه» خبر می دهد وزارت امور خارجه آمریکا پیشتهادی نه چندان بدیع را به کاربران برای دسترسی به محتوی دیجیتال از طریق ماهواره اراپه کرده است.</p>
      <p>صفحه فارسی زبان وزارت امور خارجه آمریکا در توییتر به کاربران ایرانی توصیه کرده است که برای دریافت بسته های حاوی محتوی دیجیتال از طریق ماهواره از سرویس «توشه» استفاده کنند.</p>
      <figure>
        <iframe data-src="https://twitter.com/euronewses/status/1196946887246569472" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>وزارت خارجه آمریکا در پستی که دقایقی پیش از آن در همین صفحه منتشر کرده است از جمهوری اسلامی ایران خواسته است که خشونت علیه مردم را متوقف کند و فورا دسترسی به اینترنت آزاد را برای همه ایرانیان ممکن سازد.</p>
      <p>سرویس توشه در واقع شبکه‌ای ماهواره‌ای است که به جای ارسال تصاویر معمول ماهواره‌ای؛ محتواهای صوتی، تصویری و متنی اینترنت را در بسته‌هایی قرار داده و برای گیرنده‌ها ارسال می‌کند. کاربر با عبور از سد فیلترینگ فایل‌های دریافتی از رسیور ماهواره را بر روی یک حافظه فلش ذخیره کرده و روی کامپیوتر یا لپ تاپ شخصی خود باز می‌کند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/19/new-technology-called-toosheh-capable-users-in-iran-to-use-satellite-internet-when-interne">برای استفاده از سرویس توشه چه باید کرد؟</a>
        </li>
      </ul>
      <h3>اجرای دومین مرحله از واریز کمک‌های نقدی دولت</h3>
      <p>دولت ایران اعلام کرده است که از چهارشنبه شب دومین مرحله از واریز یارانه نقدی برای کمک به معیشت مردم و جبران خسارات مالی ناشی از افزایش قیمت بنزین را اجرا می کند.</p>
      <p>مقامات حکومتی در ایران پیشتر تاکید کرده بودند که این کمک‌ها برای آرام کردن جو ملتهب و بحرانی ناشی از شروع ناآرامی‌ها باییست هرچه سریعتر به حساب مردم واریز شود.</p>
      <p>بر اساس این طرح قرار است از شامگاه چهارشنبه بیست و نهم آبان ماه ۲۰ میلیون نفر این کمک مالی را دریافت کنند. این درحالیست که تبعات ناشی از افزایش قیمت کالایی به غایت حساس نظیر سوخت در بالارفتن نرخ تورم و افزایش ناگهانی دیگر کالاها و خدمات در اقتصاد ایران سبب شده است که بسیاری از کارشناسان میزان کمک مالی اعلام شده از سوی دولت را ناچیز و ناکارآمد تلقی کنند.</p>
      <p>به موجب این طرح برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان درنظر گرفته شده است.</p>
      <p>مرحله سوم این طرح نیز در آخرین ساعات شامگاه روز شنبه قرار است به اجرا درآید.</p>
      <figure>
        <iframe data-src="https://twitter.com/euronewses/status/1197026786237923329" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>وزیر امور خارجه سوئد: شمار کشته شدگان ناآرامی‌های ایران دهشت‌بار است</h3>
      <p>وزیر امور خارجه سوئد با انتشار توییتی به ناآرامی‌های ایران واکنش نشان داد و شمار بالای قربانیان خشونت های ناشی از این ناآرامی‌ها را «وحشتناک» خواند.</p>
      <p>خانم ان لینده‌، رئیس دستگاه دیپلماسی سوئد در حالی از تعداد بالای کشته شدگان در درگیری‌ میان معترضان به افزایش قیمت بنزین و ماموران امنیتی در شهرهای ایران سخن گفته است که بر اساس گزارش سازمان عفو بین الملل دست کم بیش از یکصد نفر در جریان این ناآرامی‌ها جان خود را از دست داده‌اند.</p>
      <p>وزیر خارجه سوئد با تاکید بر اینکه «هیچ چیز نمی‌تواند این خشونت‌ها را توجیه کند» یادآور شد که دیدگاه دولت این کشور در این مورد به سفیر ایران در استکهلم منتقل شده است.</p>
      <figure>
        <iframe data-src="https://twitter.com/euronewses/status/1196889063913078784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>
          <a href="https://farsi.euronews.com/follow-us">برای دریافت آسان آخرین اخبار ایران و جهان به خبرنامه و شبکه‌‌های اجتماعی یورونیوز فارسی بپیوندید</a>
        </b>
      </p>
    </article>
  </body>
</html>