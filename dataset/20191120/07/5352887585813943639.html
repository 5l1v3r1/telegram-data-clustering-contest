<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/vakaru-lietuva/palangos-koncertu-sale-pasipuose-purpurine-spalva-1751101/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T07:07:00+00:00"/>
    <meta property="og:title" content="Palangos koncertų salė pasipuošė purpurine spalva"/>
    <meta property="og:description" content="Reklama"/>
  </head>
  <body>
    <article>
      <h1>Palangos koncertų salė pasipuošė purpurine spalva</h1>
      <address><time datetime="2019-11-20T07:07:00+00:00">20 Nov 2019, 07:07</time> by <a rel="author">"Palangos tiltas"</a></address>
      <p>Reklama</p>
      <p>
        <b>Sekmadienį, lapkričio 17 d., Palangos koncertų salė pasipuošė purpurine spalva. Kodėl?</b>
      </p>
      <p>Nuo 2009 metų kasmet lapkričio 17-ąją yra minima Pasaulinė neišnešioto naujagimio sąmoningumo diena. 2011 m. lapkričio 17 d. neišnešiotų naujagimių organizacija March of dimes purpurine organizacijos spalva apšvietė New York dangoraižį Empire State Building, o nuo 2013 m. šią dieną kasmet mini daugiau kaip 60 pasaulio šalių, tarp jų ir Lietuva.</p>
      <p>Purpurine spalva praėjusią savaitę aštuoniolikoje Lietuvos miestų ir rajonų nusidažė net dvidešimt pastatų. Palangoje šią spalva nušvito Koncertų salė, Vilniuje – Žvėryno tiltas, purpurine spalva taip pat sužibo Vilniaus bei Klaipėdos rajonų ir Šiaulių, Marijampolės, Klaipėdos, Pasvalio, Kretingos, Pagėgių, Visagino miestų savivaldybės, Kauno ir Anykščių kultūros centrai, Radviliškio miesto seniūnijos pastatas, Vilniaus raj. socialinių paslaugų centras, Prienų kultūros ir laisvalaikio centras, Skuodo Švc. Trejybės bažnyčia, Šilutės Hugo Šojaus dvaras bei Jonavos Šviesos bokštas ir Šviesos takas Sąjūdžio aikštėje.</p>
      <p>„Svarbu suprasti, jog neišnešiotukas gali gimti bet kuriai šeimai, besilaukiančiai kūdikio. Kasmet Lietuvoje gimsta apie 1500 neišnešiotų naujagimių ir šis skaičius tik auga, juk gerėja sveikatos priežiūra, technologijos, greitėja gyvenimo tempas, didėja stresas, įtampa. Todėl anksčiau laiko gimę naujagimiai sudaro didžiausią naujagimių pacientų grupę. Nepaisant šio didelio ankstyvo gimstamumo skaičiaus ir galimos rizikos, visuomenė dar labai menkai žino apie priešlaikinio gimdymo prevenciją, problemas bei pavojus ir visuomet mano, kad ši problema yra toli nuo jų šeimų“, – apgailestauja neišnešiotų naujagimių asociacijos „Neišnešiotukas“ įkūrėja Asta Speičytė Radzevičienė.</p>
      <p>Šie metai – ypatingi, mat švenčiamos 10-osios Pasaulinės neišnešiotų naujagimių dienos minėjimo metinės. „Todėl Lietuvoje kaip tik šiemet startavome su nacionaline iniciatyva už sąmoningą tėvystę ir kokybišką vaikystę „Auginu Lietuvą“. Šiuo projektu siekiame informuoti visuomenę apie iššūkius, su kuriais susiduria anksčiau gimusių naujagimių šeimos, bei skleisti pozityvią žinią apie neišnešiotus ar sergančius naujagimius ir gerinti jų priežiūrą visoje Lietuvoje“, – teigia A. Speičytė Radzevičienė.</p>
      <p>Asociacija „Neišnešiotukas“ – 2012 m. neišnešiotų naujagimių tėvų įkurta pirmoji ir vienintelė organizacija, veikianti visoje šalyje ir atstovaujanti neišnešiotiems naujagimiams bei jų tėvams. Asociacija yra tarptautinės organizacijos Europos Naujagimių sveikatos priežiūros fondo (EFCNI) ir Global Alliance for Newborn Care (GLANCE) steigiamojo komiteto narys.</p>
    </article>
  </body>
</html>