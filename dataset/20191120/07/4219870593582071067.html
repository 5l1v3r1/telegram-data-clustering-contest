<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:831210-Odbrana-orlova-podbacila-u-kvalifikacijama-za-EP-Luksemburg-i-Albanija-cvrsci-od-Srbije"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T07:50:00+00:00"/>
    <meta property="og:title" content="Odbrana &quot;orlova&quot; podbacila u kvalifikacijama za EP: Luksemburg i Albanija čvršći od Srbije"/>
    <meta property="og:description" content="Selekcija koju su u ovim kvalifikacijama vodili Mladen Krstajić i Ljubiša Tumbaković dala je 17 golova i primila isto toliko"/>
  </head>
  <body>
    <article>
      <h1>Odbrana "orlova" podbacila u kvalifikacijama za EP: Luksemburg i Albanija čvršći od Srbije</h1>
      <address><time datetime="2019-11-20T07:50:00+00:00">20 Nov 2019, 07:50</time> by <a rel="author">N. ILjUKIĆ</a></address>
      <p>
        <b>Selekcija koju su u ovim kvalifikacijama vodili Mladen Krstajić i Ljubiša Tumbaković dala je 17 golova i primila isto toliko</b>
      </p>
      <p>KAŽU ljudi da samo ljubav i kašalj ne mogu da se sakriju. Fudbalska reprezentacija Srbije ne može da sakrije činjenicu da joj je odbrana u kvalifikacijama za EP bila više bušna nego odbrana Luksemburga, selekcije takozvane države Kosovo, Belorusije, Rumunije, Albanije i mnogih drugih. Selekcija koju su u ovim kvalifikacijama vodili Mladen Krstajić i Ljubiša Tumbaković dala je 17 golova i primila isto toliko.</p>
      <p>Što bi se reklo, "orlovi" su na pozitivnoj nuli, ali malo je to, skoro mizerno, u odnosu na kvalitet koji poseduju na papiru, ali ne i na terenu. Verovali li ne, manje golova (16) od Srbije primio je čak i rival u grupi, Luksemburg. Isti onaj Luksemburg koji je do pre nekoliko godina bio tako poželjan rival bilo kojoj reprezentaciji. Danas više nije...</p>
      <p>- Ne bežimo od istine. Nažalost, imamo problem u odbrani, ali i u veznom redu. Voleo bih da jednom nedeljno mogu da okupim igrače, da napravimo dodatnu selekciju i popravimo igru u dve najprobolematičnije linije tima. Ali to je nemoguće, jer do 26. marta i utakmice baraža u Norveškoj nećemo imati priliku da se vidimo. Imaćemo tih nekoliko dana rada u martu i to je to - priznao je selektor Srbije Ljubiša Tumbaković gde "škripi" u reprezentaciji Srbije.</p>
      <p>Letimičan pogled na tabele svih deset kvalifikacionih grupa jasno govori o tome koliko je odbrana Srbije bila šuplja i koji su sve, naizgled manji, nacionalni timovi primili manji ili isti broj golova.</p>
      <p>Krenimo od "najneprijatnijeg" primera. Selekcija takozvane države Kosovo je u osam mečeva primila 16 golova (gol-razlika 11:16), isto koliko i rival iz naše grupe Luksemburg (7:16) i Belorusija, takođe u osam mečeva 16 golova (4:16), Gruzija u osam mečeva 11 (7:11), Azerbejdžan 18 (5:16), Izrael 18 (16:18), Severna Makedonija 13 (11:13), Albanija 14 golova (16:14), Kipar 20 (14:20), Kazahstan 17 (12:17), ili na primer Bosanci, koji su primili takođe 17 (20:17).</p>
      <p>Toliko o nama i nekim drugima. Mnogo veća fudbalska istina i ono što bi trebalo da brine svakog igrača Srbije i selektora je to što smo na svakoj (!) od osam utakmica kvalifikacija primili bar po jedan gol. Ono što će još dugo da nam para uši i što je "demoliralo" našu gol-razliku je poraz od 5:0 u junu u Ukrajini. Taj poraz, istorijski najubedljiviji od kada je Srbija počela samostalno da korača i fudbalskim stazama, praktično je unakazio našu gol-razliku, ali u konačnom zbiru i šanse da se uopšte nadamo odlasku na Prvenstvo Evrope kroz kvalifikacije.</p>
      <p>
        <b>PREKO DVA GOLA PO MEČU</b>
      </p>
      <p>MARKO Dmitrović na sedam i Predrag Rajković na jednom meču u kvalifikacijama za EP su primili ukupno 17 golova (Dmitrović 15, Rajković dva). U proseku je Srbija primala 2,125 gola po utakmici, isto toliko je i postizala.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:831199-Ni-vicesampioni-sveta-im-nisu-ravni-Cak-i-Hrvati-gledaju-u-ledja-orlovima-da-se-pitaju-cene-igraca-Srbija-bi-vec-bila-na-EP"/>
        <a href="http://www.novosti.rs/vesti/sport.294.html:831193-Orlovi-vec-znaju-protivnike-na-EP-Ako-se-pojavi-na-najvecoj-kontinentalonoj-smotri-fudbala-Srbija-u-grupi-sa-Engleskom-a-mozda-i-Hrvatskom"/>
        <a href="http://www.novosti.rs/vesti/sport.294.html:830943-Evo-u-cemu-je-jos-prednost-fudbalske-Ukrajine-nad-Srbijom-VIDEO"/>
        <a href="http://www.novosti.rs/vesti/sport.294.html:830873-Milenkovic-ne-sumnja-u-Orlove-Bicemo-sve-bolji-i-bolji-jer-imamo-zajednicki-cilj"/>
        <a href="http://www.novosti.rs/vesti/sport.294.html:830808-Kako-je-Srbija-remijem-protiv-Ukrajiine-pomogla---Hrvatskoj"/>
      </related>
    </article>
  </body>
</html>