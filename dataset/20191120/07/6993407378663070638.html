<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/euro-2020/30281811.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T07:50:48+00:00"/>
    <meta property="og:title" content="Євро-2020: де і з ким гратиме збірна України?"/>
    <meta property="og:description" content="Збірна України з футболу буде в першому кошику під час жеребкування групового етапу чемпіонату Європи 2020 року. У відборі підопічним Андрія Шевченка вдалося здобути 20 очок із 24-х і гарантувати місц"/>
  </head>
  <body>
    <article>
      <h1>Євро-2020: де і з ким гратиме збірна України?</h1>
      <address>
        <time datetime="2019-11-20T07:50:48+00:00">20 Nov 2019, 07:50</time>
      </address>
      <p>
        <b>Збірна України з футболу буде в першому кошику під час жеребкування групового етапу чемпіонату Європи 2020 року. У відборі підопічним Андрія Шевченка <a href="https://www.radiosvoboda.org/a/news-ukraina-serbiya-nichyia-euro2020/30276695.html">вдалося здобути 20 очок із 24-х </a>і гарантувати місце серед шістьох найкращих команд кваліфікації.</b>
      </p>
      <p>На Євро-2020 зіграють 24 збірні, які будуть розподілені на шість груп по чотири команди в кожній. Їхній склад визначать 30 листопада в румунському Бухаресті.</p>
      <p>Проте зрозуміти, з ким приблизно гратиме збірна України, можна вже зараз. Справа в тім, що наступного року чемпіонат Європи святкуватиме свій 60-річний ювілей. Із цієї нагоди матчі прийматимуть одразу 12 міст в 11 країнах.</p>
      <figure>
        <iframe src="https://www.youtube.com/embed/7hrZW-jZApA" width="640" height="360" data-service="Youtube" scrolling="no"/>
      </figure>
      <p>Кожна збірна-господарка турніру у випадку успішної кваліфікації гарантовано гратиме вдома принаймні два матчі групового етапу. Після завершення відбіркового турніру точно відомо, що в групі A гратиме Італія, у групі B – Росія і Данія, у групі C – Нідерланди, у групі D – Англія, у групі Е – Іспанія, а у групі F – Німеччина.</p>
      <p>При цьому Англія, Іспанія, Італія й Німеччина будуть у першому кошику посіву разом з Україною і, відповідно, не зможуть з нею зустрітися. У групі B, матчі якої відбуватимуться в Санкт-Петербурзі й Копенгагені, збірна Шевченка також не гратиме (через політичне протистояння України й Росії).</p>
      <p>Відповідно, найімовірніше, Україна виступатиме в групі C, матчі якої гратимуть в Амстердамі й Бухаресті. Збірна Нідерландів, судячи з усього, проведе усі три матчі групового етапу на «Йоган Кройф Арені» у столиці своєї країни.</p>
      <p>Із третього кошика Україні можуть дістатися Португалія, Туреччина, Австрія, Швеція або Чехія. Із четвертого – Фінляндія, Вельс або одна з чотирьох команд, які кваліфікуються на Євро-2020 через Лігу націй.</p>
      <p>
        <b>Де купити квитки на Євро-2020?</b>
      </p>
      <p>Найперше. Квитки продаються <a href="https://www.uefa.com/uefaeuro-2020/ticketing/#/">лише на офіційному сайті УЄФА</a>. Оскільки попит перевищує пропозицію, перепустки на матчі чемпіонату Європи розподіляють між вболівальниками шляхом жеребкування.</p>
      <p>Загалом для продажу виділили близько 2,5 мільйони квитків. Влітку, ще до того, як стали відомі учасники чемпіонату Європи, приймалися заявки на 1,5 мільйона перепусток. Решту планують реалізувати в грудні серед вболівальників команд, які кваліфікувалися на Євро.</p>
      <figure>
        <img src="https://gdb.rferl.org/AE5C87E8-27DF-410B-83C3-18B4FEB64169.jpg"/>
      </figure>
    </article>
  </body>
</html>