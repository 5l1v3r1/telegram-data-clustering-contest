<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/parliament-winter-session-day-3-today-live-updates-lok-sabha-rajya-sabha-chit-fund-bill-01691109.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-20T07:19:54+00:00"/>
    <meta property="og:title" content="राज्यसभा / जम्मू-कश्मीर में 5 अगस्त के बाद एक भी व्यक्ति की मौत पुलिस की गोली से नहीं हुई: अमित शाह"/>
    <meta property="og:description" content="गृह मंत्री अमित शाह राज्यसभा में जम्मू-कश्मीर के हालात पर कहा- वहां इंटरनेट पर पाबंदी अधिकारियों से पूछकर लगाई जाएगी कांग्रेस नेता आनंद शर्मा ने कहा- नेताओं की सुरक्षा पक्षपातपूर्ण राजनीतिक विचारों से परे होना चाहिए भाजपा के जेपी नड्डा बोले- गृह मंत्रालय का एक निर्धारित पैटर्न और प्रोटोकॉल, फैसले में कुछ भी राजनीतिक नहीं | Parliament Winter Session Day 3 Today Updates; गृह मंत्री अमित शाह बुधवार को लोकसभा को संबोधित करेंगे। उधर, लोकसभा के तीसरे दिन विधायी कार्यो में चिट फंड्स (संशोधन) विधेयक, 2019 पर चर्चा और उसे पारित कराया जा सकता है"/>
  </head>
  <body>
    <article>
      <h1>राज्यसभा / जम्मू-कश्मीर में 5 अगस्त के बाद एक भी व्यक्ति की मौत पुलिस की गोली से नहीं हुई: अमित शाह</h1>
      <address><time datetime="2019-11-20T07:19:54+00:00">20 Nov 2019, 07:19</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/20/0521_shaah_2.jpg"/>
        <figcaption>राज्यसभा में जम्मू-कश्मीर की स्थिति पर चर्चा करते गृह मंत्री अमित शाह।</figcaption>
      </figure>
      <ul>
        <li>गृह मंत्री अमित शाह राज्यसभा में जम्मू-कश्मीर के हालात पर कहा- वहां इंटरनेट पर पाबंदी अधिकारियों से पूछकर लगाई जाएगी</li>
        <li>कांग्रेस नेता आनंद शर्मा ने कहा- नेताओं की सुरक्षा पक्षपातपूर्ण राजनीतिक विचारों से परे होना चाहिए</li>
        <li>भाजपा के जेपी नड्डा बोले- गृह मंत्रालय का एक निर्धारित पैटर्न और प्रोटोकॉल, फैसले में कुछ भी राजनीतिक नहीं</li>
      </ul>
      <h3>Dainik Bhaskar</h3>
      <p>Nov 20, 2019, 12:49 PM IST</p>
      <p><b>नई दिल्ली</b>. राज्यसभा में बुधवार को विपक्ष में जम्मू-कश्मीर के हालात का मुद्दा उठाया। इस पर गृह मंत्री अमित शाह ने कहा कि केंद्र शासित प्रदेश में 5 अगस्त के बाद एक भी व्यक्ति की मौत पुलिस की गोली से नहीं हुई। जहां तक इंटरनेट की बात है, तो इस पर पहले भी रोक लगाई गई थी। जब हम इंटरनेट पर रोक लगाएंगे, तो यह फैसला जम्मू-कश्मीर के अधिकारियों से पूछकर लिया जाएगा। कश्मीर क्षेत्र में पाकिस्तान की तरफ से आतंकी गतिविधियां जारी रहती हैं। लिहाजा हमें सुरक्षा को भी ध्यान में रखना होता है।</p>
      <p>इससे पहले कांग्रेस ने राज्यसभा में गांधी परिवार को एसपीजी सुरक्षा हटाने का मुद्दा उठाया। इस पर भाजपा नेता जेपी नड्डा ने कहा कि यह फैसला किसी नेता का नहीं, बल्कि गृह मंत्रालय का है। वहीं, गृह मंत्री अमित शाह भी आज राज्यसभा में भाषण देंगे। </p>
      <p>
        <b>‘सुरक्षा पक्षपात से परे हो’</b>
      </p>
      <p>कांग्रेस नेता आनंद शर्मा ने राज्यसभा में पार्टी नेताओं सोनिया गांधी, मनमोहन सिंह, राहुल गांधी और प्रियंका गांधी वाड्रा से एसपीजी सुरक्षा वापस लेने का मुद्दा उठाया। उन्होंने कहा कि हमारे नेताओं की सुरक्षा का मुद्दा पक्षपातपूर्ण राजनीतिक विचारों से परे होना चाहिए।</p>
      <p>
        <b>‘सुरक्षा वापस नहीं ली गई’</b>
      </p>
      <p>इसके जवाब में भाजपा नेता जेपी नड्‌डा ने कहा, ‘‘फैसले में कुछ भी राजनीतिक नहीं है। सुरक्षा वापस नहीं ली गई है। गृह मंत्रालय का एक निर्धारित पैटर्न और प्रोटोकॉल है। इसका फैसला किसी नेता द्वारा नहीं, बल्कि गृह मंत्रालय द्वारा किया जाता है। खतरे की आशंका को देखते हुए सुरक्षा दी जाती है और वापस ले ली जाती है।’’ </p>
      <p><b>अरुणाचल में सेना द्वारा जमीन लेने के बदले मुआवजे का मुद्दा उठा</b><br/>लोकसभा में भाजपा सांसद तापिर गाओ ने अरुणाचल प्रदेश में सेना द्वारा जमीन लेने के बदले मुआवजे का मुद्दा उठाया। उन्होंने कहा- मैंने पूर्व रक्षा मंत्री निर्मला सीतारमण और वर्तमान रक्षा मंत्री राजनाथ सिंह को स्थानीय लोगों की जमीन के बदले मुआवजे देने का आग्रह किया था, लेकिन उन्हें अब तक कोई मुआवजा नहीं मिला है। इसके जवाब में सीतारमण ने कहा कि मैं वहां गई थी और मुख्यमंत्री के साथ बात की थी। कई लोगों के मुआवजे का मुद्दा सुलझा लिया गया था।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip2.png"/>
      </figure>
    </article>
  </body>
</html>