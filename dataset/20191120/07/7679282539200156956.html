<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-lasith-malinga-takes-u-turn-of-his-retirement-says-he-wants-to-play-for-next-two-years-2859246.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T07:14:41+00:00"/>
    <meta property="og:title" content="रिटायरमेंट पर मलिंगा का यू-टर्न, बोले- दो साल और खेलना चाहता हूं"/>
    <meta property="og:description" content="श्रीलंकाई टी20 क्रिकेट टीम के कप्तान लसिथ मलिंगा ने अपने रिटायरमेंट को लेकर यू-टर्न लिया है। मलिंगा ने मार्च में कहा था कि वो अगले साल ऑस्ट्रेलिया में होने वाले आईसीसी वर्ल्ड ट्वंटी20 के बाद टी20..."/>
  </head>
  <body>
    <article>
      <h1>रिटायरमेंट पर मलिंगा का यू-टर्न, बोले- दो साल और खेलना चाहता हूं</h1>
      <address><time datetime="2019-11-20T07:14:41+00:00">20 Nov 2019, 07:14</time> by <a rel="author">लाइव हिन्दुस्तान टीम,कोलंबो</a></address>
      <p>श्रीलंकाई टी20 क्रिकेट टीम के कप्तान लसिथ मलिंगा ने अपने रिटायरमेंट को लेकर यू-टर्न लिया है। मलिंगा ने मार्च में कहा था कि वो अगले साल ऑस्ट्रेलिया में होने वाले आईसीसी वर्ल्ड ट्वंटी20 के बाद टी20 इंटरनेशनल क्रिकेट को अलविदा कह देंगे, हालांकि अब उन्होंने कहा है कि वो दो साल और खेल सकते हैं। अगले साल अक्टूबर में आईसीसी वर्ल्ड ट्वंटी20 ऑस्ट्रेलिया में खेला जाना है।</p>
      <p>मलिंगा ने मार्च में कहा था कि वो ऑस्ट्रेलिया में अगले साल अक्टूबर-नवंबर में होने वाले आईसीसी वर्ल्ड ट्वंटी20 के बाद संन्यास लेना चाहते हैं। इस फॉरमैट में श्रीलंका के कप्तान 36 साल के मलिंगा ने हालांकि अब कहा कि वो आगे भी खेल सकते हैं। उन्होंने कहा, 'टी20 में चार ओवर ही डालने हैं और मुझे लगता है कि मैं इसमें खेल सकता हूं। बतौर कप्तान मैंने दुनिया भर में इतने टी20 मैच खेले हैं कि मुझे लगता है कि दो साल और खेल सकता हूं।' उन्होंने कहा कि वो श्रीलंका क्रिकेट की घोषणा का इंतजार कर रहे हैं कि वो आईसीसी वर्ल्ड ट्वंटी20 में कप्तान होंगे या नहीं।</p>
      <h3>
        <a href="https://www.livehindustan.com/cricket/story-india-vs-bangladesh-ind-vs-ban-2nd-test-match-day-night-test-here-are-some-interesting-facts-about-pink-ball-2859224.html">INDvBAN Day-Night Test: जानिए क्यों हाथ से की जाती है पिंक बॉल की सिलाई</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-sunil-gavaskar-hints-that-coming-year-will-be-difficult-for-mayank-agarwal-ind-vs-ban-test-series-2859199.html">सुनील गावस्कर ने बताया क्यों आने वाले समय में बढ़ सकती हैं मयंक अग्रवाल की मुश्किलें</a>
      </h3>
      <p>मलिंगा ने कहा, 'श्रीलंका क्रिकेट ने कहा है कि आईसीसी वर्ल्ड ट्वंटी20 में मैं कप्तान रहूंगा लेकिन श्रीलंका में कुछ भी हो सकता है।' टी20 क्रिकेट में 100 विकेट लेने वाले इकलौते गेंदबाज मलिंगा ने कहा कि खराब दौर से गुजर रही श्रीलंकाई टीम को स्थिर कप्तानी की जरूरत है। उन्होंने कहा, 'श्रीलंका के पास अच्छे गेंदबाज नहीं हैं और टीम लगातार अच्छा नहीं खेल पा रही है। हमें एक डेढ साल लगेंगे और तब तक संयम रखना होगा।' मलिंगा ने कहा कि वो लगातार खेलकर ही अपनी ओर से योगदान दे सकते हैं। उन्होंने कहा, 'मुझे लगता है कि मैं युवाओं को कुछ दे सकता हूं तो मुझे खेलना होगा। मैं नहीं खेलूंगा तो ऐसा नहीं कर सकूंगा।'</p>
    </article>
  </body>
</html>