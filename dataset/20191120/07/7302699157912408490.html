<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111366"/>
    <meta property="og:site_name" content="MGR Online"/>
    <meta property="article:published_time" content="2019-11-20T07:02:00+00:00"/>
    <meta property="og:title" content="ชี้ชะตา “พ่อฟ้า” ถึงศาล รธน. ชูกำปั้นโชว์ประกาศ อนค.พร้อมสู้ต่อไป"/>
    <meta property="og:description" content="“ธนาธร” ถึงศาลรัฐธรรมนูญเพื่อรับฟังคำวินิจฉัยสมาชิกภาพ ส.ส.จะสิ้นสุดตามรัฐธรรมนูญ ม.101 (6) ประกอบมาตรา 98 (3) จากกรณีถือหุ้นสื่อ วี-ลัค มีเดีย ขณะลงสมัครรับเลือกตั้ง ส.ส.หรือไม่ มวลชนรอให้กำลังใจตะโกนสู้"/>
  </head>
  <body>
    <article>
      <h1>ชี้ชะตา “พ่อฟ้า” ถึงศาล รธน. ชูกำปั้นโชว์ประกาศ อนค.พร้อมสู้ต่อไป</h1>
      <address><time datetime="2019-11-20T07:02:00+00:00">20 Nov 2019, 07:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011523001.JPEG"/>
      </figure>
      <p><b>“ธนาธร” ถึงศาลรัฐธรรมนูญเพื่อรับฟังคำวินิจฉัยสมาชิกภาพ ส.ส.จะสิ้นสุดตามรัฐธรรมนูญ ม.101 (6) ประกอบมาตรา 98 (3) จากกรณีถือหุ้นสื่อ วี-ลัค มีเดีย ขณะลงสมัครรับเลือกตั้ง ส.ส.หรือไม่ มวลชนรอให้กำลังใจตะโกนสู้ พร้อมแสดงสัญลักษณ์ชู 3 นิ้ว</b><br/><br/>วันนี้ (20 พ.ย.) เมื่อเวลา 13.20 น. ก่อนศาลรัฐธรรมนูญจะออกนั่งบัลลังก์อ่านคำวินิจฉัยในคดีที่คณะกรรมการการเลือกตั้ง ( กกต.) ขอให้วินิจฉัยว่าสมาชิกภาพ ส.ส.ของนายธนาธร จึงรุ่งเรืองกิจ ส.ส.บัญชีรายชื่อ หัวหน้าพรรคอนาคตใหม่ สิ้นสุดลงตามรัฐธรรมนูญ มาตรา 101 (6) ประกอบมาตรา 98 (3) หรือไม่ จากเหตุถือครองหุ้นสื่อบริษัท วี- ลัค มีเดีย จำกัด ขณะลงสมัครรับเลือกตั้ง นายธนาธรพร้อมด้วยนางรวิพรรณ จึงรุ่งเรืองกิจ ภรรยา รวมถึงแกนนำพรรคอนาคตใหม่ ได้เดินทางมาถึงศาลรัฐธรรมนูญเพื่อรับฟังคำวินิจฉัย ท่ามกลางการโห่ร้องให้กำลังใจของกลุ่มผู้สนับสนุนพรรคอนาคตใหม่ และสมาชิกพรรคจำนวนหนึ่งซึ่งผู้สนับสนุนต่างตะโกนถ้อยคำ “ธนาธรสู้ “ พร้อมกับมอบดอกกุหลาบให้กำลังใจนายธนาธร ซึ่งนายธนาธรก็ได้ตะโกนขอบคุณผู้สนับสนุนทุกคนที่เดินทางมา โดยกล่าวว่า “ขอขอบคุณทุกคนที่มาให้กำลังใจ การเดินทางของพรรคอนาคตใหม่ยังจะมีต่อไป พวกเราสู้ต่อไป ไม่ต้องกลัวครับ สู้ครับ มั่นใจครับ” พร้อมกับชูกำปั้นโชว์ผู้ให้กำลังใจ ก่อนที่จะเดินทางขึ้นไปยังห้องพิจารณาคดี <br/><br/>ทั้งนี้ ตั้งแต่เวลาประมาณ 11.30 น. ผู้สนับสนุนพรรคอนาคตใหม่และนายธนาธรได้เริ่มเข้าจับจองที่นั่ง บริเวณชั้น 2 อาคาร A ของศูนย์ราชการแจ้งวัฒนะ โดยส่วนใหญ่แต่งกายด้วยเสื้อสีส้ม หรือเสื้อที่มีการสกรีนลายของพรรคอนาคตใหม่ ขณะที่บางคนถือป้ายพรรคอนาคตใหม่ พร้อมระบุจังหวัดว่ามาจากจังหวัดไหน รวมทั้งป้ายที่มีข้อความให้กำลังใจนายธนาธร นอกจากนั้น ทีมงานของพรรคอนาคตใหม่ส่วนใหญ่เดินทางมาให้กำลังใจพร้อมสวมใส่เสื้อยืดที่สกรีนว่า “อยู่ไม่เป็น”<br/><br/>ขณะที่การรักษาความปลอดภัยรอบศาลรัฐธรรมนูญเป็นไปอย่างเข้มงวด โดยมีเจ้าหน้าที่ตำรวจจากกองบัญชาการตำรวจนครบาล (บช.น.) จำนวน 1 หมวด ประมาณ 50 นาย และตำรวจนอกเครื่องแบบ 3 ชุดปฏิบัติการ จำนวนประมาณ 30 นาย และตำรวจจากสถานีตำรวจนครบาลทุ่งสองห้อง จำนวนประมาณ 30-50 นาย รวมทั้งสิ้นประมาณ 100-120 นาย โดยทางเจ้าหน้าที่ตำรวจได้เจรจากับปประชาชนที่มาติดตามรับฟังการพิจารณาคดีให้ทราบถึงแนวทางปฏิบัติ ซึ่งจะต้องยึดจากเขตอำนาจศาลเป็นหลัก และได้ขอความร่วมมือประชาชนที่มาติดตามรับฟังการพิจารณาคดีด้วยความสงบ อย่าตะโกน และอย่าทำอะไรที่เป็นการละเมิดอำนาจศาล โดยเฉพาะการแสดงออกในเชิงยุยงปลุกปั่น แต่ยังสามารถชูป้ายข้อความให้กำลังใจนายธนาธรได้ แต่การชูป้ายที่มีข้อความกดดันศาลเรียกร้องความยุติธรรม หรือเกี่ยวกับรายละเอียดคดีจะไม่สามารถทำได้<br/><br/>อย่างไรก็ตาม ตัวแทนสถานทูตต่างประเทศทั้งจากสหภาพยุโรป (อียู) ตัวแทนจากสถานทูตสหรัฐอเมริกา ตัวแทนจากสถานทูตอังกฤษ และตัวแทนจากสถานทูตสวีเดน ตัวแทนจากสถานทูตเบลเยียม ก็ได้ทยอยเดินทางเข้ารับฟังการอ่านคำวินิจฉัยแล้ว</p>
    </article>
  </body>
</html>