<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90051"/>
    <meta property="og:site_name" content="Denník politika"/>
    <meta property="article:published_time" content="2019-11-20T07:35:23+00:00"/>
    <meta property="og:title" content="Tottenham vyhodil trénera Pochettina, doplatil na slabý vstup mužstva do aktuálnej sezóny"/>
    <meta property="og:description" content="20.11.2019 (Webnoviny.sk) – Anglický futbalový klub Tottenham Hotspur sa po piatich rokoch spolupráce predčasne rozlúčil s argentínskym trénerom Mauriciom Pochettinom. Niekdajší kouč Southamptonu viedol londýnsky klub od mája 2014 a v uplynulej sezóne ho dostal až do finále Ligy majstrov a k štvrtému miestu v domácej najvyššej súťaži."/>
  </head>
  <body>
    <article>
      <h1>Tottenham vyhodil trénera Pochettina, doplatil na slabý vstup mužstva do aktuálnej sezóny</h1>
      <address><time datetime="2019-11-20T07:35:23+00:00">20 Nov 2019, 07:35</time> by <a rel="author">Webnoviny</a></address>
      <p>20.11.2019 (Webnoviny.sk) – Anglický futbalový klub Tottenham Hotspur sa po piatich rokoch spolupráce predčasne rozlúčil s argentínskym trénerom Mauriciom Pochettinom. Niekdajší kouč Southamptonu viedol londýnsky klub od mája 2014 a v uplynulej sezóne ho dostal až do finále Ligy majstrov a k štvrtému miestu v domácej najvyššej súťaži.</p>
      <p>Spolu s hlavným trénerom odchádzajú aj jeho asistent Jesus Pérez ako aj ďalší dvaja tréneri Miguel d’Agostino a Antoni Jiménez. Po úspešnej minulej sezóne 47-ročný Pochettino predĺžil na White Hart Lane zmluvu do roku 2023.</p>
      <p>Argentínčanovi sa stal osudným slabý vstup mužstva do aktuálnej sezóny Premier League. Aktuálne patrí Spurs až 14. miesto s bilanciou 3 víťazstvá – 5 remíz – 4 prehry.</p>
      <p><i>„Veľmi neradi sme urobili toto rozhodnutie. Zlé domáce výsledky na konci minulej a v úvode tejto sezóny nás však prinútili konať. Správna rada musí robiť aj ťažké rozhodnutia,“</i> uviedol prezident Tottenhamu Daniel Levy, cituje ho portál BBC Sport.</p>
      <p><i>„Nezabudneme na všetky tie krásne okamihy s Mauriciom a jeho trénerskými kolegami, ale urobili sme to v záujme budúcnosti nášho klubu. Mauricio navždy zostane súčasťou histórie Tottenhamu,“</i> dodal Levy.</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/tottenham-hotspur-prisiel-o-trenera-a-jeho-kolegov-mozu-za-to-slabe-vysledky-timu/"><u>Tottenham vyhodil trénera Pochettina, doplatil na slabý vstup mužstva do aktuálnej sezóny</u></a> © SITA Všetky práva vyhradené.</p>
    </article>
  </body>
</html>