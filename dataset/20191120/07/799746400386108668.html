<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103248/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T07:25:28+00:00"/>
    <meta property="og:title" content="Зеркаль: Україна &quot;вжарить&quot; РФ на компенсації після рішення суду в Гаазі"/>
    <meta property="og:description" content="Україна домагатиметься стягнення компенсацій з Росії у випадку, якщо Міжнародний суд ООН винесе рішення про програш РФ у справі України проти Росії, яка стосується Криму і Донбасу."/>
  </head>
  <body>
    <article>
      <h1>Зеркаль: Україна "вжарить" РФ на компенсації після рішення суду в Гаазі</h1>
      <address>
        <time datetime="2019-11-20T07:25:28+00:00">20 Nov 2019, 07:25</time>
      </address>
      <p>Україна домагатиметься стягнення компенсацій з Росії у випадку, якщо Міжнародний суд ООН винесе рішення про програш РФ у справі України проти Росії, яка стосується Криму і Донбасу.</p>
      <p>Як повідомляє "Європейська правда", про це в інтерв’ю в ефірі <a href="https://www.youtube.com/watch?v=--9pxkHVvAg&amp;feature=youtu.be&amp;fbclid=IwAR3zDfNDTuoqJn219j6n5a_fvAlTMd2sm0Ra7fTMHuRHkM60bVSd7aoB18A">24 каналу</a> розповіла заступниця глави МЗС Олена Зеркаль.</p>
      <p>За її словами, рішення по суті справи може бути відоме приблизно у 2022 році. </p>
      <p>"Звичайно, що ми не знаємо, де буде Росія у 2022 році, а де будемо ми, і що буде у світі. Але після того ми можемо, але, думаю, що і маємо, поставити питання щодо компенсації після цього рішення за збитки у зв’язку з фінансуванням Росією тероризму на території України", - сказала вона.</p>
      <p>Вона додала, що компенсації стосуватимуться не тільки фінансування тероризму, а й расової дискримінації в Криму.</p>
      <p>Зеркаль підкреслила, що питання компенсацій ставиться після того, як встановлюються факти і визнаються дії порушення.</p>
      <p>"Я більш ніж впевнена, що всі факти, які ми вкладали у меморандумі щодо расової дискримінації в Криму, також знайдуть своє підтвердження і будуть прийняті судом як порушення", - сказала вона.</p>
      <p>На запитання, чи "вжарить" Україна Росію на гроші після рішення суду, Зеркаль відповіла, що все ж таки вона дипломатка, аби висловлюватись такими фразами, але після цього додала, що "вжарити треба".</p>
      <p>"Вжаримо-вжаримо! Якщо дозволять, то вжаримо! І я була б дуже задоволена, якби мені дозволили вжарити!", - сказала вона.</p>
      <p>Нагадаємо, 8 листопада Міжнародний суд ООН визнав свою юрисдикцію у справі України проти Росії за порушення двох міжнародних конвенцій - про боротьбу з фінансуванням тероризму і про ліквідацію всіх форм расової дискримінації.</p>
      <p>Попереду – ухвалення судом рішення по суті яке може бути винесене орієнтовно у 2022 році.</p>
      <p>
        <b>
          <i>Детальніше про ухвалене в Гаазі рішення читайте у статті "<a href="https://www.eurointegration.com.ua/articles/2019/11/8/7102832/">Перемога повна, але не остання: що означає рішення Суду ООН по Криму та Донбасу</a>".</i>
        </b>
      </p>
      <related>
        <a href="https://www.eurointegration.com.ua/news/2019/11/8/7102823/"/>
        <a href="https://www.eurointegration.com.ua/news/2019/11/8/7102834/"/>
      </related>
    </article>
  </body>
</html>