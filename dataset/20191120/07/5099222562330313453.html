<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502106-filipine-interzice-importul-tigarilor-electronice-utilizarea-lor-spatii-publice.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T07:12:00+00:00"/>
    <meta property="og:title" content="Filipine interzice importul țigărilor electronice și utilizarea lor în spații publice"/>
    <meta property="og:description" content="Președintele filipinez Rodrigo Duterte a anunțat că va opri importul de țigări electronice și de alte produse pentru vaping, interzicând utilizarea lor în spațiile publice, scrie"/>
  </head>
  <body>
    <article>
      <h1>Filipine interzice importul țigărilor electronice și utilizarea lor în spații publice</h1>
      <address><time datetime="2019-11-20T07:12:00+00:00">20 Nov 2019, 07:12</time> by <a rel="author">A.Z.</a></address>
      <p><b>Președintele filipinez Rodrigo Duterte a anunțat că va opri importul de țigări electronice și de alte produse pentru vaping, interzicând utilizarea lor în spațiile publice, scrie <a href="https://www.bloomberg.com/news/articles/2019-11-20/philippines-to-ban-e-cigarettes-arrest-people-vaping-in-public">Bloomberg</a>.</b><br/><br/>"Voi interzice utilizarea și importul", a declarat Duterte în timpul unei întâlniri televizate, marți seară. "Ordon acum organelor de aplicare a legii să aresteze pe oricine 'vapează' în public."<br/><br/>"Țigaretele electronice conțin nicotină și alte substanțe chimice pe care nu le știm", a adăugat acesta. <br/><br/>Măsura este luată la câteva zile după ce Departamentul de Sănătate a transmis că un adolescent din Filipine, care folosea tigări electronice de 6 luni, împreună cu țigări normale, a fost diagnosticat cu o afecțiune pulmonară. Acesta este probabil primul caz din Asia al afecțiunii despre care nu se știe încă foarte multe și care a ucis aproape 40 de oameni în SUA, afectând alți aproape 2.000. <br/><br/>Aceste cazuri recente au încurajat atitudini pro reglementare împotriva industriei țigărilor electronice, la nivel global. Considerată cândva o unealtă potrivită pentru fumătorii care doreau să se lase, țigara electronică este acum interzisă în aproximativ 30 de țări, printre care India și Brazilia. <br/><br/>Anunțul lui Duterte este neașteptat, având în vedere faptul că secretarul de Finanțe, Carlos Dominguez, a declarat luna trecută că interzicerea țigaretelor este improbabilă, deși populația ar fi trebuit să se aștepte la taxe mai mari. <br/><br/>Duterte a transmis și că va suspenda importul de orez în timpul sezonului de recoltă pentru a ajuta fermierii locali. De asemenea, președintele l-a avertizat pe vicepreședintele Leni Robredo, pe care l-a numit luna aceasta co-președinte al unui corp guvernamental antidrog, să nu dezvăluie chestiuni confidențiale.</p>
    </article>
  </body>
</html>