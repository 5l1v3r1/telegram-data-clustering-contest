<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/24-kasim-ogretmenler-gunu-ne-ozel-zeka-oyunlari-super-ligi-h543810.html"/>
    <meta property="og:site_name" content="KamuAjans"/>
    <meta property="article:published_time" content="2019-11-20T07:20:31+00:00"/>
    <meta property="og:title" content="24 Kasım Öğretmenler Günü'ne Özel ''Zeka Oyunları Süper Ligi''"/>
    <meta property="og:description" content="Öğretmenler günü kutlamaları kapsamında hazırlanan 24 Kasım Öğretmenler Günü Zekâ Oyunları Süper Ligi Salih Şeremet Ortaokulu’nun spor salonunda başladı."/>
  </head>
  <body>
    <article>
      <h1>24 Kasım Öğretmenler Günü'ne Özel ''Zeka Oyunları Süper Ligi''</h1>
      <address><time datetime="2019-11-20T07:20:31+00:00">20 Nov 2019, 07:20</time> by <a rel="author">KamuAjans</a></address>
      <p>
        <b>Öğretmenler günü kutlamaları kapsamında hazırlanan 24 Kasım Öğretmenler Günü Zekâ Oyunları Süper Ligi Salih Şeremet Ortaokulu’nun spor salonunda başladı.</b>
      </p>
      <p>Milli Eğitim Bakanlığının 2023 Eğitim Vizyon hedefleri doğrultusunda düzenlenen turnuva ile öğretmenler arasında birlik ve beraberliğin oluşturularak iletişim ve motivasyonun artırılması, okullar arası iletişimde iyi örneklerin paylaşılması ve zekâ oyunlarının geniş kitlelere yayılması amaçlanıyor.</p>
      <p>MEB Temel Eğitim Genel Müdürü Dr. Cem Gençoğlu ve İl Milli Eğitim Müdürü Sabahattin Dülger’in de katıldığı turnuvada öğretmenler meslektaşlarıyla kıyasıya mücadele etti.</p>
      <p>Bursa’da görev yapan öğretmenlerin katılım gösterdiği turnuvada centilmenlik, iletişim ve paylaşma ön planda tutuldu. 24 Kasım Öğretmenler Gününe istinaden düzenlenen turnuvada “Oyun ciddi bir iştir” sloganı ile yarışan öğretmenler aboline oyununu oynadılar.</p>
      <p>Turnuvada akıl ve zekâ oyunlarını öğretmenlerle oynayarak deneyimleyen İl Milli Eğitim Müdürü Sabahattin Dülger “Biz bu ara tatili fırsat bilerek öğretmenlerimizin bir araya gelmesi ve sosyal etkinlik yapması amacıyla böyle bir organizasyon planladık. Benzerini öğrencilerimiz için bir turnuva ve olimpiyat oyunları şeklinde düşünmüştük. 135’e yakın öğretmenimiz bugün burada yarışmaya katıldı. Onların keyifli olması bizi de çok mutlu etti. Yarışmanın en önemli amacı okullar arası iletişimi güçlendirmek. Farklı ilçelerden öğretmen arkadaşlarımız bugün buradaydı ve birbirlerini tanımıyorlardı. Bursa’da yaklaşık 38 bin öğretmeniz var. Onların selamlaşması işin en değerli kısmı. Okul öncesinden sınıf öğretmenine, fizikten matematiğe bütün alanlarda öğretmenlerimiz bugün birlikteler” şeklinde konuştu.</p>
      <p>Dikkat, odaklanma, strateji kurma, mantık yürütme ve olasılık hesaplama esaslarına dayanan oyunda mücadele eden öğretmenler elemeleri geçmeleri halinde; birincilikte 1.000 TL, ikincilikte 750 TL ve üçüncülükte ise 500 TL ödül kazanacak.</p>
    </article>
  </body>
</html>