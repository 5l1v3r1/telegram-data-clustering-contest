<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000111387"/>
    <meta property="og:site_name" content="MGR Online"/>
    <meta property="article:published_time" content="2019-11-20T07:42:00+00:00"/>
    <meta property="og:title" content="พพ.เร่งปรับแผน AEDP ใหม่ รับซื้อพลังงานทดแทนเร็วขึ้น"/>
    <meta property="og:description" content="พพ.เร่งปรับแผนพัฒนาพลังงานทดแทนและพลังงานทางเลือกปี 2561-2580 (AEDP) ฉบับใหม่ หนุนรับซื้อไฟฟ้าจากพลังงานลมเร็วขึ้น และปรับโรงไฟฟ้าประชารัฐภาคใต้ เป็นแผนโรงไฟฟ้าชุมชน แก้ปัญหาความล่าช้า"/>
  </head>
  <body>
    <article>
      <h1>พพ.เร่งปรับแผน AEDP ใหม่ รับซื้อพลังงานทดแทนเร็วขึ้น</h1>
      <address><time datetime="2019-11-20T07:42:00+00:00">20 Nov 2019, 07:42</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011525401.JPEG"/>
      </figure>
      <p><b>พพ.เร่งปรับแผนพัฒนาพลังงานทดแทนและพลังงานทางเลือกปี 2561-2580 (AEDP) ฉบับใหม่ หนุนรับซื้อไฟฟ้าจากพลังงานลมเร็วขึ้น และปรับโรงไฟฟ้าประชารัฐภาคใต้เป็นแผนโรงไฟฟ้าชุมชน แก้ปัญหาความล่าช้า</b><br/><br/>นายยงยุทธ จันทรโรทัย อธิบดีกรมพัฒนาพลังงานทดแทนและอนุรักษ์พลังงาน (พพ.) เปิดเผยว่า พพ.กำลังพิจารณาปรับแผนพัฒนาพลังงานทดแทนและพลังงานทางเลือก (AEDP) ฉบับใหม่ ตามแผนพัฒนากำลังไฟฟ้าของประเทศ (PDP2018) ปี 2561-2580 เพื่อเสนอนายสนธิรัตน์ สนธิจิรวงศ์ รมว.พลังงาน รวมทั้งเร่งการรับซื้อพลังงานทดแทนหลายเชื้อเพลิงให้เร็วขึ้นจากช่วง 7 ปีแรกของแผนพีดีพีไม่มีการรับซื้อแล้ว อาทิ พลังงานลม จะเร่งรัดซื้อให้เร็วขึ้นจากเดิมรับซื้อปลายแผนฯ<br/><br/>ส่วนโรงไฟฟ้าประชารัฐในพื้นที่ 3 จังหวัดชายแดนภาคใต้ 120 เมกะวัตต์ที่มีความล่าช้า หลังติดขัดเรื่องการให้หน่วยงานรัฐร่วมทุน อาจติดขัดตาม พ.ร.บ.ร่วมทุนฯ ของภาครัฐ ก็อาจจะปรับมาเป็นโครงการโรงไฟฟ้าชุมชนที่ให้ชุมชนดำเนินการเอง หรือร่วมมือกับเอกชนและภาครัฐก็จะทำให้โครงการเดินหน้าได้เร็ว <br/><br/>ส่วนโรงไฟฟ้าขยะชุมชน 400 เมกะวัตต์จะเร่งได้หรือไม่นั้น ขึ้นอยู่กับกระทรวงมหาดไทยที่จะเสนอโครงการได้เร็วมากน้อยเพียงใด<br/><br/>นายยงยุทธกล่าวว่า กรอบการรับซื้อโรงไฟฟ้าชุมชนและอัตราค่าไฟฟ้าสนับสนุนในรูปแบบ FIT ทาง พพ.จะหารือกับสำนักงานคณะกรรมการกำกับกิจการพลังงาน ซึ่งเบื้องต้นอัตรา FIT จะใกล้เคียงกับอัตราที่ประกาศใช้ในปัจจุบัน โดยรูปแบบจะเป็นโรงไฟฟ้าภาคเอกชนขนาดเล็กมาก (วีเอสพีพี) ไม่เกิน 10 เมกะวัตต์ โดยส่วนตัวเห็นว่าหากพื้นที่ใดมีเอกชนเสนอร่วมกับชุมชนหลายรายก็น่าจะใช้วิธีเสนอราคาแข่งขัน (Bidding) ก็น่าจะเป็นประโยชน์ต่อทุกฝ่าย<br/><br/>เมื่อเร็วๆ นี้ (8 พ.ย.) พันธมิตรกิจการร่วมค้า ประกอบด้วย บริษัท บางกอกอินดัสเตรียลบอยเลอร์ จำกัด, บริษัท ล็อกซเล่ย์ จำกัด (มหาชน) และบริษัท ดับเบิ้ลไนน์ เพาเวอร์ จำกัด ได้ร่วมพิธีลงนามสัญญาการจ้างระบบวิศวกรรม จัดซื้อจัดจ้าง และก่อสร้าง (EPC) โครงการโรงไฟฟ้าชีวมวลประชารัฐบันนังสตา อ.บันนังสตา จ.ยะลา กำลังการผลิตไฟฟ้า 3 เมกะวัตต์ และโครงการโรงไฟฟ้าชีวมวลประชารัฐแม่ลาน อ.แม่ลาน จ.ปัตตานี ขนาดกำลังผลิตไฟฟ้า 3 เมกะวัตต์ มูลค่าการลงทุนทั้งสิ้น 500 ล้านบาท คาดพร้อมจ่ายไฟฟ้าเข้าระบบ พ.ย. 2563</p>
    </article>
  </body>
</html>