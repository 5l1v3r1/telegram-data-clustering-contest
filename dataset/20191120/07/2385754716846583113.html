<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598218/se-krisimi-katastasi-21xronospige-na-apofygei-syllipsi-ki-epese-ap-ta-6-metra"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T07:50:00+00:00"/>
    <meta property="og:title" content="Σε κρίσιμη κατάσταση 21χρονος–Πήγε να αποφύγει σύλληψη κι έπεσε απ’ τα 6 μέτρα"/>
    <meta property="og:description" content="Σε κρίσιμη κατάσταση στο Γενικό Νοσοκομείο Λεμεσού νοσηλεύεται 21χρονος. Ο νεαρός βρισκόταν σε καφετέρια της πόλης, όταν θαμώνας αντιλήφθηκε ότι επρόκειτο..."/>
  </head>
  <body>
    <article>
      <h1>Σε κρίσιμη κατάσταση 21χρονος–Πήγε να αποφύγει σύλληψη κι έπεσε απ’ τα 6 μέτρα</h1>
      <address><time datetime="2019-11-20T07:50:00+00:00">20 Nov 2019, 07:50</time> by <a rel="author">SigmaLive</a></address>
      <p>Σε κρίσιμη κατάσταση στο Γενικό Νοσοκομείο Λεμεσού νοσηλεύεται 21χρονος. Ο νεαρός βρισκόταν σε καφετέρια της πόλης, όταν θαμώνας αντιλήφθηκε ότι επρόκειτο για το πρόσωπο που του είχε προκαλέσει ζημιά στο αυτοκίνητό του τις προηγούμενες μέρες.</p>
      <p>Ο παραπονούμενος ενημέρωσε μέλη της ποδηλατικής που βρίσκονταν σε περιπολία.</p>
      <p>Τα μέλη της Αστυνομίας πήγαν στο καφέ να τον βρουν, αλλά μέχρι να φθάσουν εκεί έφυγε.</p>
      <p>Μισή ώρα μετά δέχθηκαν τηλέφωνο οι Αρχές από υπεύθυνο καταστήματος σε άλλο σημείο της πόλης, ότι κάποιο άτομο έπεσε από την ταράτσα της πολυκατοικίας στον φωταγωγό. Πρόκειται για ύψος περίπου 6 μέτρων. </p>
      <p>Στη σκηνή έσπευσε Αστυνομία και ασθενοφόρο. Ο νεαρός απ’ την Ινδία διακομίσθηκε στο Νοσοκομείο όπου νοσηλεύεται σε κρίσιμη κατάσταση με κατάγματα στο κεφάλι και στο υπόλοιπο σώμα.</p>
    </article>
  </body>
</html>