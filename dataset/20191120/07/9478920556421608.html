<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/xorigies/to-synolo-ex-silentio-sto-megaro-moysikis-athinon/"/>
    <meta property="og:site_name" content="ert.gr"/>
    <meta property="article:published_time" content="2019-11-20T07:00:35+00:00"/>
    <meta property="og:title" content="Το σύνολο «Ex Silentio» στο Μέγαρο Μουσικής Αθηνών"/>
    <meta property="og:description" content="Με τη μουσική παράσταση «Ιnferno – Στην Κόλαση του Δάντη», που ανεβαίνει για τρεις βραδιές (28, 29 και 30.11) στις 21:00 στο  Υποσκήνιο Β΄ της Αίθουσας Αλεξάνδρα Τριάντη, το σύνολο Εx Silentio, που εξειδικεύεται στην Παλαιά Μουσική και στην ιστορική της ερμηνεία, μας μεταφέρει στη χρυσή εποχή της Φλωρεντίας και στο συναρπαστικό ομώνυμο έργο του μεγάλου ποιητή Dante Alighieri (1265 – 1321), μέσα από κείμενα, μελωδίες και όργανα της εποχής."/>
  </head>
  <body>
    <article>
      <h1>Το σύνολο «Ex Silentio» στο Μέγαρο Μουσικής Αθηνών</h1>
      <address><time datetime="2019-11-20T07:00:35+00:00">20 Nov 2019, 07:00</time> by <a rel="author">Τμήμα Εταιρικής Προβολής</a></address>
      <p>Με τη μουσική παράσταση «Ιnferno – Στην Κόλαση του Δάντη», που ανεβαίνει για τρεις βραδιές (28, 29 και 30.11) στις 21:00 στο  Υποσκήνιο Β΄ της Αίθουσας Αλεξάνδρα Τριάντη, το σύνολο Εx Silentio, που εξειδικεύεται στην Παλαιά Μουσική και στην ιστορική της ερμηνεία, μας μεταφέρει στη χρυσή εποχή της Φλωρεντίας και στο συναρπαστικό ομώνυμο έργο του μεγάλου ποιητή Dante Alighieri (1265 – 1321), μέσα από κείμενα, μελωδίες και όργανα της εποχής.</p>
      <p>Μεσαιωνικές αντιλήψεις περί Κολάσεως και ένα πάνθεον χαρακτήρων με σημείο έναρξης τη «Θεία Κωμωδία», τη μουσική του Μεσαίωνα και την αέναη αγωνία του δίπτυχου ζωής – θανάτου. Μουσική και κείμενα του 14ου αιώνα, έργα της περίτεχνης Ars Nova καθώς και συνθετών που εκθειάζονται από τον Δάντη, όπως ο Arnaut Daniel, πλαισιώνουν την παράσταση, αναδεικνύοντας την υπερκόσμια αλληγορική θεώρηση της εποχής ανάμεσα στο Θείο και το ανθρώπινο, ενώ ταυτόχρονα παρουσιάζεται μια ποικιλία του μεσαιωνικού intsrumentarium όπως η γοτθική άρπα, η βιέλα (όργανο par excellence) και διάφορα είδη φλάουτου. Συμμετέχουν: Φανή Αντωνέλου (φωνή), Δημήτρης Κούντουρας (μεσαιωνικά φλάουτα και μουσική διεύθυνση), Φλώρα Παπαδοπούλου (γοτθική άρπα) και Ηλέκτρα Μηλιάδου (βιέλα). Μαζί τους, ο ηθοποιός Τηλέμαχος Κρεβάικας (σκηνοθετική επιμέλεια, επιμέλεια, απόδοση κειμένου).</p>
      <p>Την <b>Τρίτη 26 Νοεμβρίου, </b>δύο ημέρες πριν τη μουσική παράσταση «Inferno», το κοινό θα έχει την ευκαιρία να μάθει περισσότερα για τη σχέση της μουσικής με το έργο του <b>Δάντη</b> και για τη μουσική ζωή στη Φλωρεντία εκείνης της εποχής, με τη βοήθεια του Δημήτρη Κούντουρα, ο οποίος είναι ο εισηγητής της διάλεξης «Inferno – Ο Δάντης και η μουσική» στο Υποσκήνιο Β΄ της Αίθουσας Αλεξάνδρα Τριάντη στις 19:00. Στην ομιλία του, ο γνωστός φλαουτίστας και μαέστρος θα επιχειρήσει να αναλύσει το ζήτημα της μουσικής στην «Κόλαση» του Δάντη, αλλά και το ευρύτερο μουσικό υπόβαθρο της εποχής με τις σχετικές αναφορές και προεκτάσεις του, χρησιμοποιώντας ζωντανά μουσικά παραδείγματα σε όργανα εποχής. <b>Η</b> <b>είσοδος για το κοινό είναι ελεύθερη με δελτία προτεραιότητας. Η διανομή τους αρχίζει στις 17:30</b>.</p>
      <figure>
        <img src="https://www.ert.gr/wp-content/uploads/2019/11/Hieronymus_Bosch_IMG_1573035904286-1.jpg"/>
      </figure>
      <p>
        <b>Ex Silentio</b>
      </p>
      <p>Ιδρύθηκε το 2001 και ειδικεύεται στην Παλαιά Μουσική και στην ιστορική ερμηνεία. Την καλλιτεχνική διεύθυνση του σχήματος έχει ο Δημήτρης Κούντουρας. Το<b> Ex Silentio</b> έχει συνεργαστεί με τον Michael Chance, τον Νικόλα Σπανό, τον Efren Lopez καθώς και με σημαντικούς σκηνοθέτες και σκηνογράφους σε παραγωγές μουσικού θεάτρου και σύγχρονου χορού στο Φεστιβάλ Αθηνών και στον Διεθνή Μήνα Χορού της Αθήνας, όπως ο Κωνσταντίνος Ρήγος (ΟΚΤΑΝΑ), η Λίλα Ζαφειροπούλου (ΕΛΔΩΡ) και η Λένα Κιτσοπούλου.</p>
      <p>Έχει εμφανιστεί σε φεστιβάλ καθώς και σε σειρές μουσικής δωματίου στην Ελλάδα και την Ευρώπη. Μεταξύ άλλων, στο Μεσογειακό Φεστιβάλ Παλαιάς Μουσικής του Μπάρι, στο μιλανέζικο Φεστιβάλ Marco Fodella, στο Ελληνικό Ινστιτούτο του Βερολίνου, στη σειρά Musica Antiqua da Camera της Χάγης, στο Θερινό Φεστιβάλ Alte Musik in Sankt Ruprecht της Βιέννης, στο Mozaik Project της Αλβανίας, στο 1ο Φεστιβάλ Παλαιάς Μουσικής της Λευκωσίας, στο ΜΜΑ και στο ΜΜΘ, στο Φεστιβάλ Αθηνών, στο Αναγεννησιακό Φεστιβάλ Ρεθύμνου, στο Φεστιβάλ Guitar Plus, στις Ημέρες Μουσικής της Ρόδου κ.ά.</p>
      <p>Το Ex Silentio έχει ηχογραφήσει τρεις δίσκους ακτίνας «Nell autunno di Bisanzio – Στο φθινόπωρο του Βυζαντίου» , «MNΗMΗ – μεσαιωνική μουσική από τη Μεσόγειο»  και «Οι τροβαδούροι της Θεσσαλονίκης στο Λατινικό Βασίλειο της Θεσσαλονίκης».</p>
      <p>Είναι ensemble in residence στο Ωδείο Αθηνών, ενώ μέλη του συνόλου διδάσκουν στη διεθνή μουσική κοινότητα «Μουσικό χωριό» το Πηλίου. Στις πρόσφατες συναυλίες του περιλαμβάνονται εμφανίσεις στο σουηδικό Φεστιβάλ Παλαιάς Μουσικής Tidig Musik – dagar, στο Διεθνές Φεστιβάλ Styriarte του Γκρατς, στο Φεστιβάλ Αθηνών και στη σειρά «Παλαιά μουσική στον Άγιο Παύλο».</p>
      <p>
        <b>Το πρόγραμμα με μια ματιά</b>
      </p>
      <p>Lauda, δοξολογία (Φλωρεντία, 14ος αιώνας)</p>
      <p>Kyrie orbis factor, γρηγοριανό μέλος</p>
      <p>Angelica belta, ballata του Franceso Landini (1325/35 – 1397)</p>
      <p>De poni amor, ballata του Gherardello da Firenze (14ος αιώνας)</p>
      <p>L’alta bellezza tua virtute, ballata του Guillaume Dufay (1397 – 1474)</p>
      <p>Lo ferm voler, canso (sestina) του τροβαδούρου Arnaut Daniel (12ος αιώνας)</p>
      <p>Saltarello, χορευτική φόρμα estampie (Ιταλία, 14ος αιώνας)</p>
      <p>Sequentia, ύμνος (12ος αιώνας)</p>
      <p>J’ai mon cuer mis, chanson (15ος αιώνας)</p>
      <p>Ayme sospir, ballata (Φλωρεντία, 15ος αιώνας)</p>
      <p>Vergene bella, μοτέτο σε ύφος cantilena (ποίηση του Πετράρχη)</p>
      <p>Credo, μέρος λειτουργίας (Φλωρεντία, 14ος αιώνας)</p>
      <p>Τα κείμενα-αποσπάσματα από τη <i>Θεία Κωμωδία</i> είναι σε έμμετρη μετάφραση του Γεωργίου Εμμ. Αντωνιάδη, Τυπογραφείο Κ. Αντωνιάδη, Αθήνα 1881.</p>
      <p>
        <b>Τιμές εισιτηρίων</b>
      </p>
      <p><b>10 ευρώ (</b>φοιτητές, νέοι έως 25 ετών, άνεργοι, ΑμεΑ, 65+, πολύτεκνοι) ● <b>15</b><b> ευρώ</b> (γενική είσοδος)</p>
      <p>
        <b> </b>
        <b>Eισιτήρια</b>
      </p>
      <p>210 72 82 333, megaron.gr</p>
      <p>
        <b>Πληροφορίες</b>
      </p>
      <p>210 72 82 333</p>
      <p>http://www.megaron.gr</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/inferno-stin-kolasi-toy-danti-sto-megaro-moysikis-athinon/"/>
        <a href="https://www.ert.gr/xorigies/imeres-latreytikis-moysikis-2019-sto-kentro-politismoy-idryma-stayros-niarchos/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/asterix-to-mystiko-toy-magikoy-zomoy-mia-diaskedastiki-peripeteia-stoys-kinimatografoys/"/>
        <a href="https://www.ert.gr/xorigies/i-kleio-taxideyei-ston-moysiko-chorochrono-o-mesaionas-i-anagennisi-to-mparok/"/>
        <a href="https://www.ert.gr/xorigies/thymios-atzakas-udopia-sto-megaro-mousikis-athinon/"/>
        <a href="https://www.ert.gr/xorigies/fylakas-tis-tzokonta/"/>
      </related>
    </article>
  </body>
</html>