<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/prehled-tisku-autobusy-praha-leky-panadol-falesni-exekutori_1911200732_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T07:32:00+00:00"/>
    <meta property="og:title" content="Přehled tisku: nedostatek řidičů autobusů v Praze, chybějící léky pro miminka a falešní exekutoři"/>
    <meta property="og:description" content="Ve středečním tisku se dočtete také třeba o nedostatku nových vojáků v české armádě. Náboráři splnili své plány jen z 86 procent."/>
  </head>
  <body>
    <article>
      <h1>Přehled tisku: nedostatek řidičů autobusů v Praze, chybějící léky pro miminka a falešní exekutoři</h1>
      <address><time datetime="2019-11-20T07:32:00+00:00">20 Nov 2019, 07:32</time> by <a rel="author">Kryštof Šimek</a></address>
      <p>
        <b>V Praze by po novém roce mělo jezdit až o deset procent méně autobusů. Město tím reaguje na nedostatek řidičů, píšou Hospodářské noviny. Deník se věnuje výpadku léků na bolest pro nejmenší děti. Chybí panadolové čípky i jejich jediná alternativa. Mf Dnes pak varuje před falešnými exekutory. Exekutorská komora eviduje desítky případů, kdy se po telefonu někdo za exekutora vydává. Více v přehledu tisku, který sestavil Radiožurnál.</b>
      </p>
      <h3>Deník N</h3>
      <p>Česko postaví novou budovu ambasády v australské Canbeře. <a href="https://denikn.cz/">Píše o tom Deník N</a>. Nové sídlo má vyřešit provizorní situaci, od rozdělení Československa sídlí česká ambasáda v rezidenci velvyslance. <b>Stavba za víc než 160 milionů korun by měla být hotová do konce roku 2021.</b> Nový pozemek pro výstavbu sídla stát pořídil v prestižní čtvrti Deakin. V té sídlí například taky australský premiér i řada dalších velvyslanectví.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/armada-elektronicky-boj_1911151237_zit"/>
      </related>
      <h3>E15</h3>
      <p>Česká armáda řeší problém s nedostatkem nových vojáků. <a href="https://www.e15.cz/">Dočtete se ve středeční E15</a>. Po letech mírného nadbytku počet rekrutů klesá. <b>Náborové plány splnila armáda loni na 99 procent, letos už jen na 86 procent.</b> Za propadem je hlavně menší zájem o studium na vojenských vysokých školách.</p>
      <h3>Mf Dnes</h3>
      <p><a href="https://www.mfdnes.cz/">Mf Dnes varuje</a> před falešnými exekutory. Podle zjištění deníku se zaměřují hlavně na podnikatele. V telefonátech se velmi přesvědčivě odkazují na nezaplacené faktury. Exekutorská komora radí, aby si lidé při podezřelé exekuci ověřili svou situaci ve výpisu Centrální evidence exekucí. <b>Exekutorská komora případů, kdy se někdo vydává za existujícího exekutora, eviduje desítky.</b></p>
      <h3>Deník</h3>
      <p><b>Čeští pediatři se musí obejít bez léků na bolest u miminek, která zvracejí.</b> <a href="https://www.denik.cz/zdravi/miminkum-chybi-lek-proti-bolesti-nahrada-je-draha-20191119.html">Informuje o tom Deník</a>. Výpadek v dodávce totiž mají panadolové čípky i jejich jediná alternativa. Náhradou je jen dražší výroba přímo v lékárnách. Podle lékaře a poslance za ANO Davida Kasala postihne výpadek až půl milionu dětí do pěti let. Výpadek čípků navíc komplikuje práci také záchranářům, kteří je jinak mají ve stálé výbavě.</p>
      <h3>Hospodářské noviny</h3>
      <p><b>V Praze by po novém roce mělo jezdit až o deset procent méně autobusů.</b> <a href="https://archiv.ihned.cz/c1-66680350-nedostatek-ridicu-mhd-tizi-republiku-v-praze-je-ve-hre-osekani-nocni-dopravy">Dočtete se v Hospodářských novinách</a>. Dopravní podnik tak reaguje na nedostatek řidičů. Všemožně se je snaží nalákat i jiná města, nejvyšší náborový příplatek je v Brně. Kvůli nedostatku řidičů už musel pražský dopravní podnik prodloužit intervaly u 20 linek. Od ledna pak podle Hospodářských novin připravuje ještě výraznější omezení.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/statni-ustav-pro-kontrolu-leciv-nedostatek-leku-lekari-lekarny-zdravotnictvi_1907210700_per"/>
      </related>
      <h3>Lidové noviny</h3>
      <p>Národní galerie chce získat vzácný obraz od Mistra Vyšebrodského. Píše se o tom ve <a href="https://www.lidovenoviny.cz/">středečním vydání Lidových novin</a>. <b>Pražská galerie chce získat obraz Trůnící Marie s dítětem.</b> Ten se poslední listopadový den bude dražit v aukci ve francouzském Dijonu. <b>Vláda počítá s tím, že by dílo mohla získat za zhruba 10 až 15 milionů korun.</b> Národní galerie už několik obrazů od Mistra Vyšebrodského vystavuje, ale ani jeden z nich jí nepatří.</p>
      <h3>Právo</h3>
      <p><b>Počet lidí, kteří se nakazí při návštěvě nemocnic, by se mohl snížit lepší údržbou vzduchotechniky,</b> <a href="https://pravo.cz/">píše Právo</a>. Podle výzkumu Vysokého učení technického v Brně je důležité, aby v záhybech trubek nepřežívaly stále odolnější mikroorganismy. Tým Aleše Rubiny představil na základě výzkumu jedenáct doporučení, která by mohla vést k zavedení takzvané dezinfekční vyhlášky ministerstva zdravotnictví. Nařizovala by jak chránit vzduchotechniku ve zdravotnických zařízeních v boji proti šíření infekcí. Podobná vyhláška už platí třeba na Slovensku.</p>
      <related>
        <h4>Související články</h4>
        <a href="https://www.irozhlas.cz/zpravy-domov/prehled-tisku-utery-povinne-ruceni-airbnb-ukrajinci-v-cesku_1911190722_ako"/>
        <a href="https://www.irozhlas.cz/zpravy-domov/prehled-tisku_1911180651_zit"/>
        <a href="https://www.irozhlas.cz/zpravy-domov/prehled-tisku-tezky-beton-zelezarny-onkologicka-centra-operace-mandli_1911160625_vtk"/>
      </related>
    </article>
  </body>
</html>