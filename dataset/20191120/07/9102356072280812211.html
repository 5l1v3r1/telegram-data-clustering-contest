<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/20/didziausiose-vaiku-liaudisku-sokiu-varzytuvese-rungsis-trys-tukstanciai-dalyviu/"/>
    <meta property="og:site_name" content="alkas.lt"/>
    <meta property="article:published_time" content="2019-11-20T07:01:00+00:00"/>
    <meta property="og:title" content="Didžiausiose vaikų liaudiškų šokių varžytuvėse rungsis trys tūkstančiai dalyvių"/>
    <meta property="og:description" content="Lapkričio 23–24 d., Lietuvos vaikus suvienijusi liaudiškų šokių varžytuvės-šventė „Aguonėlė“, visus kviečia į baigiamuosius varžytuvių pasirodymus – žiūrovai išvys geriausių, originaliausias menines programas parengusių Lietuvos vaikų ir moksleivių šokių kolektyvų pasirodymus."/>
  </head>
  <body>
    <article>
      <h1>Didžiausiose vaikų liaudiškų šokių varžytuvėse rungsis trys tūkstančiai dalyvių</h1>
      <address>
        <time datetime="2019-11-20T07:01:00+00:00">20 Nov 2019, 07:01</time>
      </address>
      <p>
        <i>Lapkričio 23–24 d., Lietuvos vaikus suvienijusi liaudiškų šokių varžytuvės-šventė „Aguonėlė“, visus kviečia į baigiamuosius varžytuvių pasirodymus – žiūrovai išvys geriausių, originaliausias menines programas parengusių Lietuvos vaikų ir moksleivių šokių kolektyvų pasirodymus.</i>
      </p>
      <p>Nuo 1976 m. Lietuvos nacionalinio kultūros centro rengiamos varžytuvės „Aguonėlė“ – svarbiausia ir didžiausia vaikų ir moksleivių sceninių liaudies šokių šventė Lietuvoje. Regioninėse apžiūrose šiais metais dalyvavo per 150 šokių studijų, grupių ir ansamblių.</p>
      <p>Lapkričio 23–24 d. Vilniuje, M. K. Čiurlionio menų mokyklos Šokio teatre, vyks nacionalinis varžytuvių turas, kuriame dėl geriausiųjų vardo varžysis vaikų šokių studijos ir ansambliai: „Trepsiukas“ iš Gargždų, „Kibirkštėlė“ iš Joniškio, „Vijurkas“ iš Klaipėdos,  „Ratilėlis“ iš Kretingos, „Kauškutis“ iš Mažeikių, „Grandinėlė“ iš Panevėžio, „Žirginėliai“ ir „Suvartukas“ iš Plungės, „Diemedėlis“ ir „Šermukšnėlė“ iš Šiaulių, „Lokysta“ iš Šilalės, „Mikitukas“ iš Varėnos, „Vyželė“ iš Vilkaviškio.</p>
      <figure>
        <img src="http://alkas.lt/wp-content/uploads/2019/11/Vaik%C5%B3-liaudi%C5%A1k%C5%B3-%C5%A1oki%C5%B3-festivalis-Aguon%C4%97l%C4%97-_LNKC-nuotr.-3.jpg"/>
        <figcaption>Vaikų liaudiškų šokių šventė „Aguonėlė“ | LNKC nuotr.</figcaption>
      </figure>
      <p>Konkursas tęsis gruodžio 7–8 d. Prienų kultūros ir laisvalaikio centre, čia rungsis liaudiškų šokių grupės.</p>
      <figure>
        <img src="http://alkas.lt/wp-content/uploads/2019/11/Vaik%C5%B3-liaudi%C5%A1k%C5%B3-%C5%A1oki%C5%B3-festivalis-Aguon%C4%97l%C4%97-_LNKC-nuotr.-2.jpg"/>
        <figcaption>Vaikų liaudiškų šokių šventė „Aguonėlė“ | LNKC nuotr.</figcaption>
      </figure>
      <p>Kolektyvus, atsižvelgus į tinkamą ir menišką šokių atlikimą, sceninę kultūrą, programų kūrybiškumą ir originalumą, vertins profesionali choreografijos žanro žinovų komisija. Dalyviai bus apdovanoti konkurso padėkos raštais, nugalėtojai – diplomais, o pirmų vietų laimėtojai – piniginiais apdovanojimais. Neliks nepastebėtas ir vadovų profesionalumas bei darbštumas – renginio metu bus renkamas kūrybiškiausias vadovas.</p>
      <figure>
        <img src="http://alkas.lt/wp-content/uploads/2019/11/Vaik%C5%B3-liaudi%C5%A1k%C5%B3-%C5%A1oki%C5%B3-festivalis-Aguon%C4%97l%C4%97-_LNKC-nuotr.-1.jpg"/>
        <figcaption>Vaikų liaudiškų šokių šventė „Aguonėlė“ | LNKC nuotr.</figcaption>
      </figure>
      <p>Lietuvos nacionalinio kultūros centro kas treji metai rengiamą šventę lydi gražūs ir kilnūs tikslai – puoselėti lietuvių liaudies sceninį šokį, ugdyti šokėjų sceninę kultūrą, atkreipiant dėmesį į vaikų meninį užimtumą skatinti kurtis naujus kolektyvus.</p>
      <related>
        <h4>Susiję straipsniai:</h4>
        <a href="http://alkas.lt/2018/11/20/paskelbtos-geriausios-lietuvos-liaudisku-sokiu-grupes/"/>
        <a href="http://alkas.lt/2012/05/05/lietuvos-vaiku-ir-moksleiviu-sokiu-grupiu-ir-ansambliu-konkursas-2/"/>
        <a href="http://alkas.lt/2019/04/23/sventeje-simtakojis-pasirodys-geriausi-vaiku-ir-jaunimo-teatrai/"/>
        <a href="http://alkas.lt/2018/03/06/isrinkti-aukso-paukstes-laimetojai/"/>
        <a href="http://alkas.lt/2019/11/11/vilniuje-sels-studentu-svente-linksminkimos/"/>
      </related>
    </article>
  </body>
</html>