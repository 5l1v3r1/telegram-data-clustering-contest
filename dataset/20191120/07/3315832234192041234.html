<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d10527f793f2bb4a/locuitorii-din-praga-s-au-saturat-de-turisti-la-30-de-ani-de-la-caderea-comunismului.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T07:15:08+00:00"/>
    <meta property="og:title" content="Locuitorii din Praga s-au săturat de turişti, la 30 de ani de la căderea comunismului"/>
    <meta property="og:description" content="Într-un moment în care cehii se pregătesc să aniverseze 30 de ani de la Revoluţia de Catifea, care a pus capăt comunismului şi a declanşat o explozie a turismului şi a veniturilor generate de această activitate, nu toţi locuitorii capitalei Praga se bucură de această schimbare, transmit Reuters și Agerpres."/>
  </head>
  <body>
    <article>
      <h1>Locuitorii din Praga s-au săturat de turişti, la 30 de ani de la căderea comunismului</h1>
      <address><time datetime="2019-11-20T07:15:08+00:00">20 Nov 2019, 07:15</time> by <a rel="author">Jurnal.md</a></address>
      <p>
        <b>Într-un moment în care cehii se pregătesc să aniverseze 30 de ani de la Revoluţia de Catifea, care a pus capăt comunismului şi a declanşat o explozie a turismului şi a veniturilor generate de această activitate, nu toţi locuitorii capitalei Praga se bucură de această schimbare, transmit Reuters și Agerpres.</b>
      </p>
      <p>"Oamenii s-au mutat şi odată cu ei şi serviciile, magazinele şi restaurantele ieftine. Au rămas monumentele, turnurile, goticul şi barocul. Însă a devenit un fel de decoraţie de tip Disneyland", spune Pavel Kacirek, un producător de filme documentare în vârstă de 72 de ani, al cărui apartament are vedere spre piaţa centrală din Praga.</p>
      <p>Aproape opt milioane de turişti au vizitat Praga anul trecut, ceea ce a făcut din capitala Cehiei unul dintre cele mai vizitate oraşe din Europa şi a pus presiuni asupra serviciilor locale care sunt concepute pentru cei 1,3 milioane de rezidenţi ai oraşului.</p>
      <p>Una din cele mai grave probleme este lipsa de locuinţe accesibile, în condiţiile în care multe apartamente au fost convertite în spaţii de cazare pe termen scurt. Potrivit institutului de dezvoltare IPR, pe site-ul Airbnb anul trecut erau listate aproape 12.000 de proprietăţi în Praga. În schimb, districtul care cuprinde centrul oraşului Praga şi-a pierdut jumătate din rezidenţi în ultimii 30 de ani. Numărul alegătorilor înregistraţi a scăzut până la 21.556 în 2017, de la 36.862 în 1990.</p>
      <p>În prezent, turiştii se îngrămădesc pe străduţele din centrul Pragăi şi deseori profită de berea ieftină pentru a petrece toată noaptea.</p>
      <p>"Cu siguranţă, numărul de turişti este mai mare decât poate suporta Praga", susţine primarul, Zdenek Hrib, adăugând că oraşul vrea să atragă vizitatori care să cheltuiască sume mai mari, inclusiv cei care vin pentru reuniuni de afaceri. "Încercăm să rezolvăm problema Disneyland-ului care a apărut aici", a spus Zdenek Hrib.</p>
      <p>Când comunismul s-a prăbuşit în 1989, Praga era un diamant neşlefuit din cauza poluării aerului şi lipsei serviciilor. Între timp, investiţiile de zeci de miliarde de dolari şi cheltuielile turiştilor au transformat Praga în cea mai bogată regiune din Europa Centrală şi de Est, cu un PIB per capita ce depăşeşte cu 87% media din UE, potrivit datelor Eurostat din 2018.</p>
      <p>Acum principalele zone frecventate de turişti, inclusiv în jurul castelului Hrad şi podului Carol, sunt înţesate de magazine de suveniruri, case de schimb valutar şi saloane de masaj.</p>
      <p>"Totul depinde de modul în care se poziţionează Praga. Dacă vom rămâne un bar ieftin, vor fi gunoaie", spune arhitectul Kristof Hanzlik.</p>
      <p>Municipalitatea a început să ia măsuri pentru a rezolva problemele, inclusiv prin desemnarea unui "primar de noapte", care să se ocupe de problema zgomotului provocat de petrecăreţii nocturni. De asemenea, au fost evacuate câteva zeci de case de schimb valutar care practicau comisioane de două cifre, iar autorităţile intenţionează să pună capăt închirierilor de spaţii în scopuri turistice în favoarea serviciilor destinate localnicilor. În plus, Parlamentul de la Praga a adoptat o lege care majorează taxa pentru cei care înnoptează în Praga de la 0,8 euro până la doi euro pe noapte, însă primarul Zdenek Hrib spune că plafonul ar trebui să fie mai mare în centrul oraşului.</p>
      <p>Pentru moment, mulţi cehi evită centrul capitalei, exceptând situaţiile în care vizitează unul din puţinele localuri în care doar rezidenţii îşi pot rezerva un loc.</p>
      <p>"Acesta este un loc în care te poţi întâlni cu prietenii", spune Martin Hlavac, care a moştenit o rezervare săptămânală la un pub tradiţional de la mama sa, client frecvent al localului încă din 1960.</p>
    </article>
  </body>
</html>