<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%8c%cf%84%ce%b5-%ce%bf-%ce%b5%cf%81%ce%b3%ce%bf%ce%b4%cf%8c%cf%84%ce%b7%cf%82-%ce%bc%cf%80%ce%bf%cf%81%ce%b5%ce%af-%ce%bd%ce%b1-%ce%b5%cf%80%ce%b9%ce%b2%ce%ac%ce%bb%ce%b5%ce%b9-%cf%83%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T07:25:35+00:00"/>
    <meta property="og:title" content="Πότε ο εργοδότης μπορεί να επιβάλει στους εργαζόμενους εκ περιτροπής εργασία"/>
    <meta property="og:description" content="Το δικαίωμα να αλλάξει το εργασιακό καθεστώς των εργαζομένων έχει ο εργοδότης εφόσον περιοριστούν οι δραστηριότητες της επιχείρησης σύμφωνα με το άρθρο 59 του νόμου 4635/2019."/>
  </head>
  <body>
    <article>
      <h1>Πότε ο εργοδότης μπορεί να επιβάλει στους εργαζόμενους εκ περιτροπής εργασία</h1>
      <address>
        <time datetime="2019-11-20T07:25:35+00:00">20 Nov 2019, 07:25</time>
      </address>
      <p>
        <b>Το δικαίωμα να αλλάξει το εργασιακό καθεστώς των εργαζομένων έχει ο εργοδότης εφόσον περιοριστούν οι δραστηριότητες της επιχείρησης σύμφωνα με το άρθρο 59 του νόμου 4635/2019.</b>
      </p>
      <p>Σύμφωνα με τα <a href="https://www.dikaiologitika.gr/eidhseis/ergasiaka/277900/pote-o-ergodotis-borei-na-epivalei-stous-ergazomenous-ek-peritropis-ergasia">dikaiologitika.gr</a>, παρέχεται η δυνατότητα στους εργοδότες που έχουν περιορισμένες οικονομικές δραστηριότητες να επιβάλλουν τη μερική απασχόληση και ειδικότερα τη μορφή τής εκ περιτροπής εργασίας για διάστημα εννέα μηνών για κάθε ημερολογιακό έτος.</p>
      <p>Όπως αναφέρει ο νόμος αν περιοριστούν οι δραστηριότητές του, ο εργοδότης μπορεί, αντί καταγγελίας της σύμβασης εργασίας, να επιβάλει σύστημα εκ περιτροπής απασχόλησης στην επιχείρηση του, η διάρκεια της οποίας δεν επιτρέπεται να υπερβαίνει τους εννέα μήνες στο ίδιο ημερολογιακό έτος, μόνο εφόσον προηγουμένως προβεί σε ενημέρωση και διαβούλευση με τους νόμιμους εκπροσώπους των εργαζομένων.</p>
      <p>Αν η συμφωνία αυτή δεν καταρτιστεί εγγράφως ή αν η συμφωνία ή η απόφαση του εργοδότη δεν γνωστοποιηθούν εντός οκτώ ημερών από την κατάρτιση ή τη λήψη τους στην οικεία Επιθεώρηση Εργασίας, τεκμαίρεται η πλήρης απασχόληση του μισθωτού.</p>
      <p>Ως εκπρόσωποι των εργαζομένων ορίζονται κατά την εξής σειρά προτεραιότητας:</p>
      <p>α) οι εκπρόσωποι από την πλέον αντιπροσωπευτική συνδικαλιστική οργάνωση της επιχείρησης ή της εκμετάλλευσης, η οποία καλύπτει κατά το καταστατικό της εργαζόμενους, ανεξάρτητα από την κατηγορία, τη θέση ή την ειδικότητα τους,</p>
      <p>β) οι εκπρόσωποι των υφιστάμενων συνδικαλιστικών οργανώσεων της επιχείρησης ή της εκμετάλλευσης,</p>
      <p>γ) το συμβούλιο εργαζομένων,</p>
      <p>δ) εάν ελλείπουν συνδικαλιστικές οργανώσεις και συμβούλιο εργαζομένων, η ενημέρωση και διαβούλευση γίνεται με το σύνολο των εργαζομένων. Η ενημέρωση μπορεί να γίνει με εφάπαξ ανακοίνωση σε εμφανές και προσιτό σημείο της επιχείρησης. Η διαβούλευση πραγματοποιείται σε τόπο και χρόνο που ορίζει ο εργοδότης.</p>
      <p>Μερική απασχόληση θεωρείται όταν κάποιος απασχολείται κάτω από 40 ώρες την εβδομάδα, για λιγότερες από 8 ώρες ημερησίως ή για λιγότερες από 5 ημέρες την εβδομάδα. Το ωράριο ορίζεται με έγγραφη ατομική σύμβαση και συμφωνούν οι δύο πλευρές για να συμφωνήσουν, ημερήσια ή εβδομαδιαία ή δεκαπενθήμερη ή μηνιαία εργασία, για ορισμένο ή αόριστο χρόνο, η οποία θα είναι μικρότερης διάρκειας από την κανονική, δηλαδή την πλήρη απασχόληση (μερική απασχόληση).</p>
      <p>Εκ περιτροπής απασχόληση θεωρείται η απασχόληση κατά λιγότερες ημέρες την εβδομάδα ή κατά λιγότερες εβδομάδες το μήνα ή κατά λιγότερους μήνες το έτος ή και συνδυασμός αυτών κατά πλήρες ημερήσιο ωράριο εργασίας.</p>
      <p>Οι αποδοχές των εργαζομένων με σύμβαση ή σχέση εργασίας μερικής απασχόλησης υπολογίζονται όπως και οι αποδοχές του συγκρίσιμου εργαζομένου και αντιστοιχούν στις ώρες εργασίας της μερικής απασχόλησης.</p>
    </article>
  </body>
</html>