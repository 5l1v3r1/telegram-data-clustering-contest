<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200787/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T07:50:00+00:00"/>
    <meta property="og:title" content="בדיקת כשרות"/>
    <meta property="og:description" content="על פי העתירה של ארגון עדאלה, מדיניות משרד הבריאות בנושא מפרה שורה של חוקים נגד הפליה ופוגעת בזכויות החולים, המבקרים והעובדים | העותרים מבקשים מבית המשפט לפסוק בנושא לפני חג הפסח הקרוב, בסוף חודש מרץ 2020"/>
  </head>
  <body>
    <article>
      <h6 class="kicker">חמץ ומצה</h6>
      <h1>בדיקת כשרות</h1>
      <h2>בית המשפט העליון ידון בעתירה נגד איסור הכנסת חמץ לבתי חולים. <br/>על פי העתירה של ארגון עדאלה, מדיניות משרד הבריאות בנושא מפרה שורה של חוקים נגד הפליה ופוגעת בזכויות החולים, המבקרים והעובדים | העותרים מבקשים מבית המשפט לפסוק בנושא לפני חג הפסח הקרוב, בסוף חודש מרץ 2020</h2>
      <address><time datetime="2019-11-20T07:50:00+00:00">20 Nov 2019, 07:50</time> by <a rel="author">טל כרמון</a></address>
      <p>בית המשפט העליון ידון היום (רביעי) בעתירה שהגיש המרכז המשפטי לזכויות המיעוט הערבי בישראל – עדאלה, לביטול האיסור על הכנסת חמץ לבתי חולים במהלך חג הפסח. העתירה הוגשה בעקבות פניות רבות של אזרחים ערבים על כך שבתי חולים לא מאפשרים להם להיכנס לבקר חולים כשבידיהם חמץ, ובנוסף לכך משפילים אותם בכניסה כשזורקים את האוכל שהם מביאים לפח.</p>
      <p>בארגון עדאלה מבקשים מבית המשפט להחליט בנושא לפני חג הפסח הקרוב, שיחול ב-30 במרץ 2020. לטענת הארגון המדיניות של משרד הבריאות היא שכל האזרחים, ביניהם גם אזרחים ערבים, נאלצים במהלך חג הפסח לעבור בידוק קפדני בכניסה לבתי החולים ובמידה ויש ברשותם חמץ, המזון מוחרם או מושמד או שהם אינם מורשים להיכנס לבית החולים במידה והם מסרבים למסור את המזון למאבטחים. עוד נטען בעתירה כי גם עובדים נדרשו שלא להכניס מזון לא כשר בתקופת חג הפסח ומאושפזים רבים נאלצו בשל כך להימנע מאכילת מזון לא כשר ונכפה עליהם לאכול מזון כשר לפסח, בעל כורחם ובניגוד לטעמם.</p>
      <p>לטענת העותרים המדיניות מהווה כפייה דתית חמורה ומשפילה, שכן מדובר בהתערבות בהחלטות פרטיות ואינטימיות של הפרט. כמו כן, נטען שמדיניות זו מובילה להפרת עקרון איסור ההפליה על רקע לאום ודת המעוגן בחקיקה והחלה על חולים, אנשים עם מוגבלות, עובדים בבתי חולים, סטודנטים הלומדים בבתי חולים ומבקרים.</p>
      <p>יש לציין כי מדיניות המשרד לא מעוגנת בחקיקה, ולמעשה החוק בישראל לא אוסר על אזרחים לשאת חמץ בכניסתם לבתי חולים. בנוסף, אין גם איסור חוקי על הכנסת או אכילת אוכל לא כשר בבתי החולים.</p>
      <p>העותרים טוענים שהמדיניות הזו מפרה את חוק זכויות החולה, הקובע כי "לכל חולה הזכות שלא יפלו נגדו על רקע לאום ועל רקע דת. כמו כן זכותו של כל חולה לקבלת טיפול רפואי נאות הכולל יחס אנושי כמו גם זכות לשמירה על כבודו ועל פרטיותו בכל שלבי הטיפול הרפואי", כמו גם את חוק ביטוח בריאות ממלכתי המחייב כי "שירותי הבריאות יינתנו תוך שמירה על כבוד האדם, הגנה על הפרטיות ושמירה על הסודיות הרפואית."</p>
      <p>בנוסף, נטען בעתירה, המדיניות מהווה הפרה של חוק זכויות החולה הקובע כי פגיעה בסעיף המעגן את עקרון איסור ההפליה על רקע לאום ודת, מהווה עוולה גם לפי חוק איסור ההפליה במוצרים בשירותים ובכניסה למקומות בידור ולמקומות ציבוריים. בעדאלה טוענים כי חוק איסור ההפליה בכניסה למקומות ציבוריים מופר לא רק כלפי החולים, אלא גם כלפי אזרחים ערבים המבקשים להיכנס לבית החולים וכניסתם נמנעת או מוגבלת בשל נשיאת מזון לא כשר במהלך החג.</p>
      <p>עוד נטען כי המדיניות מפלה נשים מאושפזות לרבות יולדות וזאת במנוגד לחוק שיווי זכויות האישה, הקובע את עקרון איסור ההפליה נגד נשים ואת זכותה של כל אישה לכבוד אנושי לרבות בתחומי הבריאות  – שוויון בזכויות חברתיות. כמו כן קובע החוק זכות מלאה לכל אישה על גופה ואין ספק כי התערבות בסוג המזון שאישה תכניס לגופה, היא התערבות פסולה המנוגדת לחוק.</p>
      <p>עדאלה טוענים שבנוסף להפליית מטופלים ופגיעה בזכויותיהם יש כאן גם פגיעה בזכויות העובדים: לטענתם, עובדים ועובדות של מוסדות בריאות ובתי חולים זכאים להגנה מאיסור הפליה על רקע לאום ודת במקום עבודתם ואל למעסיק לפגוע בהם בהקשרים אלו. חוק שוויון ההזדמנויות בעבודה, קובע במפורש בסעיף 9 כי "אל למעסיק להפלות את עובדיו בתנאי העבודה מחמת לאום ודת". לדבריהם, עובד ערבי בבית חולים שנכפה עליו שלא להכניס את האוכל שלו למקום עבודתו, ונכפה עליו לאכול חמץ, הוא עובד מופלה על רקע דת ולאום בתנאי עבודתו.</p>
      <p>בנוסף נטען כי גם סטודנטים/יות הלומדים בפקולטות לרפואה ומחויבים להעביר חלק מלימודיהם בבתי החולים, שחלקם הם קמפוסים ללימודי רפואה מחויבים לפי חוק זכויות הסטודנט, שלא להפלות סטודנטים על רקע לאום ודת במסגרת לימודיהם.</p>
    </article>
  </body>
</html>