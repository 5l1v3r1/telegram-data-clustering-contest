<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918812/%D8%B1%D9%82%D8%A7%D8%A8%D8%AA-%D8%A8%DB%8C%D8%B4-%D8%A7%D8%B2-%DB%B2%DB%B3-%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%D9%87%D9%81%D8%AA%D9%85%DB%8C%D9%86-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%DA%A9%D8%B4%D9%88%D8%B1-%D8%AF%D8%B1-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:53:45+00:00"/>
    <meta property="og:title" content="رقابت بیش از ۲۳ هزار نفر در هفتمین آزمون استخدامی کشور در اصفهان"/>
    <meta property="og:description" content="ایسنا/اصفهان رئیس ستاد آزمون‌های سراسری دانشگاه اصفهان گفت: هفتمین آزمون استخدامی دستگاه‌های اجرایی همزمان با سراسر کشور برای جذب نیروی ۲۲ سازمان دولتی و وابسته به دولت صبح و بعد از ظهر پنجشنبه - ۳۰ آبان - در استان اصفهان برگزار می‌شود."/>
  </head>
  <body>
    <article>
      <h1>رقابت بیش از ۲۳ هزار نفر در هفتمین آزمون استخدامی کشور در اصفهان</h1>
      <address><time datetime="2019-11-20T07:53:45+00:00">20 Nov 2019, 07:53</time> by <a rel="author">پروانه عبداللهی</a></address>
      <p>ایسنا/اصفهان رئیس ستاد آزمون‌های سراسری دانشگاه اصفهان گفت: هفتمین آزمون استخدامی دستگاه‌های اجرایی همزمان با سراسر کشور برای جذب نیروی ۲۲ سازمان دولتی و وابسته به دولت صبح و بعد از ظهر پنجشنبه - ۳۰ آبان - در استان اصفهان برگزار می‌شود.</p>
      <p>محمدرضا ایروانی در گفت‌وگو با ایسنا، با اعلام این خبر اظهار کرد: در هفتمین آزمون استخدامی دستگاه‌های اجرایی در کل کشور برای ۵۲۱ هزار و ۹۷۳ داوطلب کارت آزمون صادر شده است که از این تعداد ۳۲۰ هزار و ۱۴ داوطلب زن و بقیه مرد هستند.</p>
      <p>وی با بیان اینکه ۶۳.۲  درصد از داوطلبان در کل کشور زنان هستند، تصریح کرد: <b>در استان اصفهان نیز ۲۳ هزار و ۴۴۴ در این آزمون شرکت می‌کنند که شامل ۱۵ هزار و ۴۹۷ زن و ۷ هزار و ۹۴۷ مرد است.</b></p>
      <p>نماینده تام‌الاختیار ستاد آزمون‌های استان اصفهان ادامه داد: ۶۶.۱ درصد داوطلبان هفتمین آزمون استخدامی دستگاه‌های اجرایی کشور در استان اصفهان را زنان تشکیل می‌دهند که <b>در ۱۱ شهرستان و ۱۲ حوزه امتحانی اصلی به رقابت می‌پردازند.</b></p>
      <p>ایروانی بابیان اینکه<b> آزمون در دو نوبت صبح و بعدازظهر پنج‌شنبه برگزار می‌شود،</b> خاطرنشان کرد: آزمون استخدامی در نوبت صبح در دو گروه امتحانی شامل ۱۵ هزار و ۵۶۲ داوطلب در استان اصفهان و بعدازظهر در سه گروه امتحانی شامل ۷ هزار و ۸۸۲ داوطلب در استان اصفهان برگزار می‌شود.</p>
      <p>وی حوزه‌های امتحانی شهر اصفهان را دو حوزه اصلی معرفی کرد و گفت: <b>در اصفهان داوطلبان صبح و بعدازظهر پنج‌شنبه در حوزه دانشگاه اصفهان و صبح پنج‌شنبه در حوزه دانشگاه غیرانتفاعی شهید اشرفی واقع در سپاهان شهر باهم به رقابت می‌پردازند.</b> حوزه‌های شهرستان نیز در شهرستان‌های خمینی‌شهر، سمیرم، شاهین‌شهر، شهرضا، فلاورجان، کاشان، گلپایگان، لنجان (زرین‌شهر)، مبارکه و نجف‌آباد نیز فعال است.</p>
      <p>نماینده تام‌الاختیار ستاد آزمون‌های استان اصفهان افزود: کارت شرکت در آزمون تمام داوطلبان هفتمین آزمون استخدامی متمرکز دستگاه‌های اجرایی کشور از روز دوشنبه ۲۷ آبان ماه بر روی سایت سازمان سنجش و آموزش کشور به نشانی www.sanjesh.org قرار گرفت و تمام متقاضیان شرکت در جلسه امتحان باید از این تاریخ تا ساعت ۲۴ روز چهارشنبه ۲۹ آبان با واردکردن اطلاعات شناسنامه‌ای و یا اطلاع ثبت‌نامی و یا شماره پرونده و کد رهگیری خود پرینت کارت ورود به جلسه را دریافت کنند.</p>
      <p>ایروانی تصریح کرد: <b>با توجه به‌کندی دسترسی به اینترنت برای عده‌ای از داوطلبان، کسانی که موفق به دریافت کارت ورود به جلسه آزمون نشده‌اند، می‌توانند امروز صبح از ساعت ۸ تا ۱۲ و بعدازظهر ۱۴ تا ۱۸ با مراجعه به باجه رفع نقص در دانشگاه اصفهان اقدام به دریافت کارت خود کنند.</b></p>
      <p>وی این سازمان‌ها را شامل وزارت آموزش‌وپرورش، وزارت بهداشت، سازمان امور عشایری ایران، سازمان زندان‌ها، وزارت جهاد کشاورزی، سازمان ثبت‌احوال کشور، وزارت فرهنگ و ارشاد اسلامی، وزارت نیرو، سازمان مدیریت و برنامه‌ریزی کشور، سازمان ملی بهره‌وری ایران، مرکز آمار ایران، سازمان نقشه‌برداری کشور، مرکز آموزش مدیریت دولتی، وزارت علوم، شرکت مادر تخصصی مدیریت منابع آب ایران، سازمان اداری و استخدامی کشور، شرکت سهامی بیمه ایران، سازمان راهداری و حمل‌ونقل جاده‌ای، سازمان امور اراضی کشور، شرکت مهندسی آب و فاضلاب و مادر تخصصی سازمان دامپزشکی کشور اعلام کرد.</p>
      <p>نماینده تام‌الاختیار ستاد آزمون‌های استان اصفهان یادآور شد: <b>درب ورودی حوزه‌های امتحانی برای آزمون صبح ساعت ۸ صبح و برای آزمون بعدازظهر ساعت ۱۴ بسته می‌شود.</b></p>
      <p>ایروانی به داوطلبان توصیه کرد: <b>باید نیم ساعت قبل از شروع آزمون در محل حضور داشته باشند. همراه داشتن هرگونه وسیله شخصی ازجمله کیف، کتاب، موبایل و جزوه ممنوع است و داوطلبان باید تا حد امکان از وسایل حمل‌ونقل عمومی استفاده کنند.</b></p>
      <p>انتهای پیام</p>
    </article>
  </body>
</html>