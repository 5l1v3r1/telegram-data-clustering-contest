<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/ndrangheta-emilia-romagna-1.4896545"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-20T07:57:58+00:00"/>
    <meta property="og:title" content="'Ndrangheta in Emilia Romagna, maxi sequestro da 9 milioni di euro"/>
    <meta property="og:description" content="L'operazione dei carabinieri va a colpire il patrimonio accumulato illecitamente dai fratelli Antonio e Cesare Muto, il primo già condannato nel processo Aemilia. Sigilli nel Reggiano"/>
  </head>
  <body>
    <article>
      <h1>'Ndrangheta in Emilia Romagna, maxi sequestro da 9 milioni di euro</h1>
      <h2>L'operazione dei carabinieri va a colpire il patrimonio accumulato illecitamente dai fratelli Antonio e Cesare Muto, il primo già condannato nel processo Aemilia. Sigilli nel Reggiano</h2>
      <address><time datetime="2019-11-20T07:57:58+00:00">20 Nov 2019, 07:57</time> by <a rel="author">il Resto del Carlino</a></address>
      <figure>
        <video src="https://vr-media.storage.googleapis.com/video/cre_80/encoded/15e3cd6c-7a08-47b0-9e78-d040e4a1087f.mp4"/>
        <figcaption>'Ndrangheta in Emilia Romagna, maxi sequestro da 9 milioni di euro. Video&amp;pub_custom_params=department=modena</figcaption>
      </figure>
      <p>Modena, 20 novembre 2019 - Operazione dei Carabinieri contro la<a href="https://www.ilrestodelcarlino.it/reggio-emilia/cronaca/ndrangheta-sequestro-1.4835206"> <b>'Ndrangheta in Emilia Romagna</b></a>: sequestrati beni per un valore stimato di <b>9 milioni di euro</b>. Nella mattinata di ieri il Ros e il Comando Provinciale Carabinieri di Modena hanno dato esecuzione ad un decreto di sequestro preventivo, emesso dalla Ddda di Bologna, nei confronti dei fratelli <a href="https://www.ilrestodelcarlino.it/reggio-emilia/cronaca/ndrangheta-sequestro-1.4835206"><b>Antonio Muto</b></a> (attualmente detenuto poiché condannato in I grado nell'ambito del <a href="https://www.ilrestodelcarlino.it/modena/cronaca/aemilia-sequestrato-un-patrimonio-da-dieci-milioni-al-boss-muto-1.4836668"><b>processo Aemilia</b></a> per associazione di tipo mafioso, truffa ed estorsione, tutti reati aggravati dalla finalità mafiosa) e <b>Cesare Muto</b>, imprenditori attivi nel settore della logistica e trasporti, dei quali è stata confermata l'appartenenza al circuito economico-relazionale facente capo al sodalizio 'ndranghetistico emiliano, storicamente legato alla <b>cosca Grande Aracri</b> di Cutro (KR), capeggiata dall'ergastolano Nicolino Grande Aracri.</p>
      <p>Il sequestro d’urgenza dei beni per un valore di oltre nove milioni va a colpire il patrimonio accumulato illecitamente dai fratelli Muto. Tra le cinque aziende sottoposte a sequestro e i dodici immobili molti sono ubicati nel territorio reggiano.</p>
      <p><b>Leggi anche <a href="https://www.ilrestodelcarlino.it/reggio-emilia/cronaca/allarme-bomba-1.4896796">Allarme bomba a Reggio Emilia, evacuato il tribunale</a></b><br/><br/>Le indagini hanno evidenziato come<b> i fratelli Muto</b>, nel 2012, avessero attribuito fittiziamente la titolarità delle loro società a soggetti diversi e, nel 2013, dopo essere stati colpiti da interdittiva antimafia, avessero anche costituito la società Cospar s.r.l, operativa nel campo della commercializzazione degli inerti e dei trasporti, intestandone le quote a Salvatore Nicola Pangalli.<br/>L'intervento, che si inserisce nella più ampia manovra di contrasto all'infiltrazione della 'ndrangheta nel tessuto economico dell'Emilia Romagna, sta interessando le province di Reggio Emilia, Parma e Crotone e sta riguardando beni immobili e mobili per un valore stimato di 9 milioni di euro.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/modena/cronaca/aemilia-sequestrato-un-patrimonio-da-dieci-milioni-al-boss-muto-1.4836668"/>
        <a href="https://www.ilrestodelcarlino.it/bologna/cronaca/ndrangheta-arresti-1.4663897"/>
      </related>
    </article>
  </body>
</html>