<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/bomber/tromokratis/story/1030874/meta-tin-apallagi-tsoykatoy-mazeyoyn-ypografes-gia-tin-apofylakisi-toy-giannoy-papantonioy"/>
    <meta property="og:site_name" content="Newsbomb"/>
    <meta property="article:published_time" content="2019-11-20T07:29:55+00:00"/>
    <meta property="og:title" content="Μετά την απαλλαγή Τσουκάτου, μαζεύουν υπογραφές για την αποφυλάκιση του Γιάννου Παπαντωνίου"/>
    <meta property="og:description" content="Τελικά είναι απολύτως βέβαιον ότι ζούμε στην χώρα της φαιδράς πορτοκαλέας - Μόλις χθές 19 /11/2019 η ελληνική Δικαιοσύνη αποφάσισε να απαλλάξει τον «στρατηγό» του Κώστα Σημίτη για τις μίζες της Siemens και λίγες ώρες μετά μαζεύτηκαν και υπογραφές για την αποφυλάκιση ενός άλλου «μπουμπουκιού» της ελληνικής πολιτικής σκηνής (παιδί κι αυτός του Κώστα Σημίτη) του Γιάννου Παπαντωνίου"/>
  </head>
  <body>
    <article>
      <h1>Μετά την απαλλαγή Τσουκάτου, μαζεύουν υπογραφές για την αποφυλάκιση του Γιάννου Παπαντωνίου</h1>
      <h2>Τελικά είναι απολύτως βέβαιον ότι ζούμε στην χώρα της φαιδράς πορτοκαλέας - Μόλις χθές 19 /11/2019 η ελληνική Δικαιοσύνη αποφάσισε να απαλλάξει τον «στρατηγό» του Κώστα Σημίτη για τις μίζες της Siemens και λίγες ώρες μετά μαζεύτηκαν και υπογραφές για την αποφυλάκιση ενός άλλου «μπουμπουκιού» της ελληνικής πολιτικής σκηνής (παιδί κι αυτός του Κώστα Σημίτη) του Γιάννου Παπαντωνίου</h2>
      <address><time datetime="2019-11-20T07:29:55+00:00">20 Nov 2019, 07:29</time> by <a rel="author">Newsroom</a></address>
      <p>Οι ειδήσεις έρχονται απανωτές, η μία πάνω στην άλλη. Μετά από 14 χρόνια στα δικαστήρια η ελληνική δικαιοσύνη όχι μόνο δεν έκανε απολύτως τίποτα στο σκάνδαλο της Siemens, αλλά έδωσε το «δικαίωμα» στον Θεόδωρο Τσουκάτο (στον άνθρωπο που είχε παραδεχθεί ότι πήρε εκατομμύρια στα ταμεία του ΠΑΣΟΚ) να μιλάει για... δικαίωσή του!!!</p>
      <p>Η απόφαση της Δικαιοσύνης βγήκε, επιβεβαιώνοντας όλους όσους τόσα χρόνια μιλούσαν για το μεγαλύτερο κουκούλωμα όλων των εποχών.</p>
      <p>
        <b>
          <a href="https://www.newsbomb.gr/ellada/dikaiosynh/story/1030648/diki-siemens-apallaxthike-o-tsoykatos-enoxoi-xristoforakos-kai-alloi-21-katigoroymenoi">«Αθώος» ο Τσουκάτος και άλλοι 27 για τις μίζες της Siemens. Παραγράφηκαν οι κατηγορίες.</a>
        </b>
      </p>
      <p>Ένοχοι Χριστοφοράκος, Καραβέλας και κάτι άλλοι Γερμανοί που δεν πρόκειται να τους βρούνε ποτέ. Ναι, έπρεπε να περάσουν 14 χρόνια στις δικαστικές αίθουσες για να γίνει αυτό που περιμέναμε όλοι: «Ούτε γάτα ούτε ζημιά».</p>
      <p>Και δεν έφταναν όλα τα παραπάνω, έρχεται και η χαριστική βολή: Άνθρωποι των τεχνών και των γραμμάτων, της υψηλής διανόησης δηλαδή ζητούν με κείμενό τους την αποφυλάκιση του Γιάννου Παπαντωνίου.</p>
      <p>
        <b>Όλοι αυτοί που έφεραν την Ελλάδα στα βράχια, δεν μπορούν να κοιμηθούν τα βράδια γιατί δεν έχει ακόμα ολοκληρωθεί η δίκη του Γιάννου...</b>
      </p>
      <p>Θέλουν διακαώς την ελευθερία του!</p>
      <p>Ποιανού;</p>
      <p>Του Γιάννου Παπαντωνίου.</p>
      <p>Η έννοια της ντροπής και της τσίπας έχει προφανώς αποδημήσει εις τας δέλτους της Ιστορίας.</p>
      <h3>Free Γιάννος - Όλοι για τον σοσιαλισμό παλεύουμε σύντροφοι</h3>
      <p>Το κείμενο υπέρ της αποφυλάκισης του Γιάννου Παπαντωνίου (συμπλήρωσε ένα χρόνο προφυλακισμένος), συνέταξαν και υπογράφουν 61 πολίτες, ανάμεσα τους και έξι δημοσιογράφοι.</p>
      <p><i>«Η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου. Προς το συμφέρον της δικαιοσύνης και..</i><br/><i>συνεπώς όλων των Ελλήνων, <b>ο Γιάννος Παπαντωνίου πρέπει να ξαναβρεί την ελευθερία του</b>. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου»</i>, αναφέρεται χαρακτηριστικά στο κείμενο.</p>
      <p>Αναλυτικά:</p>
      <p>
        <i>«Συντάξαμε και υπογράφουμε αυτό το κείμενο όχι για να παρέμβουμε στο δικαστικό μέρος της υπόθεσης Παπαντωνίου, αλλά γιατί αισθανόμαστε την ανάγκη να αναδείξουμε εκείνη την πτυχή της που αφορά την τήρηση των εγγυήσεων δικαίου στη Δημοκρατία μας.</i>
        <br/>
        <i>Ο Γιάννος Παπαντωνίου έχει ήδη συμπληρώσει προφυλάκιση δώδεκα μηνών. Στις 18/10/2019 οι δικαστικές αρχές αποφάσισαν να παρατείνουν την προφυλάκισή του ως το ανώτατο όριο του 18μηνου. Δέχονται, επιτέλους, μετά από δύο προηγούμενες απορρίψεις αιτημάτων αποφυλάκισης, ότι δεν είναι «ύποπτος φυγής». Παραποιώντας, όμως, κατηγορηματική διάψευσή του – καταγεγραμμένη στην απολογία του – ότι δήθεν διαθέτει «άλλους λογαριασμούς», εφευρίσκουν κινδύνους τέλεσης «νέων αδικημάτων» για να παρατείνουν την προφυλάκιση!</i>
        <br/>
        <i>Ο Γιάννος Παπαντωνίου δεν έχει δικαστεί. Εναντίον του δεν έχουν καν απαγγελθεί κατηγορίες. Η ποινική δίωξη στηρίχτηκε σε εικασίες ενώ η διετής ανάκριση περατώθηκε χωρίς να προκύψει απολύτως κανένα νέο στοιχείο για την τεκμηρίωσή τους. Πως είναι νοητό ένα δημόσιο πρόσωπο με την πολιτική διαδρομή του Γιάννου Παπαντωνίου να διασύρεται για τόσο μεγάλο χρονικό διάστημα με ακραία μέτρα προφυλάκισης – που η πολιτεία επιφυλάσσει για τους χειρότερους εγκληματίες – και μάλιστα σε συνθήκες που ενέχουν στοιχεία αυθαιρεσίας; Αν δεν τεθεί τέρμα με Απαλλακτικό Βούλευμα στην ποινική διαδικασία, γιατί δεν παραπέμπεται το ταχύτερο δυνατό στο φυσικό του δικαστή για να κριθεί, κατά το δημοκρατικό του δικαίωμα που εγγυάται το Σύνταγμα; Μήπως γιατί ο διασυρμός στοχεύει ευρύτερα την περίοδο που η χώρα εντάχθηκε στο ευρώ, αναπτύχθηκε με γοργούς ρυθμούς και αναβάθμισε τη θέση της στην Ευρώπη και τον κόσμο;</i>
        <br/>
        <i><b>Η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου</b>. Προς το συμφέρον της δικαιοσύνης και συνεπώς όλων των Ελλήνων, ο Γιάννος Παπαντωνίου πρέπει να ξαναβρεί την ελευθερία του. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου».</i>
      </p>
      <p>
        <b>Αποτελεί, λένε, ύβρη η κράτησή του!</b>
      </p>
      <p>Μιλάμε για απίστευτα πράγματα που έρχονται σε πλήρη αντίθεση με το κοινό περί δικαίου αίσθημα όταν με προφυλάκιση κρατούνται μήνες ολόκληρους στις φυλακές κατσανάδες και γιαγιάδες που πουλούσαν τερλίκια στις λαικές αγορές.</p>
      <p>Καμία υπογραφή και καμία επιστολή δεν συνέταξε κανένας διαννοούμενος για κανέναν μεροκαματιάρη όλα αυτά τα χρόνια.</p>
      <p>Δείτε τις υπογραφές για το Free Γιάννος</p>
      <slideshow>
        <figure>
          <img src="https://nb.bbend.net/media/news/2019/11/20/1030874/photos/full/giannos-1.jpg"/>
          <figcaption>Δείτε τα ονόματα της υψηλής διανόησης που δεν μπορούν να κοιμηθούν όσο είναι στην φυλακή ο Γιάννος ο σοσιαλιστής</figcaption>
        </figure>
        <figure>
          <img src="https://nb.bbend.net/media/news/2019/11/20/1030874/photos/full/qtv831574173290870.jpg"/>
          <figcaption>Δείτε τα ονόματα της υψηλής διανόησης που δεν μπορούν να κοιμηθούν όσο είναι στην φυλακή ο Γιάννος ο σοσιαλιστής</figcaption>
        </figure>
        <figure>
          <img src="https://nb.bbend.net/media/news/2019/11/20/1030874/photos/full/roo3au1574173290870.jpg"/>
          <figcaption>Δείτε τα ονόματα της υψηλής διανόησης που δεν μπορούν να κοιμηθούν όσο είναι στην φυλακή ο Γιάννος ο σοσιαλιστής</figcaption>
        </figure>
        <figcaption>
          <b>GALLERY</b>
        </figcaption>
      </slideshow>
    </article>
  </body>
</html>