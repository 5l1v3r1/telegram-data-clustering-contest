<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/moldova/politica/In-situatie-pdm-putea-cere-demisia-guvernului-chicu-1_5dd4ee755163ec4271377ba5/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T07:44:22+00:00"/>
    <meta property="og:title" content="În ce situaţie PDM ar putea cere demisia Guvernului Chicu"/>
    <meta property="og:description" content="Partidul Democrat va înainta moţiune de cenzură Guvernului Chicu dacă executivul va folosi resursa administrativă pentru a-i ajuta preşedintelui Igor Dodon. Declaraţia a fost făcută de deputatul democrat Vladimir Cebotari, transmite IPN."/>
  </head>
  <body>
    <article>
      <h1>În ce situaţie PDM ar putea cere demisia Guvernului Chicu</h1>
      <address><time datetime="2019-11-20T07:44:22+00:00">20 Nov 2019, 07:44</time> by <a rel="author">Iurii Botnarenco</a></address>
      <h4>Partidul Democrat va înainta moţiune de cenzură Guvernului Chicu dacă executivul va folosi resursa administrativă pentru a-i ajuta preşedintelui Igor Dodon. Declaraţia a fost făcută de deputatul democrat Vladimir Cebotari, transmite IPN.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/moldova/politica/pavel-filip-pdm-nu-coalitii-actualul-parlament-1_5dd4ef2e5163ec427137839f/index.html"/>
        <a href="https://adevarul.ro/moldova/politica/chiril-motpan-igor-dodon-implicat-expulzarea-profesorilor-turci-cere-demisia-lui-1_5dd4ed485163ec4271377128/index.html"/>
        <a href="https://adevarul.ro/moldova/politica/grup-lucru-identificarea-propunerilor-reformare-justitiei-republica-moldova-1_5dd41df75163ec427131235b/index.html"/>
      </related>
      <p>Politicianul a adus şi un exemplu de utilizare a resursei administrative în campanie electorală - şi anume faptul că fosta prim-ministră a mers la întâlniri unde a îndemnat cetăţenii să voteze pentru candidaţii blocului ACUM, în campania pentru alegerile generale locale. </p>
      <p>Democratul spune că dacă acest lucru se va întâmpla şi cu Guvernul Chicu, atunci PDM va cere demiterea lui.<br/><br/>Totodată, Vladimir Cebotari a menţionat că şi-ar dori ca proaspătul Guvern să aibă o poziţie pro-Moldova, dar să stabilească relaţii bune cu partenerii atât din Vest, cât şi din Est. În acelaşi timp, democratul este de părere că prim-ministrul Ion Chicu ar fi trebuit să întreprindă primele vizite oficiale la Bucureşti şi Kiev, dar nu la Moscova, aşa cum este planificat.<br/><br/>Vladimir Cebotari a mai declarat, referindu-se la alegerile prezidenţiale, care urmează să aibă loc anul viitor, că actualmente în Parlament, practic, este imposibil să fie modificată Constituţia astfel încât anul viitor preşedintele ţării să fie ales în legislativ, dar nu prin vot direct. Potrivit lui, chiar dacă modificarea ar putea fi votată în Parlament, ea nu va fi confirmată de Curtea Constituţională. </p>
      <p>„Această Curte Constituţională în care se află reprezentanţii Partidului Platforma Demnitate şi Adevăr, Partidului Acţiune şi Solidaritate. (...) În caz contrar, dacă aceste modificări în Constituţie vor fi făcute, atunci trebuie să presupunem că ele vor fi aprobate cu ajutorul oamenilor care au fost trimişi acolo de Maia Sandu şi Andrei Năstase”, a declarat Vladimir Cebotari în cadrul emisiunii „O nas” de la postul Jurnal TV. Totodată, democratul consideră că Constituţia nu trebuie modificată pentru nimeni.<br/><br/>Expertul în politici publice Ştefan Gligor susţine că între socialişti şi democraţi există înţelegeri. Potrivit lui, fără aceste înţelegeri şi garanţia securităţii persoanelor influente din Partidul Democrat niciodată Guvernul Chicu nu ar fi fost numit. În plus, Ştefan Gligor este de părere că PDM nu va protesta împotriva numirii procurorului general pentru că viitorul procuror despre care se speculează în spaţiul public ar fi sub influenţa politică a lui Igor Dodon şi între socialişti şi democraţi există aceste garanţii de neatingere.<br/><br/>Expertul susţine că actualmente PDM este într-o poziţie foarte comodă: nu răspunde pentru nimic, chiar dacă în Guvernul numit de socialişti şi democraţi fac parte persoane care anterior au lucrat în executivul PDM. „Eu înţeleg toate acestea din punct de vedere politologic. Este clar că democraţii şi-au salvat partidul de un procuror general independent”, a afirmat Ştefan Gligor.</p>
      <hr/>
    </article>
  </body>
</html>