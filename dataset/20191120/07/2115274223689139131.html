<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/mes_come_funziona-6582146/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T07:27:00+00:00"/>
    <meta property="og:title" content="Cos'è e come funziona il Mes (Meccanismo Europeo di Stabilità)"/>
    <meta property="og:description" content="Il suo obiettivo è consentire al fondo salva-Stati di concedere linee di credito agli Stati membri che si trovano in difficoltà sui mercati e diventare prestatore di ultima istanza per le crisi bancarie"/>
  </head>
  <body>
    <article>
      <h1>Cos'è e come funziona il Mes (Meccanismo Europeo di Stabilità)</h1>
      <h2>Il suo obiettivo è consentire al fondo salva-Stati di concedere linee di credito agli Stati membri che si trovano in difficoltà sui mercati e diventare prestatore di ultima istanza per le crisi bancarie</h2>
      <address><time datetime="2019-11-20T07:27:00+00:00">20 Nov 2019, 07:27</time> by <a rel="author">AGI - Agenzia Giornalistica Italia</a></address>
      <p>Creare una sorta di <b>Fondo monetario dell'Unione Europa</b> per dare sostegno ai Paesi membri in caso di crisi finanziaria e rischio default. È uno degli obiettivi che hanno spinto i leader della zona euro ad avviare la riforma del <b>Meccanismo Europeo di Stabilità (Mes) </b>che si dovrebbe concludere con l'approvazione di un nuovo trattato al Vertice europeo di dicembre, dopo l'accordo raggiunto lo scorso giugno all'Eurogruppo.</p>
      <p>Lo scopo è consentire al fondo salva-Stati di concedere linee di credito agli Stati membri che si trovano in difficoltà sui mercati e diventare prestatore di ultima istanza per le crisi bancarie. Il Mes dovrebbe essere trasformato appunto in una sorta di Fondo Monetario Europeo e fungere al contempo da backstop comune (una rete di sicurezza) per il <b>Fondo di Risoluzione Unico</b> delle banche in crisi.</p>
      <h3>Quando è nato e chi ha aiutato</h3>
      <p>Il Mes è nato durante la crisi della zona euro sulla base del Fondo Europeo di stabilità finanziaria che era stato creato nel 2010 per la Grecia. Entrato in funzione nel 2012 e diretto dal tedesco <b>Klaus Regling</b>, ha un capitale autorizzato di 700 miliardi di euro, di cui solo 80 sono stati effettivamente versati dagli Stati membri: l'Italia è il terzo maggior sostenitore con un contributo di 14 miliardi di euro. Versano più del nostro Paese solo Germania e Francia.</p>
      <p>Tra il 2010 e il 2015 il Mes ha salvato cinque paesi: <b>Grecia</b> (tre programmi di assistenza finanziaria), <b>Irlanda, Portogallo, Spagna </b>e <b>Cipro</b>. In cambio degli aiuti, questi Stati membri hanno dovuto sottoscrivere un "memorandum d'intesa" e impegnarsi a attuare una serie di riforme sotto il monitoraggio della cosiddetta "Troika" formata da Commissione, Banca centrale europea e Fondo Monetario Internazionale. </p>
      <h3>Gli strumenti a disposizione</h3>
      <p>Secondo la riforma concordata all'Eurogruppo il Mes dovrebbe dotarsi di due strumenti: una "linea di credito precauzionale condizionata" e una "linea di credito a condizioni rafforzate". Entrambe saranno disponibili per gli Stati membri dell'area euro con fondamentali economici sani, ma che potrebbero essere colpiti da shock avversi fuori dal loro controllo.</p>
      <p>La "linea di credito precauzionale condizionata" è riservata agli Stati membri in cui la situazione economica e finanziaria è fondamentalmente forte e il cui debito pubblico è sostenibile. Ma ci sono delle condizioni per accedervi e le nuove condizioni, secondo i critici della riforma, non faranno altro che inasprirsi ulteriormente, rendendo difficile poter accedere al programma di aiuti.</p>
      <p>Sarà infatti necessario il rispetto, nei due anni precedenti, della regola del 3% del deficit e la riduzione del debito di 1/20 l'anno. La "linea di credito a condizioni rafforzate" è invece riservata ai paesi la cui situazione economica e finanziaria rimane sana.</p>
      <p>Nella storia zona euro c'è un solo precedente di ristrutturazione del debito detenuto dai privati, con il <b>Private Sector Involvement</b> effettuato nell'ambito del secondo salvataggio della Grecia nel 2012. Infine, non va dimenticato che il Mes è la porta di accesso allo cosiddetto scudo anti-spread della Bce.</p>
      <p>Una delle condizioni per potere beneficiare degli acquisti di titoli pubblici dell'<b>Outright</b><b> Monetary Transactions </b>(Omt) lanciato da <b>Mario Draghi</b> nel 2012, è necessario sottoscrivere un programma di assistenza finanziaria con il Mes.</p>
      <p>Il nuovo trattato Mes riformato dovrebbe entrare in vigore una volta che sarà ratificato dai Parlamenti di tutti i 19 Stati membri della zona euro. Il processo di ratifica dovrebbe iniziare dopo l'accordo formale sul testo del nuovo trattato e gli altri documenti collegati su cui si esprimerà il Consiglio europeo di dicembre. </p>
    </article>
  </body>
</html>