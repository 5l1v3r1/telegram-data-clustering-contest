<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/20/hongkong-hatalmas-tisztogatasi-manover-a-tobbnapos-ostrom-utan"/>
    <meta property="og:site_name" content="infostart"/>
    <meta property="article:published_time" content="2019-11-20T07:44:04+00:00"/>
    <meta property="og:title" content="Hongkong: hatalmas tisztogatási manőver a többnapos ostrom után"/>
    <meta property="og:description" content="Törmelék, falfirkák és fel nem használt Molotov-koktélok – ez maradt a hongkongi műszaki egyetem tüntetői után. A tiltakozók nagy része kedden megadta magát a rendőröknek, miközben szerdán kora reggelre további tüntetéseket szerveztek a városba."/>
  </head>
  <body>
    <article>
      <h1>Hongkong: hatalmas tisztogatási manőver a többnapos ostrom után</h1>
      <address><time datetime="2019-11-20T07:44:04+00:00">20 Nov 2019, 07:44</time> by <a rel="author">Infostart / InfoRádió - Szvetnik Endre (London)</a></address>
      <h3>Törmelék, falfirkák és fel nem használt Molotov-koktélok – ez maradt a hongkongi műszaki egyetem tüntetői után. A tiltakozók nagy része kedden megadta magát a rendőröknek, miközben szerdán kora reggelre további tüntetéseket szerveztek a városba.</h3>
      <p>Miközben a hongkongi kórházakat ellepték az egyetemi campuson történt összecsapások sérültjei, a városi hatóságok az iskolák újbóli megnyitását tervezték.</p>
      <p>A műszaki egyetem elvesztése után a tiltakozók szerda hajnaltól a tömegközlekedést akadályozó sztrájkra készültek utak eltorlaszolásával és vasúti közlekedés megbénításával.</p>
      <p>A rendőrök kedden kezdték felszámolni a tiltakozást a PolyU-ként emlegetett hongkongi műszaki egyetemen. A tiltakozók közül többszázan megadták magukat a rendőröknek és bilincsben vitték el őket. Mindeközben a nevüket kiabálták, hogy a jogvédő csoportok dokumentálni tudják letartóztatásukat.</p>
      <figure>
        <img src="https://infostart.hu/images/site/articles/inline/2019/11/1574234356-gCeTtB66E_md.jpg"/>
        <figcaption>Tüntetők által készített Molotov-koktélok a Hongkongi Műszaki Egyetemen, ahol mintegy száz fiatal továbbra is elbarikádozza magát. Az elmúlt napok minden eddiginél súlyosabb összecsapásai miatt általános tanítási szünetet rendeltek el, Stephen Lo hongkongi rendőrfőkapitány 35 évnyi szolgálat után visszavonult. A nap folyamán felesküdő hivatali utódja, Chris Tang szerint a város 31 ezer fős rendőrsége nem képes önállóan véget vetni a soha nem látott mértékű társadalmi zavargásoknak, ezért a lakosság segítségét kérte. MTI/AP/Ng Han-kuan</figcaption>
      </figure>
      <p>A tiltakozók további két csoportja közül az egyik megpróbált kimenekülni és átjutni a rendőrkordonon. Voltak, akik a szennyvízcsatorna-rendszerrel próbálkoztak, de rosszul lettek és orvosi segítségre szorultak.</p>
      <p>Mások egy gyalogoshídon át menekültek, és másztak le az őket váró motorokhoz, addig, amíg a rendőrség le nem zárta az útvonalat. És voltak, akik megpróbáltak áttörni a rendőrkordonon, de a karhatalmiak visszaszorították őket.</p>
      <p>Míg kint felgyújtották a barikádokat, addig bent, az egyetemi épületben is hatalmas pusztítást végeztek. A szétvert egyetemi étkezde padlóján szemét és félig elfogyasztott étel látványa fogadja az oda érkezőket.</p>
      <p>Hongkong új rendőrfőnöke épphogy elfoglalta új posztját és emberei kedden arról számoltak be, hogy 1100 embert tartóztattak le a műszaki egyetemnél.</p>
      <figure>
        <img src="https://infostart.hu/images/site/articles/inline/2019/11/1574234370-BQX6O6KNp_md.jpg"/>
        <figcaption>Feladják magukat tüntetők, amint elhagyják a Hongkongi Műszaki Egyetemet, ahol mintegy száz fiatal továbbra is elbarikádozza magát. A városvezetés a végsőkig igyekszik elkerülni a Hongkongban állomásozó kínai katonák bevetését. MTI/AP/Ng Han-kuan</figcaption>
      </figure>
      <p>Reggel körülbelül 300 kiskorú diák hagyta el a campust, az egykori hongkongi alsóházi elnök, Jasper Cang kísérete mellett. Tanulók további csoportjai tanáraik és a demokrácia párti képviselő, Ted Hui társaságában távoztak napközben, de néhány tucatnyian bent maradtak, mert attól félnek, hogy vádat emelnek ellenük.</p>
      <p>Carrie Lam, hongkongi kormányzó elítélte az erőszakos tüntetők veszélyes viselkedését és hatalmukkal visszaélő rendőröket is. Emellett azt mondta, hogy a kiskorú tüntetők szabadon hazamehetnek.</p>
      <p>
        <i>Nyitókép: MTI/EPA/Jerome Favre</i>
      </p>
    </article>
  </body>
</html>