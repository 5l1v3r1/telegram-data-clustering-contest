<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/cds-splende-la-stella-di-lautaro-e-l-inter-valuta-un-nuovo-accordo-per-blindarlo-non-c-e-fretta-323534"/>
    <meta property="og:site_name" content="FcInterNews.it"/>
    <meta property="article:published_time" content="2019-11-20T07:27:24+00:00"/>
    <meta property="og:title" content="CdS - Splende la stella di Lautaro e l'Inter valuta un nuovo accordo per blindarlo. Non c'è fretta"/>
    <meta property="og:description" content="Lautaro Martinez in vetrina, sia con l'Inter che con l'Argentina. L'attaccante è tornato già ieri a lavorare ad Appiano e la buona notizia è che la sosta non ha..."/>
  </head>
  <body>
    <article>
      <h1>CdS - Splende la stella di Lautaro e l'Inter valuta un nuovo accordo per blindarlo. Non c'è fretta</h1>
      <address><time datetime="2019-11-20T07:27:24+00:00">20 Nov 2019, 07:27</time> by <a rel="author">Alessandro Cavasinni</a></address>
      <p><b>Lautaro Martinez </b>in vetrina, sia con l'Inter che con l'Argentina. L'attaccante è tornato già ieri a lavorare ad Appiano e la buona notizia è che la sosta non ha scalfito la sua condizione atletica, apparsa strepitosa in maglia nerazzurra. Normale, dunque, che il suo talento generi interesse nelle big d'Europa, <b>Barça </b>in primis. "Nelle ultime settimane, <b>Marotta </b>ha provveduto a gettare acqua sul fuoco in più di un’occasione. Nel contratto di Lautaro, però, c’è una clausola di uscita che ammonta a <b>111 milioni di euro</b> e che, evidentemente, non cancella il pericolo di una sua partenza - avvisa il <i>Corriere dello Sport</i> -. Certo occorre che un club si presenti mettendo quella cifra sul tavolo - e non è detto che il Barcellona abbia quel tipo di disponibilità - che lo faccia nei 15 giorni di luglio in cui la clausola è valida e che il <i>Toro </i>abbia l’intenzione di lasciare l’Inter. Insomma, occorrerebbero una serie di incastri. Con un nuovo contratto, però, con la clausola aumentata o addirittura cancellata, come vorrebbe Marotta, il club nerazzurro si metterebbe al sicuro. In realtà, da viale della Liberazione, finora, non è mai trapelata particolare urgenza in questo senso, anche perché Lautaro è vincolato fino al <b>2023 </b>e gli accordi attuali prevedono un aumento dell’ingaggio ad ogni stagione: quindi il primo è già scattato. A fine estate, comunque, c’è stato un primo incontro con l’agente dell’argentino che, in base agli ultimi <i>rumors</i>, potrebbe tornare in Italia a dicembre, per il match di Champions con il Barcellona (<a href="https://www.fcinternews.it/esclusive/fcin-lautaro-inter-prima-di-natale-summit-per-il-rinnovo-aumento-certo-nodo-clausola-ipotesi-raddoppio-323428">COME ANTICIPATO DALLA NOSTRA REDAZIONE</a>). Fosse così, un nuova riunione con i dirigenti è da dare per scontata, anche se non necessariamente finalizzata a trovare un accordo. Ci si arriverà nei tempi giusti, fanno sapere da viale della Liberazione, con la certezza che il <i>Toro </i>è da considerare un<b> elemento cardine </b>per il presente e per il futuro dell’Inter". </p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>