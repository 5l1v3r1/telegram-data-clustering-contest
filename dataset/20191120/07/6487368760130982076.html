<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/tudorak-korai-tunet/"/>
    <meta property="og:site_name" content="FEMINA"/>
    <meta property="article:published_time" content="2019-11-20T07:06:03+00:00"/>
    <meta property="og:title" content="Megdöbbentő adat: az óvodások 29%-a passzív dohányos Magyarországon"/>
    <meta property="og:description" content="Sajnos továbbra is a tüdőrák az egyik leggyakrabban előforduló rákbetegség, így nem árt tudni, mik a korai tünetei."/>
  </head>
  <body>
    <article>
      <h1>Megdöbbentő adat: az óvodások 29%-a passzív dohányos Magyarországon</h1>
      <h2>Sajnos továbbra is a tüdőrák az egyik leggyakrabban előforduló rákbetegség, így nem árt tudni, mik a korai tünetei.</h2>
      <address><time datetime="2019-11-20T07:06:03+00:00">20 Nov 2019, 07:06</time> by <a rel="author">Femina</a></address>
      <p>A tüdőráknak több mint húsz fajtája létezik, és az egyes típusok között lényeges különbség lehet a kialakulásukban, a szerkezetükben, agresszivitásukban, de abban is, hogy a rendelkezésre álló gyógyszerek miként hatnak rájuk.</p>
      <p>Éppen ezért a tüdőrák- és a dohányzásellenes szervezetek világszerte minden évben megtartják novemberében a tüdőrák hónapját, hogy felhívják a figyelmet a tüdőrákot okozó tényezőkre és a betegség elleni küzdelem szempontjaira, szerepére. A tüdőrák továbbra is a leggyakrabban előforduló rákbetegség.</p>
      <h3>Kedvezőtlen statisztikák</h3>
      <p>2016-ban az Európai Unió országai közül Magyarországon volt a legmagasabb a lakosság számához képest a tüdőrák okozta halálozás.</p>
      <p>Ugyanakkor egyre több ismerettel rendelkeznek a betegségről, annak típusairól, okairól és a megelőzés lehetséges módjairól. Az idei tüdőrákhónap kiemelt fontosságú üzenete, hogy több információval több életet lehet megmenteni: a szakemberekhez a legújabb tudományos eredményeket kell eljuttatni, a betegek és a veszélyeztetettek számára pedig a megelőzés módjait és a korai diagnózis jelentőségét kell megismertetni.</p>
      <figure>
        <img src="https://kep.cdn.indexvas.hu/1/0/3030/30300/303005/30300565_ab14e0bec9ee88ce1727730a8bc3bdce_wm.jpg"/>
        <figcaption>
          <cite>Fotó: FatCamera / Getty Images Hungary</cite>
        </figcaption>
      </figure>
      <p>A tüdőrákos megbetegedések mintegy 90%-ának hátterében a dohányzás lehet, és több mint kétszer nagyobb az előfordulása a férfiak körében, mint a nőknél. Minél korábban kezdi valaki a dohányzást, és minél többet dohányzik valaki, annál nagyobb a kockázata a tüdőrák kialakulásának. Emellett fontos elmondani, hogy az erős dohányosok környezetében élő emberek is ki vannak téve a tüdőrák kockázatának. Megdöbbentőek a statisztikai adatok: a tüdőrákban szenvedő, nem dohányzó betegek hozzávetőleg 17%-ánál azért alakul ki a kór, mert gyermekkorukban dohányfüstnek voltak kitéve. A budapesti <b><a href="http://daganatok.hu/tudorak/a-tudorak-kialakulasanak-kockazati-tenyezoi">óvodásoknak pedig több, mint 29%-a passzív dohányos</a></b>.</p>
      <h3>Fontos a korai diagnózis</h3>
      <p>A veszélyeztetettek köre tehát viszonylag jól leírható, és számukra mindenképpen ajánlott a rendszeres szűrés, amellyel kimutatható a betegség már a kezdeti fázisban is, amikor még nem, vagy alig produkál tüneteket. A korai diagnózisnak különösen nagy jelentősége van, mert a tüdőrák kezdeti stádiumában még kisebb a valószínűsége az áttéteknek, így a gyógyulás esélye is nagyobb.</p>
      <h3>Milyen tünetekre kell odafigyelni?</h3>
      <p>A tüdőrák tünete lehet újonnan jelentkező köhögés, véres köpet a köhögés után, légszomj, mellkasi fájdalom. Később, a betegség előrehaladtával <b><a href="https://rakliga.hu/tudorak/">más tünetek is jelentkezhetnek</a></b>, így többek között fogyás, fáradtság, elhúzódó tüdőgyulladás, fájdalom a test más részeiben, vérszegénység.</p>
      <figure>
        <img src="https://kep.cdn.indexvas.hu/1/0/3030/30300/303005/30300571_ff20282114e01e54dbadbdbe6868f94e_wm.jpg"/>
        <figcaption>Így néz ki röntgenfelvételen a tüdőrák.<cite>Fotó: Bsip</cite></figcaption>
      </figure>
      <p>A tünetek bármelyikének előfordulásakor haladéktalanul orvoshoz kell fordulni. Általában a háziorvoshoz kerülnek a tüdőrákra utaló tünetekkel a betegek, és gyanú esetén a háziorvos utalja őket szakorvoshoz, ahol további vizsgálatokkal - MRI, szövettani vizsgálat - állapítják meg, hogy az adott beteg esetében tüdőrákról van-e szó.</p>
      <h3>A dohányzás a legfőbb oka a tüdőrák kialakulásának</h3>
      <p>Mivel a tüdőrák okai között a dohányzás kiemelt helyen szerepel, a tüdőrák elleni harc egyik legfontosabb és leghatékonyabb eszköze a dohányzásról való leszokás. A dohányosok nagy része már túl van néhány sikertelen leszokáson, és emiatt lehet, hogy kisebb meggyőződéssel határozzák el magukat egy újabb kísérletre. Holott azoknak, akik sikerrel letették a cigarettát, a nagy többségük csak többszöri nekifutásra jutott el a leszokásig.</p>
      <p>A környezet - rokonok, barátok, kollégák - támogatásának, ösztönzésének különösen nagy szerepe lehet a leszokás sikerességében, de abban is, hogy a veszélyeztetett csoportokba tartozó ismerősüket meggyőzzék a rendszeres szűrés szükségességéről.</p>
      <p>
        <b>Rákmegelőző, fiatalít, és tele van hasznos ásványi anyagokkal: 8 szupertáplálék, aminek a tányéron a helye</b>
      </p>
      <p>Képes összeállításunkban a kevésbé ismert szuperételeket és kiváló tulajdonságaikat mutatjuk be, és eláruljuk, miért érdemes rendszeresen fogyasztani például a macagyökérből, a tengeri moszatból vagy a spirulinából.</p>
      <figure>
        <img src="https://kep.index.hu/1/0/2830/28302/283021/28302147_2171023_a3036aa2dfbb075cf438c2f923a4fca3_wm.jpg"/>
        <figcaption>
          <a href="https://femina.hu/egeszseg/szuperetelek-goji-bogyo/">Nézegess képeket! 7 kép<br/><b>Rákmegelőző, fiatalít, és tele van hasznos ásványi anyagokkal: 8 szupertáplálék, aminek a tányéron a helye</b></a>
        </figcaption>
      </figure>
      <p>
        <i>(Képek forrása: Getty Images Hungary)</i>
      </p>
    </article>
  </body>
</html>