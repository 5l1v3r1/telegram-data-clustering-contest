<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/stockholms-skolor-drabbas-hart-av-besparingar/"/>
    <meta property="og:site_name" content="DN.SE"/>
    <meta property="article:published_time" content="2019-11-20T07:07:00+00:00"/>
    <meta property="og:title" content="DN Åsikt. ”Stockholms skolor drabbas hårt av besparingar”"/>
    <meta property="og:description" content="Insändare på DN Åsikt, 20 november 2019: ”Besparingarna kommer att märkas direkt efter årsskiftet”, skriver de tre skolfackförbunden."/>
  </head>
  <body>
    <article>
      <h1>DN Åsikt. ”Stockholms skolor drabbas hårt av besparingar”</h1>
      <address><time datetime="2019-11-20T07:07:00+00:00">20 Nov 2019, 07:07</time> by <a rel="author">Tanja Jokitalo, ordförande för Lärarförbundet i Stockholm, Ragnar Sjölander, ordförande för Lärarnas Riksförbund i Stockholms stad, och Kjell Sjöberg, ordförande för Skolledarförbundet i Stockholms stad</a></address>
      <p>
        <b>INSÄNDARE. Skolan drabbas hårt om förslaget av den grönblå majoriteten i Stockholms stadshus går igenom. Besparingarna kommer att märkas direkt efter årsskiftet, skriver Tanja Jokitalo, Ragnar Sjölander och Kjell Sjöberg, skolfackförbundsordföranden i Stockholm.</b>
      </p>
      <p>Om stadshusmajoritetens budgetförslag för 2020 antas kommer det inom några månader att märkas för eleverna att åtstramningens tid är kommen. Stockholms förskolor, grundskolor, gymnasier, fritidshem, kulturskola och vuxenutbildning är föremål för mycket allvarliga sparkrav.</p>
      <p>Vi är djupt oroade över konsekvenserna av majoritetens otillräckliga finansiering av utbildningen i staden inför 2020. Skolorna behöver mer pengar, inte mindre.</p>
      <p>Man kan utifrån budgetförslaget och dess skrivningar om att stärka läraryrkets attraktivitet få intryck av att staden satsar på skolan och lärarna. Under de senaste fem åren har dock Stockholm budget innehållit otillräckliga medel för de pedagogiska verksamheter som staden ansvarar för. Skolan är underfinansierad. </p>
      <p><b>Den höjning</b> av personalförsäkringskostnaderna med 1 procent som finns i budgetförslaget innebär att förskolor och fritidshem kommer att gå back. Den höjda grundskoleschablonen på 2,7 procent äts direkt upp av höjda lokalkostnader. Värst blir det för gymnasiet som får flera procent mindre i elevpeng. </p>
      <p>Nästa års föreslagna elevschabloner för förskola, fritidshem, grundskola, gymnasieskola, kulturskola och vuxenutbildning inte ger inte täckning för ökade lokalhyror, höjda personalkostnader, försenade byten av datorsystem och den illa fungerande skolplattformen, som kostade över trekvarts miljard kronor innan dess funktioner ens blev klickbara. Rektorerna kommer att få en omöjlig uppgift med att lägga en budget som inte innebär försämringar för eleverna. </p>
      <p>Vi befarar att allvarliga nedskärningar påverkar undervisningen: större barngrupper i förskola och fritidshem, ännu fler klasser med över 30 elever i grundskolan, ännu fler elever än den nuvarande normen 33 i årskurs 1 i gymnasiet, krav på ännu mer inhopp för att vikariera för sjuka eller vabbande kollegor, höjd undervisningstid med fler elever att undervisa och en ökad arbetsbelastning med ännu högre stressnivåer för lärare, studie- och yrkesvägledare och skolledare; kort sagt en försämrad arbetsmiljö.</p>
      <p><b>Såväl kommunala</b> skolor som friskolor kommer att drabbas av stadshusmajoritetens sparkrav. Vi hyser också oro för att läraryrkets attraktivitet i staden minskar, tvärtemot vad majoriteten uttrycker i budgetförslaget.</p>
      <p>Professionen har tröttnat. Att gräsrotsrörelser som ”Lärarupproret”, ”Förskoleupproret” och ”Skolledarupproret” bildats och samlar många inom skolan till manifestationer vittnar om att vi har fått nog.</p>
      <p>Arbetsbelastningen är alldeles för hög. Lärartätheten och andelen pedagogiskt utbildade lärare i Stockholm ligger lågt i förhållande till andra kommuner medan sjukskrivningarna ligger jämförelsevis högt.</p>
      <p><b>Den slimmade</b> pedagogiska organisationen som är ett resultat av åratal av nedskärningar medför konsekvenser för professionen, barnen, eleverna och inte minst det uppdrag som Stockholms skolväsende har.</p>
      <p>I ett allvarligt läge som detta kan den politiska ledningen inte tro att de resurser som finns och de medel som nu tilldelas ska räcka till det som både läroplan, skollag och arbetsmiljölag kräver och för att uppfylla lokala och nationella mål. Det måste finnas en rimlighet mellan krav och resurser.</p>
      <p>Budgetförslaget innebära en ytterligare prövning med ökad andel sjuka lärare, färre som söker anställning i Stockholm och kraftigt försämrad arbetsmiljö som följd. Vi beklagar att den politiska ledningen i och med budgetförslaget är beredd att ta risken.</p>
      <p><b>Stockholms stad</b> har ansvaret för utbildningen av barn, ungdomar och unga vuxna. Då måste stadens politiska ledning också kunna stå för en ansvarsfull finansiering och tillskjuta de medel som krävs för att ge skolorganisationen nödvändiga resurser under 2020.</p>
      <details>
        <summary>DN Åsikt. 20 november 2019 kl 08</summary>
        <p>
          <b>Insändare</b>
        </p>
        <p>Tanja Jokitalo, Ragnar Sjölander och Kjell Sjöberg:<br/><a href="https://www.dn.se/asikt/http://stockholms-skolor-drabbas-hart-av-besparingar"><b>”Stockholms skolor drabbas hårt av besparingar”</b></a></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>