<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502132-guvernul-lui-mateusz-morawiecki-primit-votul-incredere-parlamentului-varsovia.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T07:44:00+00:00"/>
    <meta property="og:title" content="Guvernul lui Mateusz Morawiecki a primit votul de încredere al Parlamentului de la Varșovia"/>
    <meta property="og:description" content="Guvernul premierului polonez Mateusz Morawiecki a primit marți seara votul de încredere al Camerei inferioare a Parlamentului de la Varșovia, scrie Mediafax, citând Bloomberg."/>
  </head>
  <body>
    <article>
      <h1>Guvernul lui Mateusz Morawiecki a primit votul de încredere al Parlamentului de la Varșovia</h1>
      <address><time datetime="2019-11-20T07:44:00+00:00">20 Nov 2019, 07:44</time> by <a rel="author">A.Z.</a></address>
      <p><b>Guvernul premierului polonez Mateusz Morawiecki a primit marți seara votul de încredere al Camerei inferioare a Parlamentului de la Varșovia, scrie Mediafax, citând Bloomberg. <br/></b><br/>Noul Cabinet a fost votat cu 237 de voturi pentru și 214 împotrivă, în timp ce trei parlamentari s-au abținut de la vot.<br/><br/>În cadrul audierilor din Legislativ, Morawiecki a promis că va lucra pentru construirea unui „stat social patriotic” și că va apăra valorile tradiționale catolice. El a adăugat că va continua să protejeze țara de ceea ce el numește „experimentele sociale” ale activiștilor pentru drepturile persoanelor LGBT. <br/><br/>„Dacă sunt unii care caută să declanșeze un război cultural, atunci noi îl vom câștiga. Familia îl va câștiga. A fi polonez înseamnă a fi normal”, a spus Morawiecki în cadrul unui discurs de 80 de minute în Parlament. <br/><br/>Premierul a mai spus că partidul său, Lege și Justiție (PiS) va continua reformele în justiție, cu toate că tot marți Curtea de Justiție a Uniunii Europene a emis un verdict prin care critică dur eforturile partidului aflat la putere de a modifica legislația în domeniu. <br/><br/>Morawiecki a adăugat că partidul său va continua programele sociale începute în mandatul anterior. În cadrul discursului din Parlament, Morawiecki a declarat că nu va accepta orice decizie a Uniunii Europene.<br/><br/>„Am intrat într-o Uniune Europeană în care toți suntem egali, nu într-una în care unii sunt elevi și alții sunt profesori”, a spus acesta. <br/><br/>Bloomberg notează că de-a lungul ultimilor ani, partidul Lege și Justiție a transformat Polonia dintr-un model pentru statele din Estul Europei într-una dintre cele mai mari probleme ale Uniunii Europene în ceea ce privește respectarea statului de drept, iar deciziile acestui partid au produs temeri în rândul investitorilor străini cu privire la predictibilitatea cadrului legislativ.</p>
    </article>
  </body>
</html>