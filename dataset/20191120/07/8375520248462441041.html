<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-ne-otrimala-ponad-35-mln-viyskovoji-dopomogi-ssha-los-angeles-times-641112.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T07:51:38+00:00"/>
    <meta property="og:title" content="Україна не отримала понад $35 млн військової допомоги США — Los Angeles Times"/>
    <meta property="og:description" content="Фінансовий рік у США завершився ще 30 вересня"/>
  </head>
  <body>
    <article>
      <h1>Україна не отримала понад $35 млн військової допомоги США — Los Angeles Times</h1>
      <address>
        <time datetime="2019-11-20T07:51:38+00:00">20 Nov 2019, 07:51</time>
      </address>
      <h4>Фінансовий рік у США завершився ще 30 вересня</h4>
      <p>Понад 35 мільйонів доларів з 400 мільйонів військової допомоги Україні, яку затримав президент США Дональд Трамп, не були передані Україні.</p>
      <p>Про це <a href="https://www.latimes.com/politics/story/2019-11-19/documents-show-nearly-40-million-in-ukraine-aid-delayed-despite-white-house-assurances">повідомило</a> видання Los Angeles Times, посилаючись на документи про витрати Пентагону.</p>
      <p>Допомогу схвалили ще минулої осені, але урешті 35,2 мільйона доларів — призначені для покупки Києвом озброєнь та оснащень зв’язку військових кораблів — залишаються у казначействі США.</p>
      <p>«Не ясно, чому гроші не були передані, і члени Конгресу вимагають відповіді», — зазначає Los Angeles Times.</p>
      <p>Видання пише, що члени Конгресу США вимагають від Міноборони пояснень, чому частина грошей не дійшла до України, хоча фінансовий рік у США завершився 30 вересня.</p>
      <p>Суперечка почалася, коли <a href="https://glavcom.ua/news/tramp-osobisto-rozporyadivsya-zamoroziti-dopomogu-ukrajini-zastupnik-derzhsekretarya-ssha-640849.html">Трамп відмовив у наданні допомоги</a>, закликаючи нового президента України Володимира Зеленського провести розслідування проти Гантера Байдена, сина суперника Трампа на майбутніх виборах президента США Джо Байдена. </p>
      <p><a href="https://glavcom.ua/topics/electionsusa.html">Розмова Трампа і Зеленського фактично стала початком скандалу</a> про імовірний тиск з боку Трампа, що призвело до початку процедури імпічменту: на початку вересня 2019-го інформатор з Білого дому подав скаргу до Конгресу, у якій йшлося, що Трамп під час розмови з новообраним президентом України у липні 2019-го нібито вимагав розслідування у справі компанії Burisma, у раді директорів якої працював Байден-молодший.</p>
      <p>Нагадаємо, що с<a href="https://glavcom.ua/news/senatori-zvernulisya-z-listom-do-pentagonu-shchodo-viyskovoji-dopomogi-ukrajini-641027.html">енатори звернулися з листом до Пентагону </a>щодо військової допомоги Україні. «Пришвидшення надання критично важливої допомоги, яку Конгрес виділив, щоб покращити безпеку в Україні, важливе для того, щоб продемонструвати нашу відданість Україні під час цього хаотичного, недисциплінованого підходу, який наша Адміністрація обрала щодо нашого важливого партнера і який викликає глибоке занепокоєння», – йдеться у листі.</p>
      <p>У листі також вказується, що 25 українських військових загинули від обстрілів підтримуваних Росією бойовиків в період між липнем та жовтнем цього року. Сенатори вимагають від Пентагона пришвидшити надання допомоги, яка залишилася у фіскальному 2019 році.</p>
      <p>Безпекова допомога США Україна цьогоріч передбачає 250 мільйонів доларів з бюджету Пентагону в рамках програми «Ініціатива безпекової допомоги Україні», 115 мільйонів доларів – у рамках програми Державного департаменту США «Міжнародне військове фінансування» з бюджету 2019 року, а також 26,5 мільйони доларів за цією ж програмою з бюджету 2018 року. Загалом – 391,5 мільйона доларів.</p>
      <related>
        <a href="https://glavcom.ua/news/za-chas-rosiyskoji-agresiji-na-donbasi-cherez-pidriv-na-minah-zaginuli-bilshe-tisyachi-lyudey-oon-641091.html"/>
        <a href="https://glavcom.ua/news/senatori-zvernulisya-z-listom-do-pentagonu-shchodo-viyskovoji-dopomogi-ukrajini-641027.html"/>
        <a href="https://glavcom.ua/country/society/ukrajinski-diplomati-je-toksichnimi-u-vashingtoni-jelisjejev--640921.html"/>
      </related>
    </article>
  </body>
</html>