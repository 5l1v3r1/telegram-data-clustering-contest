<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/sud-vidpustyv-lyashka-pid-osobystu-poruku-dvoh-deputativ/"/>
    <meta property="og:site_name" content="Рубрика"/>
    <meta property="article:published_time" content="2019-11-20T07:59:06+00:00"/>
    <meta property="og:title" content="Суд відпустив Ляшка під особисту поруку двох депутатів"/>
    <meta property="og:description" content="Бориспільський суд відмовив прокуратурі в обранні запобіжного заходу у вигляді тримання під вартою колишньому народному депутату, лідеру “Радикальної партії” Олегу Ляшку, відпустивши його під особисту поруку нардепів Вікторії Сюмар (“Євросолідарність”) і Михайла Волинця (“Батьківщина”). Як передає “Інтерфакс-Україна”, таке рішення оголосив суддя Бориспільського суду у вівторок увечері. “Покласти на підозрюваного Ляшка Олега Валерійовича обов’язки, передбачені ст. […]"/>
  </head>
  <body>
    <article>
      <h1>Суд відпустив Ляшка під особисту поруку двох депутатів</h1>
      <address><time datetime="2019-11-20T07:59:06+00:00">20 Nov 2019, 07:59</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/06/1023510133-860x580-c-1.jpg"/>
      </figure>
      <p>
        <b>
          <b>Бориспільський суд відмовив прокуратурі в обранні запобіжного заходу у вигляді тримання під вартою колишньому народному депутату, лідеру “Радикальної партії” Олегу Ляшку, відпустивши його під особисту поруку нардепів Вікторії Сюмар (“Євросолідарність”) і Михайла Волинця (“Батьківщина”).</b>
        </b>
      </p>
      <p>Як передає <a href="https://ua.interfax.com.ua/news/political/625634.html">“Інтерфакс-Україна”</a>, таке рішення оголосив суддя Бориспільського суду у вівторок увечері.</p>
      <p>“Покласти на підозрюваного Ляшка Олега Валерійовича обов’язки, передбачені ст. 190 КПК України, а саме: прибувати на кожну вимогу слідчого прокурора або суду, повідомляти слідчого прокурора або суд про зміну місця проживання, утриматися від спілкування з потерпілим або свідком”, – сказав суддя .</p>
      <p>Зазначається, що термін дії обов’язків визначено до 17 січня 2020 року.</p>
      <p><a href="https://rubryka.com/2019/11/06/lyashko-pobyvsya-z-gerusom-iz-slugy-narodu-zmi-vyklaly-video/">Інцидент між Ляшком і Герусом</a> стався увечері 6 листопада у залі іноземних делегацій аеропорту “Бориспіль”. Голова Радикальної партії обвинуватив Геруса у лобіюванні поправки, що дає можливість закуповувати Україні російську електроенергію. Про те, що сталася бійка, до правоохоронних органів повідомили працівники аеропорту.</p>
      <p>18 листопада Ляшко отримав підозру через бійку з Герусом, а також приніс заяву з вимогою про відкриття кримінального провадження проти Геруса за “державну зраду” і “зловживання владою”.</p>
      <p>Прокуратура повідомила Ляшку про підозру у вчиненні кримінального злочину, передбаченого ч. 2 ст. 346 Кримінального кодексу України (погроза або насильство щодо державного чи громадського діяча).</p>
      <p> </p>
    </article>
  </body>
</html>