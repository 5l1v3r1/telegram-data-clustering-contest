<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187287/"/>
    <meta property="og:site_name" content="Janam TV"/>
    <meta property="article:published_time" content="2019-11-20T07:38:03+00:00"/>
    <meta property="og:title" content="നേതാക്കള്‍ക്കുള്ള സുരക്ഷ രാഷ്ട്രീയ തീരുമാനമല്ല; ഇനിയെല്ലാം കൃത്യമായ മാനദണ്ഡമനുസരിച്ചെന്ന് കേന്ദ്രം"/>
    <meta property="og:description" content="ന്യൂഡല്‍ഹി: ഇന്ത്യയിലെ മന്ത്രിമാരുടേയും ദേശീയ നേതാക്കളുടേയും സുരക്ഷ തീരുമാനിക്കുന്നത് രാഷ്ട്രീയ നേതാക്കളല്ലെന്നു എല്ലാ സംവിധാനങ്ങളും ആഭ്യന്തരവകുപ്പിന്റെ"/>
  </head>
  <body>
    <article>
      <h1>നേതാക്കള്‍ക്കുള്ള സുരക്ഷ രാഷ്ട്രീയ തീരുമാനമല്ല; ഇനിയെല്ലാം കൃത്യമായ മാനദണ്ഡമനുസരിച്ചെന്ന് കേന്ദ്രം</h1>
      <address><time datetime="2019-11-20T07:38:03+00:00">20 Nov 2019, 07:38</time> by <a rel="author">Janam TV Web Desk</a></address>
      <p>ന്യൂഡല്‍ഹി: ഇന്ത്യയിലെ മന്ത്രിമാരുടേയും ദേശീയ നേതാക്കളുടേയും സുരക്ഷ തീരുമാനിക്കുന്നത് രാഷ്ട്രീയ നേതാക്കളല്ലെന്നു എല്ലാ സംവിധാനങ്ങളും ആഭ്യന്തരവകുപ്പിന്റെ വിശദമായ സുരക്ഷാപരിശോധനക്ക് ശേഷം മാത്രമാണെന്നും ബിജെപി വര്‍ക്കിംഗ് പ്രസിഡന്റും എംപിയുമായ ജെ.പി.നദ്ദ രാജ്യസഭയില്‍ വ്യക്തമാക്കി. കോണ്‍ഗ്രസ്സ് നേതാക്കളായ സോണിയക്കും കുടുംബത്തിനും മന്‍മോഹന്‍ സിംഗിനും പ്രത്യേക സുരക്ഷ പിന്‍വലിച്ചതിനെതിരെ രാജ്യസഭയില്‍ കോണ്‍ഗ്രസ്സ് എംപി ആനന്ദ് ശര്‍മ ഉന്നയിച്ച ചോദ്യത്തിനിടെയാണ് നദ്ദ കേന്ദ്രനയം വ്യക്തമാക്കിയത്.</p>
      <p>രാജ്യസഭയില്‍ കോണ്‍ഗ്രസ്സ് നേതാക്കള്‍ക്കും കുടുംബത്തിനും മുന്‍ പ്രധാനമന്ത്രി മന്‍മോഹന്‍ സിംഗിനും നല്‍കിയിരുന്ന എസ്പിജി സുരക്ഷ പിന്‍വലിച്ചതിലുള്ള ആരോപണമാണ് കോണ്‍ഗ്രസ്സ് ഉയര്‍ത്തിയത്. രാജ്യസഭയില്‍ കോണ്‍ഗ്രസ്സ് നേതാവ് സുരക്ഷാ സംബന്ധിയായ ആശങ്ക അറിയിച്ചത്. ഒപ്പം കോണ്‍ഗ്രസ്സ് ഭരിച്ചിരുന്നപ്പോള്‍ ഒരു മുന്‍ പ്രധാനമന്ത്രിമാരുടെ സുരക്ഷാ സംവിധാനത്തിലും മാറ്റം വരുത്തിയിരുന്നില്ലെന്നും അടല്‍ബിഹാരീ വാജ്‌പേയിക്കും അത് തുടര്‍ന്നിരുന്നെന്നും ശര്‍മ്മ വാദിച്ചു.</p>
      <p>എന്നാല്‍ രാജ്യത്തെ അതീവ നിര്‍ണ്ണായകമായ സുരക്ഷാ ഭടന്മാരുടെ സേവനം നിശ്ചയിക്കുന്നത് രാഷ്ട്രീയ നേതാക്കളല്ല. സുരക്ഷാ ഭീഷണികളും പൊതു അന്തരീക്ഷവും മാത്രം പരിഗണിച്ചാണ് ആഭ്യന്തരവകുപ്പ് അതാത് സമയത്ത് തീരുമാനമെടുക്കുന്നത്. അതിനായി കൃത്യമായ മാനദണ്ഡം തീരുമാനിച്ചിട്ടുണ്ട്. അതുപ്രകാരം മാത്രമേ ഇനി മുതല്‍ സുരക്ഷയുണ്ടാകൂ എന്നും നദ്ദ വ്യക്തമാക്കി.</p>
      <p>രാജ്യത്തെ രാഷ്ട്രപതി, പ്രധാനമന്ത്രി എന്നിവര്‍ക്കും മറ്റ് മന്ത്രിമാര്‍ക്കുമുള്ള സുരക്ഷാ സംവിധാനം അടുത്തിടെയാണ് ദേശീയ സുരക്ഷാ സമിതിയുടെ പ്രത്യേക നിര്‍ദ്ദേശപ്രകാരം ആഭ്യന്തര വകുപ്പ് പുന:ക്രമീകരിച്ചത്. അതുപ്രകാരം സുരക്ഷാ കാര്യത്തില്‍ എസ്പിജി സംവിധാനമുള്ളത് ഇനി മുതല്‍ രാഷ്ട്രപതിക്കും പ്രധാനമന്ത്രിക്കും മാത്രമാണ്. മറ്റെല്ലാ നേതാക്കള്‍ക്കുമായി ഇനി മുതല്‍ സിആര്‍പിഎഫിന്റെ ഏറ്റവും മികച്ച സുരക്ഷാ സംവിധാനമാണ് ഒരുക്കിയിരിക്കുന്നത്.</p>
      <p>സോണിയക്കും കുടുംബത്തിനും സിആര്‍പിഎഫിന്റെ 100 പേരടങ്ങുന്ന ഇസഡ് പ്ലസ് സുരക്ഷതന്നെയാണ് നല്‍കിയിട്ടുള്ളതെന്ന് നദ്ദ സൂചിപ്പിച്ചു. മുന്‍ പ്രധാനമന്ത്രി രാജീവ് ഗാന്ധിയുടെ മരണത്തിന് ശേഷമാണ് കുടുംബത്തിന് അന്ന് ഭരിച്ചിരുന്ന കോണ്‍ഗ്രസ്സ് സര്‍ക്കാര്‍ എസ്പിജി സുരക്ഷ ഒരുക്കിയത്. പാര്‍ലമെന്റിന്റെ ശീതകാല സമ്മേളനത്തിന്റെ ആരംഭത്തില്‍ ഇരുസഭകളിലും സുരക്ഷാ വിഷയം കോണ്‍ഗ്രസ്സ് നേതാക്കള്‍ വലിയ പ്രാധാന്യത്തോടെയാണ് ഉയര്‍ത്തിയത്.</p>
    </article>
  </body>
</html>