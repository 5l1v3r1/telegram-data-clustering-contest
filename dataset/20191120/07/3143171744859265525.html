<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/venerdi-22-preselezione-per-46-posti-di-agente-di-polizia-municipale.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T07:58:45+00:00"/>
    <meta property="og:title" content="Venerdì 22 preselezione per 46 posti di agente di Polizia municipale"/>
    <meta property="og:description" content="MESSINA – Si è  svolto ieri, nei locali dell’assessorato alla Polizia Muncipale, alla presenza dell’assessore al ramo Dafne Musolino e di rappresentanti dell’Ufficio Concorsi, dell’Atm e della Polizia Muncipale, un tavolo tecnico per definire i dettagli tecnici e operativi in vista dello svolgimento della prova preselettiva finalizzata all’assunzione a tempo determinato di 46 agenti di […]"/>
  </head>
  <body>
    <article>
      <h1>Venerdì 22 preselezione per 46 posti di agente di Polizia municipale</h1>
      <address><time datetime="2019-11-20T07:58:45+00:00">20 Nov 2019, 07:58</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>MESSINA – Si è  svolto ieri, nei locali dell’assessorato alla Polizia Muncipale, alla presenza dell’assessore al ramo Dafne Musolino e di rappresentanti dell’Ufficio Concorsi, dell’Atm e della Polizia Muncipale, un tavolo tecnico per definire i dettagli tecnici e operativi in vista dello svolgimento della prova preselettiva finalizzata all’assunzione a tempo determinato di 46 agenti di Polizia Municipale.</p>
      <p>È stato confermato che la preselezione si svolgerà <b>venerdì 22 novembre</b>, alle ore 15, nelle aule del dipartimento di Ingegneria dell’Università degli Studi di Messina a Papardo. Le operazioni di registrazione dei partecipanti inizieranno alle 14,30 nei locali dove si svolgerà la prova preselettiva.</p>
      <p>La prova avrà durata di un’ora e si svolgerà in contemporanea per tutti i concorrenti che verranno distribuiti in 15 aule presidiate dalla Polizia Municipale. Al termine della prova si procederà alla correzione delle schede e, di seguito, la Commissione redigerà la graduatoria di coloro che verranno ammessi alla prova scritta.</p>
      <p>Per raggiungere la sede del concorso, l’ATM, su richiesta del Comune, ha istituito un servizio navetta che partirà dall’Annunziata e trasporterà i candidati sino a destinazione. Il servizio, attivo dalle 12 alle 14, sarà garantito fino a quando tutti i candidati avranno raggiunto la sede del concorso e proseguirà sino al termine della prova. Si raccomanda ai partecipanti di portare con sé la ricevuta di registrazione alla prova preselettiva che fungerà da titolo abilitante al trasporto.</p>
      <h3>Articoli correlati</h3>
    </article>
  </body>
</html>