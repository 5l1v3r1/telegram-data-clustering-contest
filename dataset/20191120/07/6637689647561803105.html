<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-cholovik-vnochi-obikrav-druziv"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T07:46:00+00:00"/>
    <meta property="og:title" content="На Сумщині чоловік вночі обікрав друзів"/>
    <meta property="og:description" content="Як розповіла викликаним працівникам поліції сама потерпіла, того вечора до неї та її співмешканця  на гостини приходив односелець. Компанія деякий час гомоніла за столом, щедро пригощаючись горілкою, а коли стемніло, вона вирядила гостя додому, а самі з чоловіком пішли відпочивати. А вже на ранок, прокинувшись, виявила  пошкоджене вікно і зникнення грошей, які залишалися у кишені верхнього одягу."/>
  </head>
  <body>
    <article>
      <h1>На Сумщині чоловік вночі обікрав друзів</h1>
      <address>
        <time datetime="2019-11-20T07:46:00+00:00">20 Nov 2019, 07:46</time>
      </address>
      <p>Як розповіла викликаним працівникам поліції сама потерпіла, того вечора до неї та її співмешканця  на гостини приходив односелець. Компанія деякий час гомоніла за столом, щедро пригощаючись горілкою, а коли стемніло, вона вирядила гостя додому, а самі з чоловіком пішли відпочивати. А вже на ранок, прокинувшись, виявила  пошкоджене вікно і зникнення грошей, які залишалися у кишені верхнього одягу.</p>
      <p>Правоохоронці відразу запідозрили у крадіжці недавнього гостя. І, перевіривши цю версію, знайшли їй повне підтвердження. Та й сам  33-річний чоловік не заперечував своєї причетності до зникнення коштів. Розповів: коли господарі лягли спати, він повернувся на їх подвір‘я. Тихенько вийняв фанерну шибку, проник до веранди і обнишпорив кишені залишеного там одягу. Знайшовши жмуток купюр, забрав їх з собою. Частину вже встиг витратити, а залишок вилучили правоохоронці.</p>
      <p>Слідчі Буринського відділення поліції відкрили кримінальне провадження за ч.3 ст.185 Кримінального кодексу України, та після завершення досудового розслідування скерують справу на розгляд суду.</p>
      <p>Тож злодію доведеться повернути односельчанці гроші і відповісти за свій вчинок перед Законом. Йому загрожує покарання  у вигляді позбавлення волі на строк до шести років.</p>
    </article>
  </body>
</html>