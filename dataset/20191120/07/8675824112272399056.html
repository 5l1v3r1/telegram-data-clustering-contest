<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/malinga-wants-to-play-cricket-for-another-two-years-u-turn-on-retirement-143414"/>
    <meta property="og:site_name" content="Wah Cricket"/>
    <meta property="article:published_time" content="2019-11-20T07:07:32+00:00"/>
    <meta property="og:title" content="संन्यास पर मलिंगा ने लिया यू-टर्न, दो साल और क्रिकेट खेलने की इच्छा जताई"/>
    <meta property="og:description" content="मलिंगा ने इस साल वनडे क्रिकेट से संन्यास लिया है और उन्होंने अगले साल क्रिकेट को पूरी तरह से अलविदा कहने की बात कही थी."/>
  </head>
  <body>
    <article>
      <h1>संन्यास पर मलिंगा ने लिया यू-टर्न, दो साल और क्रिकेट खेलने की इच्छा जताई</h1>
      <h2>मलिंगा ने इस साल वनडे क्रिकेट से संन्यास लिया है और उन्होंने अगले साल क्रिकेट को पूरी तरह से अलविदा कहने की बात कही थी.</h2>
      <address>
        <time datetime="2019-11-20T07:07:32+00:00">20 Nov 2019, 07:07</time>
      </address>
      <p><b>नई दिल्ली:</b> श्रीलंका के दिग्गज गेंदबाज लसिथ मलिंगा ने अगले साल ट्वेंटी-ट्वेंटी वर्ल्ड कप के बाद संन्यास लेने के फैसले पर यू-टर्न ले लिया है. मलिंगा ने पहले एलान किया था कि वह ऑस्ट्रेलिया में होने वाले ट्वेंटी-ट्वेंटी वर्ल्ड कप के बाद क्रिकेट को अलविदा कह देंगे. लेकिन अब उन्होंने कहा है कि वह वर्ल्ड कप के बाद भी खेल सकते हैं.</p>
      <p>उन्होंने कहा, ''टी-20 में चार ओवर ही डालने हैं और मुझे लगता है कि मैं इसमें खेल सकता हूं . बतौर कप्तान मैने दुनिया भर में इतने टी20 खेले हैं कि मुझे लगता है कि दो साल और खेल सकता हूं.'' मलिंगा ने कहा कि वह श्रीलंका क्रिकेट की घोषणा का इंतजार कर रहे हैं जिससे पता चले कि वह टी20 विश्व कप में कप्तान होंगे या नहीं.</p>
      <p>मलिंगा ने कहा, ''श्रीलंका क्रिकेट ने कहा है कि विश्व कप में मैं कप्तान रहूंगा लेकिन श्रीलंका में कुछ भी हो सकता है.'' टी-20 क्रिकेट में 100 विकेट लेने वाले एकमात्र गेंदबाज मलिंगा ने कहा कि खराब दौर से गुजर रही श्रीलंकाई टीम को स्थिर कप्तानी की जरूरत है.</p>
      <p>
        <a href="https://www.wahcricket.com/news/kkr-may-bid-of-yuvraj-singh-in-upcoming-season-of-indian-premier-league-143413">
          <b>IPL 13: युवराज सिंह पर दांव लगा सकती है ये टीम, ट्वीट से मिला इशारा</b>
        </a>
      </p>
      <p>उन्होंने कहा, ''श्रीलंका के पास अच्छे गेंदबाज नहीं है और टीम लगातार अच्छा नहीं खेल पा रही है. हमें एक डेढ साल लगेंगे और तब तक संयम रखना होगा.'' मलिंगा ने कहा कि वह लगातार खेलकर ही अपनी ओर से योगदान दे सकते हैं. उन्होंने कहा , ''मुझे लगता है कि मैं युवाओं को कुछ दे सकता हूं तो मुझे खेलना होगा . मैं नहीं खेलूंगा तो ऐसा नहीं कर सकूंगा.''</p>
      <p>मलिंगा ने इस साल वनडे क्रिकेट से संन्यास लिया है. आईपीएल में लसिथ मलिंगा ने इस साल शानदार प्रदर्शन करते हुए मुंबई इंडियंस को विजेता बनाने में अहम भूमिका निभाई थी. मुंबई इंडियंस ने मलिंगा के प्रदर्शन को देखते हुए उन्हें अगले सीजन के लिए रिटेन करने का फैसला किया है.</p>
    </article>
  </body>
</html>