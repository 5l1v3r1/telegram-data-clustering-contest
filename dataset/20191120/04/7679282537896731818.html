<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-sharad-pawar-to-meet-pm-modi-in-backdrop-of-maharashtra-deadlock-2859159.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T04:51:30+00:00"/>
    <meta property="og:title" content="महाराष्ट्र में सियासी संकट के बीच PM मोदी से शरद पवार आज करेंगे मुलाकात"/>
    <meta property="og:description" content="महाराष्ट्र में सरकार को लेकर जारी संकट के बीच एनसीपी प्रमुख शरद पवार बुधवार को प्रधानमंत्री नरेंद्र मोदी से मुलाकात करेंगे। हालांकि, यह मुलाकात महाराष्ट्र में किसानों को लेकर होगी। शरद पवार और पीएम..."/>
  </head>
  <body>
    <article>
      <h1>महाराष्ट्र में सियासी संकट के बीच PM मोदी से शरद पवार आज करेंगे मुलाकात</h1>
      <address><time datetime="2019-11-20T04:51:30+00:00">20 Nov 2019, 04:51</time> by <a rel="author">लाइव हिन्दुस्तान, नई दिल्ली</a></address>
      <p>महाराष्ट्र में सरकार को लेकर जारी संकट के बीच एनसीपी प्रमुख शरद पवार बुधवार को प्रधानमंत्री नरेंद्र मोदी से मुलाकात करेंगे। हालांकि, यह मुलाकात महाराष्ट्र में किसानों को लेकर होगी। शरद पवार और पीएम मोदी के बीच यह मुलाकात संसद भवन में तकरीबन दोपहर 12 होगी।</p>
      <p>एनसीपी प्रवक्ता नवाब मलिक ने कहा, 'एनसीपी प्रमुख शरद पवार आज संसद में प्रधानमंत्री मोदी से मुलाकात करेंगे। किसानों के मुद्दे को लेकर यह मुलाकात होगी। हम प्रधानमंत्री से किसानों के लिए कुछ राहत की मांग करेंगे।</p>
      <p>महाराष्ट्र में बेमौसम बरसात ने 70 हेक्टेयर जमीन की फसल को बर्बाद कर दिया है और कुल नुकसान तकरीबन पांच हजार करोड़ रुपये का हुआ है। मालूम हो कि इस मुद्दे पर संसद परिसर में शिवसेना सांसदों ने भी प्रदर्शन किया था।</p>
      <p>
        <b>ये भी पढ़ें: <a href="https://www.livehindustan.com/national/story-maharashtra-government-crisis-shiv-sena-mp-sanjay-raut-press-conference-2859150.html">महाराष्ट्र: संजय राउत का बड़ा बयान, 'दिसंबर से पहले बन जाएगी सरकार'</a></b>
      </p>
      <p>महाराष्ट्र में राष्ट्रपति शासन लागू होने के बाद प्रधानमंत्री मोदी और शरद पवार के बीच यह पहली मुलाकात होगी। वहीं, विधानसभा चुनाव के नतीजे आने के बाद शिवसेना ने मुख्यमंत्री पद को लेकर बीजेपी से दशकों पुराना गठबंधन तोड़ दिया था और अब एनसीपी और कांग्रेस से गठबंधन करके सरकार बनाने की कोशिशें कर रही है।</p>
      <p>
        <b>पीएम मोदी ने की थी NCP की तारीफ</b>
      </p>
      <p>राज्यसभा के 250वें सत्र को संबोधित करते हुए पीएम मोदी ने शरद पवार की राष्ट्रवादी कांग्रेस पार्टी की तारीफ की थी। पीएम मोदी ने कहा था कि हमें सदनों मे रुकावट की बजाए संवाद का रास्ता चुनना चाहिए। उन्होंने राज्यसभा में कहा था कि मैं दो पार्टी एनसीपी और बीजेडी की सराहना करना चाहता हूं। इन दलों ने संसदीय नियमों का काफी अनुशासित तरीकों से पालन किया है। वे कभी भी वेल में नहीं आए। हालांकि, उसके बावजूद उन्होंने काफी प्रभावशाली तरीके से अपनी बातें रखी है। मेरे साथ ही अन्य दलों को भी उनसे सीख लेनी चाहिए।</p>
      <p>
        <b>ये भी पढ़ें: <a href="https://www.livehindustan.com/national/story-maharashtra-crisis-ncp-congress-meeting-to-be-held-today-2859123.html">महाराष्ट्र में सरकार गठन की कोशिशें तेज, कांग्रेस-NCP की बैठक आज</a></b>
      </p>
    </article>
  </body>
</html>