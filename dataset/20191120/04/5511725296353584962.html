<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/euro-2020-finalturniram-kvalificejas-ari-velsas-futbola-izlase.d?id=51651835"/>
    <meta property="og:site_name" content="DELFI"/>
    <meta property="article:published_time" content="2019-11-20T04:47:51+00:00"/>
    <meta property="og:title" content="'Euro 2020' finālturnīram kvalificējas arī Velsas futbola izlase "/>
    <meta property="og:description" content="Velsas futbola izlase otrdien uzvarēja pēdējā grupas cīņā Ungāriju un kā 20.izlase iekļuva 2020.gada Eiropas čempionāta (EČ) finālturnīrā."/>
  </head>
  <body>
    <article>
      <h1>'Euro 2020' finālturnīram kvalificējas arī Velsas futbola izlase </h1>
      <address><time datetime="2019-11-20T04:47:51+00:00">20 Nov 2019, 04:47</time> by <a rel="author">LETA</a></address>
      <p>
        <b>Velsas futbola izlase otrdien uzvarēja pēdējā grupas cīņā Ungāriju un kā 20.izlase iekļuva 2020.gada Eiropas čempionāta (EČ) finālturnīrā.</b>
      </p>
      <p>E apakšgrupā abas spēles beidzās ar 2:0 mājinieku labā. Velsa ar 2:0 (1:0) apspēlēja Ungāriju, abus vārtus mača 15. un 47.minūtē gūstot Āronam Ramzijam, un kā pēdējā grupu divu labāko komandu vidū iekļuva finālturnīrā.</p>
      <p>Slovākija ar 2:0 (1:0) pieveica Azerbaidžānu.</p>
      <p>19.minūtē izcēlās Roberts Boženīks, bet 86.minūtē precīzs bija Mareka Hamšīka sitiens.</p>
      <p>Apakšgrupā ar 17 punktiem astoņās spēlēs uzvarēja Horvātija, 14 punkti Velsai, 13 punktus iekrāja Sovākija, 12 - Ungārija un vienu - Azerbaidžāna.</p>
      <p>G apakšgrupā, kurā spēlēja arī Latvija, Polija ar 3:2 (1:1) pārspēja Slovēniju.</p>
      <p>Lukaša Piščeka atvadu mačā Polijai uzvaru atnesa Roberta Levandovska vārti un rezultatīva piespēle otrajā puslaikā. Polijai vārtus trešajā minūtē guva Sebastians Šimanskis, uz ko 11 minūtes vēlāk atbildēja Tims Matavžs, puslaiku noslēdzot ar neizšķirtu 1:1. Levandovskis 54.minūtē izvirzīja mājiniekus vadībā, bet septiņas minūtes vēlāk Josips Iličičs vēlreiz izlīdzināja rezultātu. Uzvaras vārtus mača 81.minūtē guva Jaceks Goralskis.</p>
      <p>Trešajā grupas spēlē Ziemeļmaķedonija ar 1:0 (1:0) uzvarēja Izraēlu.</p>
      <p>Vārtus pirmā puslaika otrajā kompensācijas minūtē guva Bobans Nikolovs.</p>
      <p>Kvalifikācijas turnīra G apakšgrupā pēc desmit spēlēm ar 25 punktiem uzvarēja Polija, 19 punktus guvusi Austrija, ar 14 punktiem Ziemeļmaķedonija apsteidza Slovēniju, kurai ir tikpat punkti, 11 sakrāja Izraēla, bet <a href="https://www.delfi.lv/sports/news/futbols/latvijas-futbolisti-euro-2020-kvalifikaciju-nosledz-ar-negaiditu-uzvaru-par-austriju.d?id=51651213">Latvijai ir trīs pēdējā mačā nopelnītie</a> punkti.</p>
      <p>C grupā savā laukumā uzvarēja favorīti. Nīderlande ar 5:0 (2:0) pārspēja Igauniju.</p>
      <p>Ar "hat-trick" šajā mačā izcēlās Džeordīno Vijnaldums, vārtus gūstot 6., 66. un 79.minūtē. 19.minūtē izcēlās Nātans Ake, bet punktu kvalifikācijas ciklam 87.minūtē pielika Mirons Boadu.</p>
      <p>Otrā spēlē Vācija ar 6:1 (2:1) sagrāva Ziemeļīriju, kuru vadībā mača septītajā minūtē izvirzīja aizsargs Maikls Smits. Uz to mājinieki atbildēja ar Serža Njabrī "hat-trick", vārtus gūstot 19., 47. un 60.minūtē. Vēl divus "golus" 43. un 73.minūtē pievienoja Leons Gorecka, bet vienus mača kompensācijas laika pirmajā minūtē - Julians Brants.</p>
      <p>Apakšgrupā ar 21 punktu astoņās cīņās uzvarēja Vācija , 19 punktus guvusi Nīderlande, 13 punktus - Ziemeļīrija, četrus - Baltkrievija, un vienu - Igaunija.</p>
      <p>Trīs pārliecinošas uzvaras favorītiem tika arī I apakšgrupā, kur Beļģija savā laukumā ar 6:1 (4:1) sagrāva Kipru.</p>
      <p>Kipriešus 14.minūtē vadībā izvirzīja Nikolass Joannu, bet beļģi atbildēja ar diviem "dubļiem" Kristiana Bentekes (mača 16. un 68.minūtē) un Kevina de Bruines (36., 41.) izpildījumā, kā arī Janika Karasko (44.) precīzu raidījumu un Kristoforu Kiprosa sitienu savos vārtos.</p>
      <p>Vieglāk savā laukumā neklājās Sanmarino, kas ar 0:5 (0:2) atzina Krievijas pārākumu.</p>
      <p>Uzvarētājiem vārtus guva pieci dažādi futbolisti - Dalers Kuzjajevs (trešajā minūtē), Sergejs Petrovs (19.), Aleksejs Mirančuks (49.), Aleksejs Jonovs (56.) un Nikolajs Komļičenko (78.).</p>
      <p>Trešajā mačā Kazahstāna viesos ar 1:3 (1:0) zaudēja Skotijai.</p>
      <p>Vadībā viesus 34.minūtē izvirzīja Baktijors Zainutdinovs, uz ko mājinieki otrajā puslaikā atbildēja ar diviem Džona Makgina rezultatīviem sitieniem 48.minūtē un kompensācijas laika pirmajā minūtē, kā arī Stīvena Neismita vārtiem 64.minūtē.</p>
      <p>Apakšgrupā pēc desmit spēlēm ar 30 punktiem uzvarēja Beļģija, 24 punktus guva Krievija, 15 -Skotija, pa desmit - Kipra un Kazahstāna, bet Sanmarino palika bez punktiem.</p>
      <p>Eiropas čempionāta finālturnīram kvalificēsies katras apakšgrupas divas labākās izlases. Ceļazīmes jau nodrošinājušas Beļģijas, Itālijas, Krievijas, Polijas, Ukrainas, Spānijas, Turcijas, Francijas, Anglijas, Čehijas, Somijas, Zviedrijas, Austrijas, Vācijas, Nīderlandes, Horvātijas, Portugāles, Šveices, Dānijas, un Velsas valstsvienības.</p>
      <p>Vēl 16 valstsvienības sacentīsies par četrām vietām finālturnīrā izslēgšanas spēļu turnīrā.</p>
      <p>Nākamā gada Eiropas čempionāta finālturnīrs notiks 12 pilsētās 12 dažādās kontinenta valstīs.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/latvijas-futbolisti-euro-2020-kvalifikaciju-nosledz-ar-negaiditu-uzvaru-par-austriju.d?id=51651213"/>
        <a href="https://www.delfi.lv/sports/news/futbols/danija-un-sveice-ari-brauc-uz-euro-2020-italijai-sen-nebijusi-graujosa-uzvara.d?id=51649017"/>
      </related>
    </article>
  </body>
</html>