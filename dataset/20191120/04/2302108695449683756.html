<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-istoric-britanic-sustine-ca-serialul-the-crown-transmite-un-mesaj-republican-subversiv.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T04:30:51+00:00"/>
    <meta property="og:title" content="Un istoric britanic susţine că serialul „The Crown” transmite un mesaj republican subversiv"/>
    <meta property="og:description" content="Un istoric britanic susţine că serialul „The Crown”, ajuns la al treilea sezon, transmite un mesaj republican subversiv, potrivit Reuters, citată de"/>
  </head>
  <body>
    <article>
      <h1> Un istoric britanic susţine că serialul „The Crown” transmite un mesaj republican subversiv </h1>
      <address><time datetime="2019-11-20T04:30:51+00:00">20 Nov 2019, 04:30</time> by <a rel="author">Redacția</a></address>
      <p>Un istoric britanic susţine că serialul „The Crown”, ajuns la al treilea sezon, transmite un mesaj republican subversiv, potrivit Reuters, citată de <a href="https://www.news.ro/cultura-media/un-istoric-britanic-sustine-ca-serialul-the-crown-transmite-un-mesaj-republican-subversiv-1922401119002019111619174933">News.ro.</a></p>
      <p>Cel de-al treilea sezon al producţiei Netflix a fost lansat duminică şi se axează pe evenimentele în care a fost implicată familia regală britanică de la mijlocul anilor 1960 până în 1977.</p>
      <p>Creatorul serialului, Peter Morgan, a spus că acesta este bazat pe fapte cunoscute şi cuprinde dialoguri private imaginate.</p>
      <p>Istoricul regal Hugo Vickers a scris cartea „The Crown Dissected”, pentru a expune ficţiunea. El susţine că producţia TV arată evenimente absurde, reprezintă greşit personajele şi include unele „scene idioate”.</p>
      <p>„Ce îmi place este ca ficţiunea să ne ajute să înţelegem adevărul, dar nu să îl pervertească şi să îl răsucească ca să avea o imagine complet falsă legat de ce s-a întâmplat. Cred că este un subtil mesaj republican subversiv. Dacă vreţi să aflaţi mai multe despre asta, mergeţi şi vedeţi ce spune Peter Morgan pentru a-şi promova serialul. Este destul de nepoliticos cu toţi”, a declarat Vickers.</p>
      <p>Vickers, care a scris mai multe volume despre regalitate, a mai afirmat că nu este „un pion al Palatului Buckingham”, dar că este îngrijorat că oamenii care urmăresc serialul cred că tot ce au văzut s-a întâmplat.</p>
      <p>„Se infiltrează în psihic şi oamenii cred că este adevărat şi nu este”, a completat el.</p>
      <p>Cea mai mare greşeală de până acum, a spus Vickers, a fost descrierea morţii surorii prinţului consort Philip. Ea a murit împreună cu familia ei într-un accident de avion în 1937. Vickers a afirmat că părţi din acea relatare au fost „absolut scandaloase”.</p>
      <p>Scris de Peter Morgan, din distribuţia „The Crown” fac parte Olivia Colman, în rolul reginei Elizabeth II, Helena Bonham Carter, în rolul prinţesei Margaret, Tobias Menzies, în rolul ducelui de Edinburgh, Josh O’Connor, în rolul prinţului Charles, Erin Doherty, în rolul prinţesei Anne, Ben Daniels, în rolul lord Snowdon, Jason Watkins, în rolul prim-ministrului Harold Wilson, şi Charles Dance, în rolul lord Mountbatten.</p>
      <p>Serialul va avea şi un al patrulea sezon, din distribuţia căruia vor face parte aceiaşi actori. Primele două sezoane ale serialului au costat aproximativ 130 de milioane de dolari.</p>
      <p>
        <i>sursa foto: News.ro.</i>
      </p>
    </article>
  </body>
</html>