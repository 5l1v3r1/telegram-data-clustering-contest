<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/dzhd-slaga-nachaloto-na-po-studen-period-407154.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T04:50:03+00:00"/>
    <meta property="og:title" content="Дъжд слага началото на по-студен период"/>
    <meta property="og:description" content="Преобладаващите минимални температури между 6° и 11°, а максималните - между 13° и 18°"/>
  </head>
  <body>
    <article>
      <h1>Дъжд слага началото на по-студен период</h1>
      <address><time datetime="2019-11-20T04:50:03+00:00">20 Nov 2019, 04:50</time> by <a rel="author">Редактори</a></address>
      <p>Над страната днес ще преобладава облачно, преди пладне на места в равнините и мъгливо време. След обяд от запад ще започнат валежи от дъжд, които през нощта срещу четвъртък ще обхванат и Централна и Източна България. Ще се усили вятърът от изток-югоизток, особено в източната половина от страната. Преобладаващите минимални температури ще бъдат предимно между 6° и 11°, а максималните - между 13° и 18°.</p>
      <p>Над Черноморието облачността ще е значителна, но без валежи. Ще духа предимно умерен вятър от изток-югоизток. Максимални температури на въздуха - 16°-18°. Температурата на морската вода е 18°. Вълнението на морето ще е 2 бала, с тенденция на усилване.</p>
      <p>Над планините ще преобладава облачно и мъгливо време. След обяд в масивите от Западна и Южна България ще започнат превалявания от дъжд, по най-високите върхове на Рила и Пирин от сняг. През нощта срещу четвъртък валежите ще обхванат и масивите от Централна България. Ще духа силен и временно бурен вятър от южната четвърт. Максимална температура на височина 1200 метра около 10°, на 2000 метра – около 4°.</p>
      <p>В четвъртък ще продължи да духа умерен, в Източна България и силен югоизточен вятър и дневните температури все още ще са сравнително високи. Ще бъде предимно облачно. След временно спиране на валежите сутринта, след обяд от югозапад отново ще се активизират. В петък от изток ще нахлува сравнително хладен въздух и температурите ще са почти без дневен ход. Ще остане предимно облачно, в много райони ще вали дъжд, над около 1800 м - сняг. По-съществени ще са валежите в Рило-Родопската област. В събота облачността ще се задържи значителна, но валежи ще има на малко места и ще са предимно слаби. Вятърът ще остане с източна компонента и температурите ще бъдат с малък дневен ход.</p>
    </article>
  </body>
</html>