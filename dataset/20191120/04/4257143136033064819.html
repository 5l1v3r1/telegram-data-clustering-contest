<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/sokkolo-adatok-emiatt-halnak-meg-a-legtobben-a-magyar-utakon"/>
    <meta property="og:site_name" content="infostart"/>
    <meta property="article:published_time" content="2019-11-20T04:39:00+00:00"/>
    <meta property="og:title" content="Sokkoló adatok: emiatt halnak meg a legtöbben a magyar utakon"/>
    <meta property="og:description" content="Tavaly óta megint nőni kezdett a személyi sérüléses balesetek száma, idén pedig a szeptember és az október annyira durva volt, hogy a rendőrség vörös kód riasztást adott ki."/>
  </head>
  <body>
    <article>
      <h1>Sokkoló adatok: emiatt halnak meg a legtöbben a magyar utakon</h1>
      <address><time datetime="2019-11-20T04:39:00+00:00">20 Nov 2019, 04:39</time> by <a rel="author">Infostart</a></address>
      <h3>Tavaly óta megint nőni kezdett a személyi sérüléses balesetek száma, idén pedig a szeptember és az október annyira durva volt, hogy a rendőrség vörös kód riasztást adott ki.</h3>
      <p>Az autósok döntő többsége szabálykövető, tehát beköti magát, ám a legfrissebb adatokból kiderül: a halálos áldozatok és súlyosan sérültek többsége olyan, aki nem használt biztonsági övet. A tavaly balesetben meghalt 468 sofőr vagy autóban ülő utas közül 268-an (57 százalék) nem használták a biztonsági övet. A súlyos sérüléssel járó baleseteknél még rosszabb, csaknem kétharmados az arány: a súlyosan sérültek 62 százaléka nem volt bekötve - írja a <a href="https://ripost.hu/politik/insider/elkeszult-a-halalutak-listaja-kiderult-miert-halnak-meg-a-legtobben-2164241/">Ripost.</a></p>
      <p>Életveszélyes, hogy sokan nem övet, hanem egy pár száz forintos kamucsatot használnak, amit bedugnak a biztonsági övcsat helyére, így nem riaszt sípolással az autó. A másik felelőtlen divat az a póló, amire egy kamu biztonsági öv van felfestve: így verik át a magukat veszélyeztető autósok a rendőröket és az okoskamerákat.</p>
      <p>A Központi Statisztikai Hivatal. adatai szerint</p>
      <blockquote>a legtöbb baleset péntekenként délután 4 és 5 óra között történik.</blockquote>
      <p>A napok közül messze a péntek a legveszélyesebb, a hétfő követi, a többi nap nagyjából egyformán veszélyes, kivéve a vasárnapot, amely messze a legveszélytelenebb. Az év legveszélyesebb hónapjai a július és az augusztus. Tavaly 16 951 balesetből 1442-t okoztak ittasan, ezek a balesetek száma péntektől vasárnapig durván megnő.</p>
      <p>A halálos balesetek száma alapján leginkább</p>
      <blockquote>az 52-es, 51-es, a 4-es, a 44-es, a 83-as és az M2 utak egy-egy szakasza volt 2015-2018 között a legveszélyesebb.</blockquote>
      <p>Az M2-esnél javíthat a helyzeten, hogy idén átadták a 2x2 sávot, így megszűnik az őrült előzgetés a szembesávban – hasonlóképp a 4-es út egyes szakaszain, ahol a megoldás az lesz, amikor befejeződik az M4-es autópálya.</p>
      <p>20 éve még évente jóval több mint ezer ember halt meg a magyar utakon. Ez a szám csökkent le a 2010-es években 600 környékére, és ott stabilizálódott. 2012 óta újra nőtt a balesetek száma. Ezt a gyarapodó autóforgalom okozhatja.</p>
      <blockquote>2018-ban 633 fő halt meg balesetben.</blockquote>
      <p>A legtöbb balesetet az autósok okozzák, a 633 áldozatból 468-an ültek autóban sofőrként vagy utasként, a többi kerékpáros gyalogos, motoros vagy a közlekedés más szereplője.</p>
      <p>Az idei ősz különösen durva az utakon, ezért is úgynevezett vörös kódot adott ki a rendőrség: szeptembertől két hónap alatt 127-en haltak meg az ország közútjain.</p>
      <p>
        <i>Nyitókép: MTI/Krizsán Csaba</i>
      </p>
    </article>
  </body>
</html>