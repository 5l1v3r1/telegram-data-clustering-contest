<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918615/%D8%A2%DB%8C%D9%81%D9%88%D9%86-%D8%B1%D9%87%D8%A8%D8%B1-%DA%AF%D9%88%D8%B4%DB%8C-%D9%87%D8%A7%DB%8C-5G-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:24:21+00:00"/>
    <meta property="og:title" content="آیفون رهبر گوشی‌های 5G می‌شود"/>
    <meta property="og:description" content="اپل برآورد و اعلام کرده است که از سال ۲۰۲۰ میلادی به بعد، تبدیل به بزرگترین تولیدکننده پیشگام در عرضه گوشی‌های مجهز به شبکه ۵G خواهد شد."/>
  </head>
  <body>
    <article>
      <h1>آیفون رهبر گوشی‌های 5G می‌شود</h1>
      <address><time datetime="2019-11-20T04:24:21+00:00">20 Nov 2019, 04:24</time> by <a rel="author">متین کاکوئی</a></address>
      <p>اپل برآورد و اعلام کرده است که از سال ۲۰۲۰ میلادی به بعد، تبدیل به بزرگترین تولیدکننده پیشگام در عرضه گوشی‌های مجهز به شبکه ۵G خواهد شد.</p>
      <p>به گزارش ایسنا، اپل که در سال‌های اخیر در جایگاه سوم فهرست پرفروش‌ترین و بزرگترین شرکت‌های تولیدکننده موبایل جهان قرار گرفته است، حالا به تازگی با بررسی و تحلیل داده‌های مختلف برآورد و اعلام کرده است با اینکه هنوز اقدام به تولید و عرضه گوشی‌های آیفون مجهز به قابلیت پشتیبانی از شبکه ۵G نکرده اما بعد از سال آینده تبدیل به بزرگترین پیشگام در این حوزه خواهد شد.</p>
      <p>با توجه به استقبال بی‌نظیر کاربران از گوشی‌های مجهز به شبکه ۵G، بسیاری از اپراتورهای مخابراتی و شرکت های تولیدکننده موبایل درصدد توسعه، تولید و عرضه گوشی های مجهز به شبکه نسل پنجم اینترنت همراه ۵G بوده‌اند.</p>
      <p>بر اساس نمودار زیر می توان دریافت که سامسونگ در رتبه نخست و هواوی در رتبه دوم جدول رده بندی پرفروش‌ترین برندهای گوشی‌های هوشمند جای گرفته‌اند اما به نظر می‌رسد که این روند در سال‌های آینده برعکس خواهد شد.</p>
      <figure>
        <img src="https://cdn.isna.ir/d/2019/11/19/3/61489774.jpg"/>
      </figure>
      <p>پیشتر نیز کارشناسان و تحلیلگران فعال در موسسه استراتژی آنالتیکس برآورد و اعلام کرده بودند که اپل قصد دارد با معرفی و عرضه گوشی های هوشمند مجهز به شبکه ۵G، از رقبای خود یعنی شرکت های سامسونگ و هواوی سبقت گرفته و بدین ترتیب تبدیل به شرکت پیشگام در توسعه شبکه ۵G شود.</p>
      <p>با توجه به افزایش روزافزون محبوبیت فناوری‌های نوین و گسترش تلاش و فعالیت شرکت‌های مختلف تکنولوژی و اپراتورهای بین المللی برای برقراری و توسعه زیرساخت‌های لازم برای فناوری نسل پنجم اینترنت ۵G، می‌توان گفت که یک ماراتن و رقابت تنگاتنگی میان این غول‌های تکنولوژی درگرفته است و هر یک از آن‌ها در تلاشند نخستین اپراتور و شرکت مخابراتی باشند که امکان دسترسی و بهره‌برداری از جدیدترین نسل از اینترنت ۵G را در اختیار کاربرانشان قرار می‌دهند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082616615/%D8%B3%D8%A8%D9%82%D8%AA-%D8%A7%D9%BE%D9%84-%D8%A7%D8%B2-%D8%B3%D8%A7%D9%85%D8%B3%D9%88%D9%86%DA%AF-%D9%88-%D9%87%D9%88%D8%A7%D9%88%DB%8C-%D8%A8%D8%A7-%D8%B4%D8%A8%DA%A9%D9%87-%DB%B5G"/>
        <a href="https://www.isna.ir/news/98081911079/%D8%B3%DB%8C%D8%A7%D8%B3%D8%AA-%D8%AA%D8%AD%D8%B1%DB%8C%D9%85-%D8%B1%D8%A7%D9%87-%D8%A8%D9%87-%D8%AC%D8%A7%DB%8C%DB%8C-%D9%86%D9%85%DB%8C-%D8%A8%D8%B1%D8%AF"/>
        <a href="https://www.isna.ir/news/98081810524/%D9%82%DB%8C%D9%85%D8%AA-%D8%A2%DB%8C%D9%81%D9%88%D9%86-%D8%A8%D8%A7%D9%84%D8%A7-%D9%85%DB%8C-%D8%B1%D9%88%D8%AF"/>
      </related>
    </article>
  </body>
</html>