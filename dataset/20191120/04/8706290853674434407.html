<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685410/tilefoniki-epikoinonia-tis-genikis-diefthyntrias-tou-dnt-me-ton-p"/>
    <meta property="og:site_name" content="enikos.gr"/>
    <meta property="article:published_time" content="2019-11-20T04:35:00+00:00"/>
    <meta property="og:title" content="Τηλεφωνική επικοινωνία της γενικής διευθύντριας του ΔΝΤ με τον πρόεδρο της Αργεντινής"/>
    <meta property="og:description" content="Η Κρισταλίνα Γκεοργκίεβα, η γενική διευθύντρια του Διεθνούς Νομισματικού Ταμείου, γνωστοποίησε χθες Τρίτη ότι είχε μια «εποικοδομητική» τηλεφωνική συνδιάλεξη..."/>
  </head>
  <body>
    <article>
      <h1>Τηλεφωνική επικοινωνία της γενικής διευθύντριας του ΔΝΤ με τον πρόεδρο της Αργεντινής</h1>
      <address>
        <time datetime="2019-11-20T04:35:00+00:00">20 Nov 2019, 04:35</time>
      </address>
      <p>Η Κρισταλίνα Γκεοργκίεβα, η γενική διευθύντρια του Διεθνούς Νομισματικού Ταμείου, γνωστοποίησε χθες Τρίτη ότι είχε μια «εποικοδομητική» τηλεφωνική συνδιάλεξη <a href="http://www.enikos.gr/international/685404/ischyros-seismos-58-richter-stin-argentini">με τον εκλεγμένο πρόεδρο της Αργεντινής </a>Αλμπέρτο Φερνάντες, η χώρα του οποίου είναι αντιμέτωπη με τη σοβαρότερη οικονομική κρίση που έχει βιώσει από το 2001.</p>
      <p>«Είχα μια πολύ εποικοδομητική τηλεφωνική συνδιάλεξη με τον εκλεγμένο πρόεδρο Αλμπέρτο Φερνάντες», ανέφερε η Γκεοργκίεβα σε ανακοίνωση που δημοσιοποίησαν οι υπηρεσίες της.</p>
      <p>«Κατά τη διάρκεια της συνομιλίας μας, συζητήσαμε για την οικονομία της Αργεντινής και το όραμά του για [την αντιμετώπιση] των προκλήσεων με τις οποίες είναι αντιμέτωπη η χώρα», συνεχίζει το κείμενο.</p>
      <p>Η επικεφαλής του ΔΝΤ διαβεβαίωσε τον Φερνάντες, σύμφωνα με την ανακοίνωση, ότι ο θεσμός είναι έτοιμος να συνεργαστεί και να υποστηρίξει τις προσπάθειες της κυβέρνησής του για να τονωθεί η οικονομική ανάπτυξη και να μειωθεί το επίπεδο της φτώχειας.</p>
      <p>«Συμφωνήσαμε να συνεχίσουμε τον ανοικτό διάλογο προς το συμφέρον του λαού της Αργεντινής», καταλήγει το κείμενο.</p>
      <p>Μέχρι σήμερα, έχουν εκταμιευθεί τα 44 δισεκατομμύρια δολάρια από το τριετές δάνειο συνολικού ύψους 57 δισεκ. η χορήγηση του οποίου στην Αργεντινή εγκρίθηκε τον Ιούνιο του 2018 από το ΔΝΤ.</p>
      <p>Όμως το Μπουένος Άιρες ζήτησε επίσημα στα τέλη του Αυγούστου πολυετή αναδιάρθρωση της οφειλής του, με αποτέλεσμα να παγώσει η εκταμίευση νέας δόσης του δανείου.</p>
      <p>Ο Φερνάντες, περονιστής κεντροαριστερός πολιτικός, κέρδισε στα τέλη Οκτωβρίου τις προεδρικές εκλογές από τον πρώτο γύρο, επικρατώντας του απερχόμενου δεξιού προέδρου Μαουρίσιο Μάκρι.</p>
      <p>Ο Μάκρι ολοκληρώνει τη θητεία του εν μέσω της χειρότερης οικονομικής κρίσης που γνώρισε η Αργεντινή από το 2001. Σε ύφεση εδώ επί έναν χρόνο και πλέον, η χώρα δοκιμάζεται από τον υψηλό πληθωρισμό (37,7% τον Σεπτέμβριο), το ογκώδες χρέος του δημοσίου και την επιταχυνόμενη εξάπλωση της φτώχειας, που πλήττει πάνω από τον έναν πολίτη στους τρεις (35,4%).</p>
      <p>Πηγή; ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/685404/ischyros-seismos-58-richter-stin-argentini%0A%20%20%20%20%0A"/>
        <a href="http://www.enikos.gr/international/683319/tilefoniki-epikoinonia-fernantes-makron-ti-syzitithike%0A%20%20%20%20%0A"/>
        <a href="http://www.enikos.gr/international/680823/nikitria-i-kentroaristera-stis-ekloges-tis-argentinis%0A%20%20%20%20%0A"/>
        <a href="http://www.enikos.gr/international/680358/ipa-vrazilia-argentini-kai-kolomvia-tassontai-yper-tis-diexagogis%0A%20%20%20%20%0A"/>
        <a href="http://www.enikos.gr/international/679591/i-apokalypsi-tou-tsavousoglou-gia-to-tilefonima-trab-erntogan%0A%20%20%20%20%0A"/>
        <a href="http://www.enikos.gr/international/685403/save-the-children-me-travmatikes-empeiries-ta-perissotera-paidia-%0A%20%20%20%20%0A"/>
        <a href="http://www.enikos.gr/international/685387/egkyos-sti-gallia-echase-ti-zoi-tis-apo-epithesi-skylon%0A%20%20%20%20%0A"/>
        <a href="http://www.enikos.gr/international/685391/schedio-makron-gia-ti-dievrynsi-tis-ee-meta-tis-epikriseis-gia-to%0A%20%20%20%20%0A"/>
        <a href="http://www.enikos.gr/international/685213/to-epicheirimatiko-daimonio-tis-kaili-tzener-poulise-to-51-tis-et%0A%20%20%20%20%0A"/>
      </related>
    </article>
  </body>
</html>