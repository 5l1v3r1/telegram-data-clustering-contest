<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenisafak.com/spor/novak-yerine-abdurrahim-3514948"/>
    <meta property="og:site_name" content="Yeni Şafak"/>
    <meta property="article:published_time" content="2019-11-20T04:00:23+00:00"/>
    <meta property="og:title" content="Novak yerine Abdurrahim"/>
    <meta property="og:description" content="Milli takım kampında sakatlanan Novak’ın alternatifsiz olması nedeniyle sıkıntı yaşayan Trabzonspor Teknik Direktörü Ünal Karaman’ın bu bölgede yine bir genç oy..."/>
  </head>
  <body>
    <article>
      <h1>Novak yerine Abdurrahim</h1>
      <h2>Milli takım kampında sakatlanan Novak’ın alternatifsiz olması nedeniyle sıkıntı yaşayan Trabzonspor Teknik Direktörü Ünal Karaman’ın bu bölgede yine bir genç oyuncu olan Abdurrahim Dursun’u oynatması bekleniyor.</h2>
      <address><time datetime="2019-11-20T04:00:23+00:00">20 Nov 2019, 04:00</time> by <a rel="author">Ali Kemal Yazıcı, Yeni Şafak</a></address>
      <p>Trabzonspor Teknik Direktörü Ünal Karaman, kayıpsız geçmek istediği Ankaragücü deplasmanı öncesi kadro kurmakta sıkıntı çekiyor. Sakat ve cezalı oyuncuların çokluğu sebebiyle ilk 11’i kurmakta sıkıntı yaşayan tecrübeli teknik adam, orta saha ve sol bek mevkii için alternatif isimleri deniyor.</p>
      <p>Karaman, milli takım kampında sakatlanan Filip Novak’ın uzun sakatlığında sol bek pozisyonunda 3 oyuncuyu deniyor. En büyük favorileri Abdurrahim Dursun ve Kamil Ahmet Çörekçi olan Karaman, Gaston Campi’yi de bu bölge için deniyor. Ünal Karaman, sezon başından beri beğenilen taktiğini değiştirmemek için Filip Novak’ın yerine ilk olarak bu bölgenin oyuncusu olan Abdurrahim Dursun’u düşünüyor.</p>
      <figure>
        <img src="https://image.yenisafak.com/resim/imagecrop/2019/11/20/02/27/resized_6ee4d-45650577novak.jpg"/>
        <figcaption>Filip Novak</figcaption>
      </figure>
      <hr/>
      <p>20 yaşındaki futbolcunun tecrübesizliği sebebiyle Kamil Ahmet Çörekçi’nin de bu bölgeye çekilme ihtimali var. Ancak bu durumda orta sahadaki eksikler sebebiyle Karaman bu bölgeye de yeni bir isim bulmak zorunda kalacak. Ünal Karaman’ın bir diğer alternatifi sol beke Campi’yi koymak. Kariyerinde 12 maç sol bekte görev alan 28 yaşındaki Arjantinli futbolcunun artısı tecrübesi, eksisi ise yavaş olması.</p>
      <hr/>
    </article>
  </body>
</html>