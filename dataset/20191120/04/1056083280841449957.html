<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918613/%D8%B5%D8%A8%D8%A7%D8%AD-%D8%B2%D9%86%DA%AF%D9%86%D9%87-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A7%D8%B2-%D8%B3%D8%B1-%D9%86%D8%A7%D8%AA%D9%88%D8%A7%D9%86%DB%8C-%D8%A8%D9%87-%D8%B3%DB%8C%D8%A7%D8%B3%D8%AA-%D8%AA%D8%B1%D9%88%D8%B1-%D9%BE%D9%86%D8%A7%D9%87-%D8%A8%D8%B1%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:21:24+00:00"/>
    <meta property="og:title" content="صباح زنگنه: رژیم صهیونیستی از سر ناتوانی به سیاست ترور پناه برده است"/>
    <meta property="og:description" content="یک کارشناس مسائل خاورمیانه با بیان این‌که عدم حمایت آمریکا از رژیم صهیونیستی، این رژیم را دچار خلاء سیاسی و قدرت کرده است، گفت: اسرائیل در برابر قدرتی مانند مقاومت فلسطین عاجز شده و مجبور است به شرایطی که نیروهای مقاومت تعیین می‌کنند، تن دهد."/>
  </head>
  <body>
    <article>
      <h1>صباح زنگنه: رژیم صهیونیستی از سر ناتوانی به سیاست ترور پناه برده است</h1>
      <address><time datetime="2019-11-20T04:21:24+00:00">20 Nov 2019, 04:21</time> by <a rel="author">فاطمه خوش نیت</a></address>
      <p>یک کارشناس مسائل خاورمیانه با بیان این‌که عدم حمایت آمریکا از رژیم صهیونیستی، این رژیم را دچار خلاء سیاسی و قدرت کرده است، گفت: اسرائیل در برابر قدرتی مانند مقاومت فلسطین عاجز شده و مجبور است به شرایطی که نیروهای مقاومت تعیین می‌کنند، تن دهد.</p>
      <p>صباح زنگنه در گفت‌وگو با ایسنا با اشاره به ناتوانی رژیم صهیونیستی در مواجهه با نیروهای مقاومت اظهار کرد: طی سال‌های اخیر مقاومت قدرت خود را افزایش داده و تنوع ابزار پاسخ به رژیم صهیونیستی را بالا برده است، اکنون هم ملاحظه می کنید رژیم صهیونیستی در ماه‌های طولانی نتوانسته یک دولت ائتلافی یا متحد با احزاب کوچک و بزرگ تشکیل دهد و عملا در یک فضای خلاء سیاسی سیر می کند.</p>
      <p>وی تصریح کرد:‌ این خلاء سیاسی بسیاری از ظرفیت‌ها و فرصت‌ها را از رژیم صهیونیستی سلب می‌کند، همچنین کشورهای مختلف و همسایگان نسبت به توان رژیم صهیونیستی دچار شک و تردید می‌شوند، اما این رژیم سعی می‌کند اقتداری از خود نشان دهد و با برخورد با نیروهای مقاومت در غزه برای خود جای پا باز کرده و مشغولیت جدیدی را برای مردم ایجاد کند.</p>
      <p>این کارشناس مسائل خاورمیانه همچنین بیان کرد: از سوی دیگر رژیم صهیونیستی دیگر امکان حمایت آمریکا در شرایط فعلی را ندارد و با توجه به این‌که رئیس جمهور آمریکا وارد فاز موضوعاتی مانند استیضاح و مسائل بعد از آن شده، فرصت این‌که به رژیم صهیونیستی کمک یا از آن حمایت کند را ندارد.</p>
      <p>زنگنه ادامه داد:  بنابراین خلاء سیاسی و قدرت برای رژیم صهیونیستی ایجاد شده و این رژیم برای گریز از این خلاء سعی کرده به نیروهای مقاومت فشار آورد تا بتواند روحیه از دست رفته ارتش خود را به دست آورد.</p>
      <p>وی اظهار کرد: همچنین شاهد هستیم وقتی که رژیم صهیونیستی با آن‌ همه ادعا می‌خواهد امنیت برخی از کشورها را تامین کند، همه ملاحظه می‌کنند که این رژیم از حفظ امنیت خودش ناتوان است و در برابر قدرتی مانند مقاومت فلسطین عاجز شده و مجبور است تن به شرایطی دهد که نیروهای مقاومت تعیین می‌کنند و این وضعیت از سوی کشورهای منطقه قابل احساس است.</p>
      <p>وی با اشاره به ترورهای اخیری که توسط رژیم صهیونیستی صورت گرفته ، گفت:‌نتانیاهو و رژیم صهیونیستی سالهاست این سیاست را دنبال می‌کند و ترور نیروهای مقاومت را در دستور کار خود دارد و این اقدام نشان می‌دهد که رژیم صهیونیستی از رو در رو شدن  مستقیم با نیروهای مقاومت عاجز و ناتوان است و همچنان به سیاست ترور پناه می‌برد.</p>
      <p>این کارشناس مسائل خاورمیانه خاطرنشان کرد: این مساله اثبات دیگری است بر این‌که مقوله تروریسم در رژیم صهیونیستی از همان چهار گروه تروریستی آغاز تشکیل این رژیم شروع شده و در حال حاضر رفتار تروریستی به دولت آن منتقل شده است و رژیم صهیونیستی عملا ادامه دهنده روش ابتدای تشکیل خود است و این مساله نشان از ترس و ضعف ذاتی آن می‌باشد.</p>
      <p>انتهای پیام</p>
    </article>
  </body>
</html>