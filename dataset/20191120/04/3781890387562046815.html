<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742602"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:00:00+00:00"/>
    <meta property="og:title" content="ม็อบ'โพลียู'มอบตัวต่อเนื่อง หลังตำรวจปิดล้อมมากขึ้น"/>
    <meta property="og:description" content="'ทางออก' ของกลุ่มผู้ประท้วงในมหาวิทยาลัยฮ่องกงโพลีเทคนิคตีบตันมากขึ้นทุกขณะ และบีบให้ต้องมอบตัวสถานเดียว เมื่อตำรวจปรับยุทธวิธีด้วยการ 'อยู่เฉยๆ' และคอยดักจับผู้ประท้วงตามทุกเส้นทางที่ใช้หลบหนี ซึ่งไม่เว้นแม้แต่ท่อระบายน้ำเสีย"/>
  </head>
  <body>
    <article>
      <h1>ม็อบ'โพลียู'มอบตัวต่อเนื่อง หลังตำรวจปิดล้อมมากขึ้น</h1>
      <address>
        <time datetime="2019-11-20T04:00:00+00:00">20 Nov 2019, 04:00</time>
      </address>
      <p>
        <b>"ทางออก" ของกลุ่มผู้ประท้วงในมหาวิทยาลัยฮ่องกงโพลีเทคนิคตีบตันมากขึ้นทุกขณะ และบีบให้ต้องมอบตัวสถานเดียว เมื่อตำรวจปรับยุทธวิธีด้วยการ "อยู่เฉยๆ" และคอยดักจับผู้ประท้วงตามทุกเส้นทางที่ใช้หลบหนี ซึ่งไม่เว้นแม้แต่ท่อระบายน้ำเสีย</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 20 พ.ย. ว่าเจ้าหน้าที่คริส ถัง ผู้บัญชาการสำนักงานตำรวจฮ่องกง เดินทางไปยังมหาวิทยาลัยฮ่องกงโพลีเทคนิค ( โพลียู ) ซึ่งตั้งอยู่ใจกลางคาบสมุทรเกาลูน เมื่อคืนวันอังคารที่ผ่านมา เพื่อสังเกตการณ์ปฏิบัติการของเจ้าหน้าที่ซึ่งยังคงปิดล้อมถนนทุกสายรอบมหาวิทยาลัยแห่งนี้อย่างแน่นหนา ถังยืนยันว่าตำรวจต้องการให้วิกฤตการณ์ครั้งนี้ "ยุติด้วยดี" หลังปฏิบัติการปิดล้อมตั้งแต่วันอาทิตย์ก่อนจู่โจมเมื่อช่วงรุ่งสางของวันจันทร์ที่ผ่านมา เพื่อกดดันให้ผู้ประท้วงที่อยู่ภายในนั้นมอบตัว<br/> </p>
      <figure>
        <iframe data-src="https://twitter.com/Ruptly/status/1196941977842880513?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191120/news_UJOtFCLwDI111902_533.jpg?v=20191121078?v=6987"/>
      </figure>
      <p><b>เจ้าหน้าที่คริส ถัง ( คนกลางสวมสูท ) ผู้บัญชาการสำนักงานตำรวจฮ่องกง<br/></b> <br/>ทั้งนี้ นับตั้งแต่คืนวันจันทร์มีผู้ประท้วงมอบตัวแล้วมากกว่า 1,000 คน มีทั้งฝ่ายที่สมัครใจมอบตัวเอง และพยายามหลบหนีการจับกุมแต่ไม่พ้น ขณะที่ตำรวจปรับกลยุทธ์จากการคอยยิงแก๊สน้ำตาและกระสุนยางสกัดผู้ประท้วงซึ่งพยายามหลบหนี เป็นการเสริมกำลังตั้งด่านตรวจเพิ่มเติม และการกระจายกำลังดักตามรั้วของมหาวิทยาลัย สะพายลอย และตามท่อระบายน้ำทุกแห่ง หลังผู้ประท้วงบางส่วนพยายามหลบหนีผ่านระบบท่อระบายน้ำของมหาวิทยาลัย โดยเจ้าหน้าที่ประเมินจำนวนผู้ที่ยังคงอยู่ภายในโพลียูว่า "ไม่มาก" และเชื่อว่าเสบียงอาหารแทบไม่เหลือแล้ว สังเกตจากผู้ที่มอบตัวส่วนใหญ่อยู่ในสภาพอิดโรย มีการป่วยและได้รับบาดเจ็บ<br/> </p>
      <figure>
        <iframe data-src="https://twitter.com/billbirtles/status/1196803685201825793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191120/news_zShQDqfjSS111924_533.jpg?v=20191121078?v=8974"/>
      </figure>
      <figure>
        <img src="https://www.dailynews.co.th/admin/upload/20191120/news_bQtlhLJLdn112202_533.jpg?v=20191121078?v=5097"/>
      </figure>
      <p><b>ตำรวจจับกุมผู้ประท้วงซึ่งพยายามหลบหนีออกจากโพลียูโดยไม่ผ่านด่านของเจ้าหน้าที่<br/></b><br/>ขณะที่ผู้ประท้วงบางส่วนซึ่งยอมมอบตัวต่อตำรวจเผยว่า ผู้ที่ยอมติดอยู่ภายในมหาวิทยาลัยมีความ "หวาดกลัว" เมื่อถูกเจ้าหน้าที่จับกุม และให้ข้อมูลด้วยว่าแม้อาหารเหลือไม่มากนัก แต่ยังมี "คลังอาวุธจำนวนมาก" อย่างไรก็ตาม เจ้าหน้าที่ย้ำว่าผู้ที่อยู่ภายในโพลียูทุกคน "ต้องเข้าสู่กระบวนการทางกฎหมาย" โดยผู้มีอายุ 18 ปีขึ้นไปจะถูกจับกุมทันที ส่วนผู้ที่อายุต่ำกว่านั้นให้เข้ารับการทำประวัติ ส่วนผู้ปกครองถูกควบคุมตัวไปสอบปากคำก่อน ซึ่งผู้ประท้วงส่วนใหญ่จะถูกดำเนินคดีในข้อหาก่อการจลาจล</p>
      <figure>
        <img src="https://www.dailynews.co.th/admin/upload/20191120/news_vwmRfyISIu111918_533.jpg?v=20191121078?v=7120"/>
      </figure>
      <p>
        <b>กลุ่มผู้ประท้วงฮาร์ดคอร์ในโพลียูยังปฏิเสธยอมจำนนต่อการปิดล้อมของตำรวจ</b>
      </p>
      <figure>
        <img src="https://www.dailynews.co.th/admin/upload/20191120/news_JDZtFKBCUe111849_533.jpg?v=20191121078?v=7398"/>
      </figure>
      <p> </p>
      <figure>
        <iframe data-src="https://twitter.com/next_china/status/1196989704140279810?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านกระทรวงการต่างประเทศจีนออกแถลงการณ์เมื่อวันพุธ ประณามการที่วุฒิสภาสหรัฐมีมติเป็นเอกฉันท์ เมื่อวันอังคาร ผ่านร่างกฎหมายของตัวเอง "สนับสนุนสิทธิมนุษยชนและประชาธิปไตย" ในฮ่องกง ด้วยมาตรการที่รวมถึงการห้ามบริษัทในอเมริกาส่งออกแก๊สน้ำตา และกระสุนยางให้กับตำรวจปราบจลาจลของฮ่องกง แต่ยังไม่เป็นที่ชัดเจนว่าท้ายที่สุดแล้ว ประธานาธิบดีโดนัลด์ ทรัมป์ จะลงนามให้ร่างกฎหมายมีผลบังคับใช้หรือไม่.<br/><br/><b>เครดิตภาพ : REUTERS, AP</b></p>
    </article>
  </body>
</html>