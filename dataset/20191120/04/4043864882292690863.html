<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/20/7232452/"/>
    <meta property="og:site_name" content="Украинская правда"/>
    <meta property="article:published_time" content="2019-11-20T04:00:00+00:00"/>
    <meta property="og:title" content="Дмитрий Разумков: Я не вижу предпосылок ни для ротации правительства, ни для досрочных выборов"/>
    <meta property="og:description" content="Разумков рассказывает о том, как стал председателем парламента, о группах во фракции “Слуга народа”, о встречах в ОПУ, дискуссиях с Богданом и прошлом в Партии регионов. (укр.)"/>
  </head>
  <body>
    <article>
      <h1>Дмитрий Разумков: Я не вижу предпосылок ни для ротации правительства, ни для досрочных выборов</h1>
      <address><time datetime="2019-11-20T04:00:00+00:00">20 Nov 2019, 04:00</time> by <a rel="author" href="https://www.pravda.com.ua/rus/authors/4f7cb6af00210/" target="_blank">Роман Кравец</a></address>
      <p>
        <i>Під час президентських виборів </i>
        <a href="https://www.pravda.com.ua/articles/2019/01/21/7204341/">
          <i>Володимир Зеленський</i>
        </a>
        <i> рідко спілкувався з журналістами. Замість нього це робив </i>
        <a href="http://www.pravda.com.ua/articles/2019/07/22/7221608/">
          <i>Дмитро Разумков</i>
        </a>
        <i>, який працював спікером передвиборчого штабу. </i>
      </p>
      <p>
        <i>Що таке </i>
        <a href="https://www.pravda.com.ua/news/2019/05/28/7216338/">
          <i>"ліфт"</i>
        </a>
        <i> Зеленського, Разумков знає не з реклами чи новин, а з власного досвіду. Перемога керівника студії "Квартал 95" автоматично винесла Разумкова на вершину політичного олімпу.</i>
      </p>
      <p>
        <i>Ще донедавна маловідомий широкому загалу політтехнолог </i>
        <a href="https://www.pravda.com.ua/news/2019/08/29/7224770/">
          <i>став головою Верховної Ради</i>
        </a>
        <i>. </i>
      </p>
      <p>
        <i>"Українська правда" зустрілася з Разумковим у його кабінеті наприкінці робочого дня. Ще півроку тому в цьому самому кабінеті </i>
        <a href="https://www.pravda.com.ua/articles/2019/07/8/7220264/">
          <i>ми зустрічалися з його попередником </i>
        </a>
        <i>Андрієм Парубієм. </i>
      </p>
      <p>
        <i>Голова ВРУ з'являється заклопотаним і просить не затягувати розмову, тому що далі у нього були заплановані робочі зустрічі. Посеред інтерв'ю ми кілька разів переривали запис, тому що спікеру було потрібно вирішити нагальні питання. </i>
      </p>
      <p>
        <i>Упродовж трохи більше 40 хвилин Разумков розповідає про те, як став головою парламенту, про групи у фракції "Слуга народу", про зустрічі в ОПУ, дискусії з Богданом та своє минуле у Партії регіонів. </i>
      </p>
      <figure>
        <iframe src="https://www.youtube.com/embed/ixf37ufz7Cw" width="640" height="360" data-service="Youtube" scrolling="no"/>
      </figure>
      <h3>"Президент запропонував мене на посаду голови Верховної Ради"</h3>
      <p><b>–</b> <b>Якби ми з вами зустрілися рік тому, наприклад, на початку осені, і я вам би сказав, що ви за рік станете </b><a href="https://www.pravda.com.ua/news/2019/08/29/7224770/"><b>спікером Верховної Ради</b></a><b>, ви б мені повірили?</b></p>
      <p>– Думаю, що ні. </p>
      <p>Раніше не маючи якоїсь там підтримки, лобізму або інших механізмів, які би дали тобі змогу потрапити до вищих щаблів влади, не будучи нікому фінансово зобов'язаним, це було неможливо. </p>
      <p>Але після виборів президента, після того, як <a href="https://www.pravda.com.ua/news/2019/01/1/7202742/">Володимир Зеленський пішов на вибори</a>, це відбулося. Це почалося, мабуть, ще взимку, коли він лише пішов на вибори. А потім країна почала змінюватися. Ми отримали спочатку нового, дійсно нового президента, у всіх розуміннях цього слова.</p>
      <p>Після цього отримали нову команду у владі. А якщо ми говоримо про "Слугу народу", з<a href="http://www.pravda.com.ua/news/2019/05/23/7215946/"> якої я прийшов</a>, то жодної людини, яка б раніше була народним депутатом України, там немає. </p>
      <p>
        <b>– Під час підготовки до інтерв'ю я ніде не знайшов розлогого пояснення, як ви </b>
        <a href="https://www.pravda.com.ua/news/2019/08/29/7224770/">
          <b>стали спікером Верховної Ради</b>
        </a>
        <b>? Це була така подяка президента вам за виборчу кампанію?</b>
      </p>
      <p>– Не може бути подяки якимись позиціями. Тому що, якщо тобі будуть дякувати посадами, то це ні до чого доброго не доведе. Це було рішення команди. </p>
      <p>
        <b>– Вам запропонували посаду, чи ви самі просили призначити вас спікером ВРУ?</b>
      </p>
      <p>– Дивіться, бажання можуть бути різні. Але чи відповідаєш ти тим чи іншим критеріям, або не відповідаєш – це вже інше питання. </p>
      <p>Президент запропонував мене на посаду голови Верховної Ради. Я вдячний за це президенту. І вдячний команді "Слуга народу", яка мене підтримала на цій посаді. </p>
      <p>
        <b>– Спікер Верховної Ради – досить складна позиція, тому що перед тим як вносити якусь пропозицію в зал, вам треба розуміти позицію всіх фракцій. Як ви спілкуєтеся з різними фракціями?</b>
      </p>
      <p>– По-різному. Буває, збираємося, обговорюємо питання. А іноді є розуміння, що такі закони, що їх будуть підтримувати всі політичні сили, представлені у Верховній Раді. Якихось торгів "ви проголосуйте за це, а ми вам дамо це" у цій Верховній Раді не відбувається. Я запевняю вас. </p>
      <p>
        <b>– Ваш попередник Андрій Парубій крім офіційної погоджувальної ради </b>
        <a href="http://www.pravda.com.ua/articles/2019/07/8/7220264/">
          <b>збирав голів фракцій на неофіційні зустрічі</b>
        </a>
        <b> без камер. Ви проводите такого роду засідання?</b>
      </p>
      <p>– Бувають і такі наради. Розумієте, є різні зустрічі, все буває дуже по-різному.</p>
      <p>
        <b>– Чим відрізняється така зустріч від того, що ми бачимо на погоджувальній раді?</b>
      </p>
      <p>– Я думаю, що коли менше камер, народні депутати, політики більш розкуті в плані дискусій з тих чи інших питань. Знімаються деякі особливості, пов'язані з політичною позицією, і більше конструктиву. </p>
      <figure>
        <img src="https://img.pravda.com/images/doc/d/0/d06f88e-3-razumkov.jpg"/>
        <figcaption>Дмитро Разумков: "Президент запропонував мене на посаду голови Верховної Ради. Я вдячний за це президенту. І вдячний команді "Слуга народу", яка мене підтримала на цій посаді"<cite>всі фото: українська правда</cite></figcaption>
      </figure>
      <p>
        <b>– З якими фракціями вам найважче працювати? З ким найважче домовлятися, вести комунікацію?</b>
      </p>
      <p>– Домовлятися і вести комунікацію – це різне. Я думаю, що немає такого розуміння, з ким важче або легше. Є різні питання, за якими ми знаходимо або не знаходимо консенсусу. </p>
      <p><b>– Ваш попередник Андрій </b><a href="https://www.pravda.com.ua/articles/2017/09/4/7153951/"><b>Парубій казав</b></a><b>, що йому досить важко було з "Батьківщиною" і "Опозиційним блоком"</b>.</p>
      <p>– Я думаю, що сьогодні говорити про "важко працювати" не зовсім правильно, треба дивитися на результати...</p>
      <p>
        <b>– Давайте пройдемося по фракціях. Як вам з Юлією Тимошенко працюється?</b>
      </p>
      <p>– Не треба переходити на конкретні фракції, тому що Верховна Рада – це єдиний механізм, який повинен працювати. </p>
      <p>Є позиції, в яких "Батьківщина" і Тимошенко підтримують закони, які пропонуються "Слугою народу". Іноді вони пропонуються і "Батьківщиною", і "Слуга народу" їх підтримує. </p>
      <p>Є законопроєкти, які були внесені "Європейською солідарністю", і за них голосує теж весь зал. Також багато випадків, коли і "Європейська солідарність" підтримує законопроєкти президента. Ну не можна не підтримувати те, що добре. Така сама позиція і в "За майбутнє", така сама позиція і в ОПЗЖ з багатьма іншими політичними силами, які представлені в Раді. </p>
      <p>
        <b>– Ви спеціально не хочете переходити на особистості, щоб не зіпсувати свої відносини з депутатами?</b>
      </p>
      <p>– Ні. Я просто не розумію тут питання особистостей. Ми ж працюємо над законами. Закони не є особистими, закони є законами України, які приймає Верховна Рада. </p>
      <p>
        <b>– Але за цими законами також стоять особистості.</b>
      </p>
      <p>– Завжди. Завжди за законами стоять особистості, і ці закони пишуться для особистостей. Тому що кожен громадянин цієї держави – це особистість. І всі повинні жити за законом. Тому зараз говорити про особистості не зовсім логічно. </p>
      <blockquote>Читайте також: <a href="https://www.pravda.com.ua/articles/2019/10/24/7229896/">Олександр Корнієнко: Наші служби внутрішньої безпеки постійно кажуть про спробу "купити" депутатів</a></blockquote>
      <h3>"У парламенті дійсно є так звана група блогерів. Але називати її якоюсь неформальною або деструктивною не варто"</h3>
      <p>
        <b>– Запитаю про "Слугу народу". Перед тим як зайти в Раду, фракцію </b>
        <a href="https://www.pravda.com.ua/articles/2019/09/20/7226863/">
          <b>розділили на 15 груп</b>
        </a>
        <b>. Це було зроблено спеціально, щоб не виникали неформальні групи. Через те, що фракція дуже різна і у людей різні інтереси, зараз там все-таки почали формуватися неформальні групи...</b>
      </p>
      <p>– Фракція навіть не різна, вона унікальна. Тому що в історії України такої фракції не було. Такого результату на виборах так само не було.</p>
      <p>
        <b>– Так що з неформальними групами?</b>
      </p>
      <p>– Тут нічого страшного не бачу. Дійсно будуть з'являтися якісь групи за направленістю. За професіональною, регіональною ознакою. </p>
      <p>Якщо наші колеги приїхали, наприклад, з Харківщини, звісно, вони будуть спілкуватися, особливо, якщо вони мажоритарники.</p>
      <p>Є ті, які об'єднуються навколо ідей або концептуальних реформ. Це нормально, я не бачу якихось таких об'єднань, які б негативно впливали на роботу Верховної Ради України загалом. Так само і фракції. </p>
      <figure>
        <img src="https://img.pravda.com/images/doc/0/5/0512358-4razumkov.jpg"/>
        <figcaption>Дмитро Разумков: "Груп впливу, які б деструктивно впливали на роботу фракцій, тим більше парламенту, станом на сьогодні у Верховній Раді немає"</figcaption>
      </figure>
      <p>
        <b>– Я пам'ятаю нещодавній </b>
        <a href="https://www.pravda.com.ua/news/2019/11/10/7231537/">
          <b>з'їзд "Слуги народу"</b>
        </a>
        <b>. Коли новообраний голова партії Корнієнко вистував зі своєю промовою, раптом до зали зайшов депутат Дубінський і досить демонстративно почав знімати себе на телефон, голосно говорити, сміятися...</b>
      </p>
      <p>– Чесно скажу, я вважаю, що це не зовсім правильна і некоректна поведінка. Але я думаю, що це питання вам треба адресувати Олександру Анатолійовичу (<i>Дубінському – УП</i>). Комусь це подобається, комусь – ні. </p>
      <p>
        <b>– У нього є своя група у фракції, правильно?</b>
      </p>
      <p>– Що значить група?</p>
      <p>
        <b>– Тобто люди, які зібралися навколо нього, які постійно з ним координуються в роботі?</b>
      </p>
      <p>– Ну дивіться, ви так кажете, що є група навколо мене, що є люди, які координуються і працюють навколо мене. Як мінімум, голови комітетів, з якими я знаходжуся в постійному діалозі. </p>
      <p>У нас багато людей, які об'єднуються, знаходяться навколо один одного і приймають ті чи інші рішення для подальшої спільної роботи. </p>
      <p>
        <b>– Ви просто як голова парламенту не можете не знати про існування неформальних груп у ВРУ. От у фракції "Слуга народу" скільки таких неформальних груп?</b>
      </p>
      <p>– Я не зовсім розумію поняття неформальних. </p>
      <p>
        <b>– Це так звана група з "плюсів", наприклад </b>
        <i>(група депутатів, у яку входять колишні працівники 1+1 – УП)</i>
        <b>.</b>
      </p>
      <p>– Я думаю, що ні. Я думаю, що не можна так сказати. </p>
      <p>
        <b>– А як можна сказати?</b>
      </p>
      <p>– Дубінський…</p>
      <p>
        <b>– ...Куницький, Бужанський з ним, так?</b>
      </p>
      <p>– Вони спілкуються, це нормально. Так звана група блогерів у цьому плані дійсно є, але називати її якоюсь неформальною або деструктивною, думаю, що не варто. </p>
      <p>
        <b>– А що ви чули про </b>
        <a href="https://www.pravda.com.ua/news/2019/04/19/7212731/">
          <b>групу Павлюка</b>
        </a>
        <b>? Про неї часто говорять.</b>
      </p>
      <p>– Багато про що говорять.</p>
      <p>
        <b>– Це говорять ваші колеги. </b>
      </p>
      <p>– Груп впливу, які б деструктивно впливали на роботу фракцій, тим більше парламенту, станом на сьогодні у Верховній Раді немає. </p>
      <p>
        <b>– Які групи працюють у парламенті?</b>
      </p>
      <p>– Груп як мінімум 15, які консолідуються <a href="https://www.pravda.com.ua/articles/2019/09/20/7226863/">15 заступниками голови фракції "Слуга народу"</a>. Є ще перший заступник і є голова фракції Давид Арахамія. </p>
      <figure>
        <img src="https://img.pravda.com/images/doc/0/c/0c5afec-8-razumkov.jpg"/>
        <figcaption>Дмитро Разумков: "Я думаю, що народних депутатів повинні поважати всі, так само, як народні депутати повинні поважати всіх, в першу чергу своїх виборців"</figcaption>
      </figure>
      <h3>"У парламенті є мої партнери, з якими я багато років працював. Але не було такого, що хтось когось просто запропонував у список"</h3>
      <p>
        <b>– Я так розумію, що при формуванні списку "Слуги народу" кожен впливовий член Зе!Команди мав можливість радити туди якихось людей. У вас були люди, яких ви радили у список?</b>
      </p>
      <p>– У нас було багато людей, яких, як ви сказали, радили. Але їх радили не під час формування списку, вони з'явилися раніше. </p>
      <p>Це ж не є секретом, що у списках були люди, які були експертами, наприклад, представлені під час виборчої кампанії. І, наприклад, їх <a href="https://www.pravda.com.ua/articles/2019/04/19/7212658/">представляв Володимир Зеленський на "Право на владу"</a>. </p>
      <p>Ви пам'ятаєте, були ті, які були представниками регіональних команд. Були ті, хто був представниками центрального штабу і пройшов фактично із самого початку і до кінця всю виборчу кампанію. Це люди, перевірені часом, і я вважаю, що добре, що вони сьогодні є поруч.</p>
      <p>Були колеги, які відносилися до так званої групи реформаторів, або колеги, які з ними працювали. Їх пропонував <a href="https://www.pravda.com.ua/articles/2019/08/29/7224703/">здебільшого Гончарук</a>.</p>
      <p>Були представники громадянського суспільства, які долучилися до нашої команди. </p>
      <p>Так, сьогодні можемо дискутувати, чи були помилки. Мабуть, були. Але загалом ми достатньо ефективний отримали механізм. </p>
      <p>Якщо ми говоримо про людей, які так чи інакше пов'язані зі мною – так, вони є. Я пройшов через всю виборчу кампанію, починаючи з жовтня 2018 року.</p>
      <p>
        <b>– Ви з жовтня минулого року працюєте у штабі?</b>
      </p>
      <p>– Якщо не помиляюся, з 9 жовтня 2018 року. Я пройшов усю кампанію від початку до кінця. </p>
      <p>Але були колеги, які з'явилися раніше за мене, і мені здається, що всіх їх можна назвати моєю командою. А всю цю велику команду можна назвати командою президента.</p>
      <p>
        <b>– Так кого ви привели, кого ви рекомендували?</b>
      </p>
      <p>– Це не зовсім коректно, що хтось когось рекомендував. Є мої колеги, які так само були поруч під час виборчої кампанії, наприклад, <a href="https://www.pravda.com.ua/news/2019/06/13/7218022/">Неллі Яковлєва і Василь Мокан</a> <i>(нардепи фракції "Слуга народу" – УП</i>). Це мої партнери, з якими я багато років працював. </p>
      <p>Але вони так само були долучені до виборчої кампанії. Не було такого, що хтось когось просто запропонував. </p>
      <p>
        <b>– Так у "Слузі народу" є групи, що орієнтуються на вас?</b>
      </p>
      <p>– Я вам відповів уже. Ми можемо по-різному підходити до цього питання, але є одна велика група – це група партії "Слуга народу", яка орієнтується в першу чергу на президента. Ну це ж було зрозуміло і раніше, і ситуація залишається такою і сьогодні.</p>
      <h3>"Я не розумію, що таке конфлікт з Богданом. Ми дискутуємо"</h3>
      <p>
        <b>– Як парламент зараз координується з Офісом президента?</b>
      </p>
      <p>– Достатньо регулярні є зустрічі з Офісом президента. Зустрічі не є таємними, іноді навіть вони публічно відбуваються. </p>
      <p>Вони проходять у форматі: Офіс президента, Верховна Рада України, представники Кабінету міністрів. </p>
      <p>Я вважаю, що це дуже конструктивно, тому що повинна бути співпраця між різними гілками влади для того, щоб отримувати швидкий фідбек та спільно працювати на результат.</p>
      <figure>
        <img src="https://img.pravda.com/images/doc/5/3/53be5e1-5-razumkov.jpg"/>
        <figcaption>Дмитро Разумков: "Я думаю, що в парламенті є демократія, і я впевнений, що вона буде зберігатися в подальшому"</figcaption>
      </figure>
      <p>
        <b>– </b>
        <a href="https://www.pravda.com.ua/articles/2019/10/24/7229896/">
          <b>Олександр Корнієнко в інтерв'ю</b>
        </a>
        <b> розказував, що на Банковій відбуваються регулярні зустрічі керівництва Верховної Ради, Офіса, Кабміну. Ви можете розказати, хто конкретно приходить на ці засідання?</b>
      </p>
      <p>– Я думаю, що учасники міняються в залежності від тих тем, які будуть обговорюватися. </p>
      <p>Звісно, там є президент, є я, є Гончарук, є керівництво Офіса президента, є інші представники Кабінету міністрів України, парламенту, представник президента і перший заступник голови Верховної Ради України Руслан Олексійович Стефанчук. </p>
      <p>Тому достатньо велика кількість людей, які приймають участь у цих нарадах. Іноді хтось додатково запрошується на них, виходячи з тої теми, яка буде на них обговорюватися.</p>
      <p>
        <b>– А які теми взагалі там обговорюються?</b>
      </p>
      <p>– Все, що пов'язано з державною роботою, з тією діяльністю, яку ми здійснюємо кожен за своїм напрямком: ми – у Верховній Раді України, президент – у Офісі президента, і він, фактично, є головою держави, а Кабінет міністрів відповідає за свій напрямок. </p>
      <p>
        <b>– Тобто, ну, давайте, щоб ми якось це уявили – це такий звіт усіх гілок влади перед президентом?</b>
      </p>
      <p>– Ні, це нарада.</p>
      <p>
        <b>– Розкажіть, що там відбувається?</b>
      </p>
      <p>– Є такі-то питання, є потреба розглянути ці закони, наприклад, або навпаки, ми пропонуємо Кабінету міністрів ті чи інші пропозиції. Є позиція президента по дуже багатьох питаннях. </p>
      <p>Це нормально, це командна робота, це для того, щоб отримати результат. </p>
      <p>Був дуже великий перелік законодавчих ініціатив, які були запропоновані президентом і визнані першочерговими, які розглядалися, ви бачили, в так званому "турборежимі", вони були прийняті.</p>
      <p>
        <b>– </b>
        <a href="https://www.pravda.com.ua/articles/2019/11/13/7231776/">
          <b>Сергій Рахманін</b>
        </a>
        <b> у нашому інтерв'ю сказав, що президент ставиться до парламенту "як до придатку Офіса президента". У вас такого враження не складається?</b>
      </p>
      <p>– Ні, в мене не складається такого враження.</p>
      <p>
        <b>– А давайте тоді по-іншому. От президент їде в </b>
        <a href="https://www.pravda.com.ua/news/2019/11/7/7231306/">
          <b>Tesla і каже</b>
        </a>
        <b>: "У нас в парламенті зараз демократія. Але це поки що". Що ви можете про це сказати?</b>
      </p>
      <p>– У президента ж, ми точно знаємо, гарне почуття гумору І я думаю, що в парламенті є демократія, і я впевнений, що вона буде зберігатися в подальшому.</p>
      <p>
        <b>– Давайте по-чесному. Коли в парламенті щось відбувалося не так, як планувалося, якесь, наприклад, голосування невдале, вам президент висловлював своє невдоволення?</b>
      </p>
      <p>– Дивіться, коли щось відбувається не так, як ми плануємо, то, мабуть, це невдоволення всіх. Якщо в тебе щось не виходить, ти ж не можеш цьому радіти.</p>
      <p>
        <b>– А як це проявляється?</b>
      </p>
      <p>– Ну, спілкуються люди, я думаю, що так само і дзвонимо, і розмовляємо. </p>
      <p>
        <b>– Правда, що у вас конфлікт з Андрієм Богданом? Що ви йому якось досить категорично говорили, щоб він поважав народних депутатів?</b>
      </p>
      <p>– Я думаю, що народних депутатів повинні поважати всі, так само, як народні депутати повинні поважати всіх, в першу чергу своїх виборців.</p>
      <p>Різні бувають дискусії. Бувають достатньо жорсткі, і з Андрієм Йосиповичем так само. Це нормальна життєва і робоча обстановка, я не бачу тут великих проблем.</p>
      <p>
        <b>– У вас конфлікт з Богданом?</b>
      </p>
      <p>– Я не розумію, що таке конфлікт. Дискутуємо ми.</p>
      <p>– <b>Тобто у вас такого немає, мовляв: "Все, слухавку від нього не візьму"?</b></p>
      <p>– Ні. Дивіться, як би не відбувалося в цьому житті, які б дискусії між тими чи іншими політиками або чиновниками не мали місце, питання державницькі повинні бути на першому плані. Ми достатньо регулярно спілкуємося з Андрієм Йосиповичем.</p>
      <h3>"Я справді був членом Партії регіонів"</h3>
      <p>
        <b>– Давайте тоді трошки повернемося у минуле і з самого початку. Як ви взагалі потрапили в Зе!Команду? </b>
      </p>
      <p>– Мене до Володимира Олександровича привів і познайомив Іван Баканов. </p>
      <p>
        <b>– Іван Баканов займався тоді пошуком команди?</b>
      </p>
      <p>– Мене з ним познайомили наші спільні друзі. Вийшло так, що після цього в мене відбулася зустріч із президентом, на той час ще з кандидатом, і через два дні я вийшов на роботу до офіса.</p>
      <p>
        <b>– До того, як ви прийшли в команду Зеленського, ви консультували політиків?</b>
      </p>
      <p>– Так.</p>
      <p>
        <b>– З якими політиками ви працювали як політконсультант?</b>
      </p>
      <p>– Я думаю, що це не зовсім коректно зараз говорити про те, з ким я працював. Ну те, що є в публічному доступі, ви знаєте, що я працював достатньо довгий період часу з <a href="https://www.pravda.com.ua/articles/2010/01/27/4674583/">Сергієм Леонідовичем Тігіпком</a>. </p>
      <p>
        <b>– З Тігіпком ви працювали до 2012 року? </b>
      </p>
      <p>– Так, але паралельно теж були різні проекти. </p>
      <p>
        <b>– Я так розумію, що ви працювали з ним на президентських виборах 2010 року. Чим ви тоді займалися в його команді?</b>
      </p>
      <p>– Я був членом штабу і під час президентських виборів, і в технологічній групі працював. Після цього я фактично виконував функції керівника протоколу, віцепрем'єра. Після того ще була побудова партії "Сильна Україна".</p>
      <figure>
        <img src="https://img.pravda.com/images/doc/9/d/9dec351-6-razumkov.jpg"/>
        <figcaption>Дмитро Разумков про зарплату: "Десь порядка 40 тисяч гривень у залежності від того, скільки робочих днів у місяці"</figcaption>
      </figure>
      <p>
        <b>– До речі, ви підтримували </b>
        <a href="https://www.pravda.com.ua/articles/2012/03/18/6960874/">
          <b>злиття "Сильної України" із Партією регіонів</b>
        </a>
        <b>?</b>
      </p>
      <p>– Ні, не підтримував. Тому що було дуже багато вкладено душі в цей проект і дуже багато людей були ефективними членами.</p>
      <p>– <b>Що ви придумали для виборчої кампанії Тігіпка, що ви можете приписати собі?</b></p>
      <p>– Не буває ніколи такого, коли ти можеш щось приписати собі. Завжди це командна робота. Не можеш ти щось зробити сам. Якщо ти кажеш, що "це зробив виключно я", то або в тебе манія величі, або ти брешеш.</p>
      <p>
        <b>– Чому ви перестали працювати з Тігіпком?</b>
      </p>
      <p>– Так вийшло, що він більше займався іншим напрямком діяльності, пішов більше до бізнесу. І після того мене запросив Андрій Ніколаєнко, коли він був головою Кіровоградської обласної державної адміністрації, і майже рік я працював з Андрієм Івановичем (<i>на позиції радника – УП)</i>.</p>
      <p>
        <b>– З 2006 по 2010 рік ви були в молодіжному крилі Партії регіонів? </b>
      </p>
      <p>– Я не був, це фейк.</p>
      <p>
        <b>– Поясніть.</b>
      </p>
      <p>– Доповідаю: я був у Партії регіонів, але я не був у молодіжному крилі Партії регіонів. Звідки це взялося, я не розумію, насправді. Але в Партії регіонів я дійсно був. </p>
      <p>
        <b>– Що ви там робили?</b>
      </p>
      <p>– Ну, я один раз приймав участь у виборах. Але був членом Партії регіонів.</p>
      <p>
        <b>– А на якому рівні у виборах?</b>
      </p>
      <p>– У місцевих виборах. А після цього у 10-му році я вийшов з Партії регіонів.</p>
      <p>
        <b>– Ви підтримували політику Віктора Януковича?</b>
      </p>
      <p>– До 2010 року – так. Якщо я був у Партії регіонів, то, звісно, підтримував, тому що було багато ідей, багато людей в цій політичній силі, які заслуговували на повагу. </p>
      <p>Але після того, як відбулися вибори, мені здається, почалися невідворотні процеси в політичній силі, і це призвело до того, до чого призвело.</p>
      <p>
        <b>– А чим вам подобався тоді Янукович як кандидат в президенти і взагалі як політик?</b>
      </p>
      <p>– В мене на той час, мабуть, зіграло ключову роль не хто більше подобався, а зіграв, знаєте, внутрішній протест. Тому що в Києві ти або підтримував Ющенка, або ти був, кажучи російською мовою, "ізгоєм". </p>
      <p>
        <b>– Ви тоді в Києві вже працювали?</b>
      </p>
      <p>– Я навчався. І мені так смішно, коли мені кажуть, що я в 2006-му році був головним технологом Партії регіонів. Мені було 22 роки і я точно не міг бути головним технологом. </p>
      <p>Можна зараз надіти собі корону, але – ні. Це неможливо. </p>
      <p>І, повертаючись до запитання, я не підтримував Ющенка.</p>
      <p>
        <b>– У 2010 році ви голосували за Януковича?</b>
      </p>
      <p>– Так, голосував. </p>
      <p>
        <b>– Коли Тігіпко об'єднався з Партією регіонів ви перестали підтримувати Януковича?</b>
      </p>
      <p>– Ні, я ще в 2010 році вийшов з Партії регіонів. У мене було розчарування в тих процесах, які почали відбуватися. Тобто задекларована позиція і те, що відбувалося з командою, яка докладала зусилля в ті часи, коли Партія регіонів… Зараз не про Януковича, а про Партію регіонів, яка пройшла усі вибори, багато з них було в опозиції, а після цього вони стали непотрібні та були викинуті на смітник. </p>
      <p>Там були достойні люди. Були фахівці, які чомусь в один момент стали непотрібні після того, як політична сила прийшла до влади. Це неправильно, це призводить до катастрофічних процесів як внутрішніх, так і зовнішніх. І це призвело до, мабуть, тих результатів, які ми побачили. </p>
      <p>
        <b>– Щоб не зупинятися на цій темі – ви </b>
        <a href="https://www.pravda.com.ua/articles/2019/11/19/7232357/">
          <b>ЄвроМайдан</b>
        </a>
        <b> підтримували?</b>
      </p>
      <p>– Так. Особливо після того, як стали відбуватися речі, яких не повинно бути в європейській державі. </p>
      <p>
        <b>– Коли ви перестали підтримувати Януковича як політика?</b>
      </p>
      <p>– Януковича я перестав підтримувати як політика, коли вийшов з Партії регіонів. Якщо би я підтримував, то я би залишився в тій політичній силі. </p>
      <h3>"Ніхто не приходив і не пропонував мені доплат"</h3>
      <p>
        <b>– Раніше </b>
        <a href="https://www.pravda.com.ua/news/2019/08/19/7223917/">
          <b>ви говорили</b>
        </a>
        <b>, що зарплата в народних депутатів занадто мала. </b>
      </p>
      <p>– Дивіться, не можна казати про зарплату в 40 000 гривень, 35 000 – 40 000 гривень в державі, де середня заробітна плата, там, 10 000 гривень, "замала". Тому я не так казав. </p>
      <p>Вона невелика, враховуючи ті спокуси, які можуть з'являтися в народного депутата. І я думаю, що з часом треба буде змінювати це. </p>
      <p>Але для того, щоб людина фахово й ефективно працювала, треба робити дві речі: давати нормальну мотивацію – а це зарплата в тому числі. А друге – контролювати, щоб у людини не виникало спокуси залізти в бюджет, залізти в якісь корупційні схеми тощо.</p>
      <figure>
        <img src="https://img.pravda.com/images/doc/c/8/c8eee2a-7-razumkov.jpg"/>
        <figcaption>Дмитро Разумков про прихід в Зе!команду: "Мене до Володимира Олександровича привів і познайомив Іван Баканов"</figcaption>
      </figure>
      <p>
        <b>– Скажіть, а як ви вирішуєте цю історію у фракції?</b>
      </p>
      <p>– Що значить вирішувати? Люди отримують зарплату – люди за неї працюють. Не влаштовує зарплата – будь ласка, до побачення. </p>
      <p>
        <b>– У вас немає додаткових доплат?</b>
      </p>
      <p>– Ні, немає.</p>
      <p>
        <b>– Наприклад, виключена з вашої фракції</b>
        <a href="https://www.pravda.com.ua/articles/2019/11/14/7231968/">
          <b> пані Скороход</b>
        </a>
        <b> каже, що </b>
        <a href="https://www.pravda.com.ua/news/2019/11/15/7232059/"><b>депутатам</b> <b>доплачують</b></a>
        <b> по 5 тисяч доларів. </b>
      </p>
      <p>– По-перше, треба зрозуміти, хто це робив. По-друге, я прибічник того, щоб не в ЗМІ про це казати, а звернутися до НАБУ, правоохоронних органів та дати цю інформацію. Це буде корисно і правильно.</p>
      <p>
        <b>– Вам хтось пропонував доплату?</b>
      </p>
      <p>– Ні. На цій посаді мені ніхто нічого не приходив і не пропонував. </p>
      <p>
        <b>– А вашим депутатам?</b>
      </p>
      <p>– Я думаю, якщо б були такі факти, вони б звернулися в правоохоронні органи. Це так потрібно зробити.</p>
      <p>
        <b>– Яка у вас нині зарплата?</b>
      </p>
      <p>– Десь порядка 40 тисяч гривень у залежності від того, скільки робочих днів у місяці. </p>
      <p>
        <b>– Я спеціально переглядав вашу електронну декларацію. У вас і вашої сім'ї 11 квартир, будинок, кілька земельних ділянок. У вас три автомобілі і у вашої дружини – позашляховик. Чи вистачає вам вашої зарплати все це утримувати? </b>
      </p>
      <p>– Так, вистачає. Так само ви, мабуть, подивилися і на заощадження, які є в мене. </p>
      <p>
        <b>– Тобто ви живете на заощадження зараз?</b>
      </p>
      <p>– Я достатньо непогано себе почував у фінансовому плані до цього. Подивіться декларацію. Мені точно вистачає. </p>
      <p>Крім того, у мене ще дружина працює. Подивіться, скільки вона заробила за минулий рік.</p>
      <p>
        <b>– У вашої дружини зарплата за минулий рік складала трохи більше 700 тисяч гривень.</b>
      </p>
      <p>– Так, і я ще працюю тут. Тому я думаю, що і мені, і сім'ї вистачає. </p>
      <p>
        <b>– Чи можливі </b>
        <a href="https://www.pravda.com.ua/articles/2019/11/6/7231108/">
          <b>ротації в Кабміні</b>
        </a>
        <b> після Нового року?</b>
      </p>
      <p>– Станом на сьогодні я таких передумов не бачу. Є програма уряду, яка була схвалена парламентом. Теоретично можливо все, якщо хтось з міністрів не буде виконувати і відповідати тим функціям, які на нього були покладені. Але подивимося, побачимо. </p>
      <p>
        <b>– Чи можливі дострокові вибори до парламенту?</b>
      </p>
      <p>– Я не бачу сьогодні передумов, які могли б це викликати.</p>
      <p>
        <b>– Але минулого тижня </b>
        <a href="https://www.pravda.com.ua/news/2019/11/15/7232036/">
          <b>двох депутатів з фракції виключили</b>
        </a>
        <b>.</b>
      </p>
      <p>– Ну і що?  Я точно не виключав, це виключала фракція, по-перше. А, по-друге, це не є передумовою для проведення дострокових виборів. </p>
      <p>
        <b>– Погоджуюся. Але </b>
        <a href="https://www.epravda.com.ua/publications/2019/10/22/652852/">
          <b>постійні скандали</b>
        </a>
        <b>, нові конфлікти...</b>
      </p>
      <p>– Так, може, наші народні депутати не так навчені політикою, як інші наші колеги. Але нічого. Головне, щоб вони поганому не навчилися. А так усе добре. </p>
      <p>
        <b>– Якщо раптом наступного року будуть дострокові вибори, ви залишитеся в команді Зеленського?</b>
      </p>
      <p>– Давайте спочатку доживемо до наступного року, чи будуть дострокові вибори. Тому що зараз ми з вами гадаємо на кавовій гущі. Це перше. А друге, я не бачу передумов для того, щоб розвалювалася якась команда.</p>
      <p>
        <b>– Станом на сьогодні ви себе вважаєте членом команди Зеленського? </b>
      </p>
      <p>– Так, звісно.</p>
      <p>
        <b>– І останнє запитання. Що важливіше – слава чи влада?</b>
      </p>
      <p>– (<i>Замислюється)</i> Совість.</p>
      <p>
        <i>Роман Кравець</i>
      </p>
      <related>
        <a href="https://www.pravda.com.ua/rus/news/2019/11/20/7232515/"/>
        <a href="https://www.pravda.com.ua/rus/news/2019/11/20/7232507/"/>
        <a href="https://www.pravda.com.ua/rus/news/2019/11/20/7232497/"/>
      </related>
    </article>
  </body>
</html>