<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-pou-tha-xtypisei-simera-to-kyma-kakokairias-dromoi-potamia-sti-xalkidiki/2919385/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T04:58:44+00:00"/>
    <meta property="og:title" content="Καιρός: Που θα χτυπήσει σήμερα το κύμα κακοκαιρίας – Δρόμοι ποτάμια στη Χαλκιδική"/>
    <meta property="og:description" content="Σε πλήρη εξέλιξη η κακοκαιρία που πλήττει τη χώρα. Πλημμύρισαν δρόμοι στη Χαλκιδική, απεγκλωβίστηκαν από την πυροσβεστική δυο οδηγοί. Πτώσεις δέντρων και πλημμυρισμένα σπίτια σε Κέρκυρα, Λευκάδα και Ζάκυνθο. Ποιες περιοχές θα πληγούν τις επόμενες ώρες από βροχές (και λασποβροχές) και καταιγίδες. Ο καιρός σήμερα, η αναλυτική πρόγνωση από την ΕΜΥ."/>
  </head>
  <body>
    <article>
      <h1>Καιρός: Που θα χτυπήσει σήμερα το κύμα κακοκαιρίας – Δρόμοι ποτάμια στη Χαλκιδική</h1>
      <h2>Σε πλήρη εξέλιξη η κακοκαιρία που πλήττει τη χώρα. Πλημμύρισαν δρόμοι στη Χαλκιδική, απεγκλωβίστηκαν από την πυροσβεστική δυο οδηγοί. Πτώσεις δέντρων και πλημμυρισμένα σπίτια σε Κέρκυρα, Λευκάδα και Ζάκυνθο. Ποιες περιοχές θα πληγούν τις επόμενες ώρες από βροχές (και λασποβροχές) και καταιγίδες. Ο καιρός σήμερα, η αναλυτική πρόγνωση από την ΕΜΥ.</h2>
      <address><time datetime="2019-11-20T04:58:44+00:00">20 Nov 2019, 04:58</time> by <a rel="author">Newsit Newsroom</a></address>
      <p>Προβλήματα στη Χαλκιδική και τα νησιά του Ιονίου έφερε η κακοκαιρία που από χθες πλήττει ξανά τη χώρα καθώς ο καιρός έχει αγριέψει ξανά.</p>
      <p>Στη Χαλκιδική, δρόμοι πλημμύρισαν στο δήμο Προποντίδας και η Πυροσβεστική δέχτηκε 20 κλήσεις, από τις οποίες χρειάστηκε να επέμβει στις οκτώ. Σε μια περίπτωση χρειάστηκε, σύμφωνα με τον ΣΚΑΙ, να απεγκλωβίσει δυο γυναίκες που έμειναν με το αυτοκίνητό τους σε πλημμυρισμένο δρόμο.</p>
      <related>
        <a href="https://www.newsit.gr/kairos/kairos-ektakto-deltio-epideinosis-polles-vroxes/2918701/"/>
      </related>
      <p>Μικροπροβλήματα εντοπίστηκαν το βράδυ και στο Ιόνιο, απ’ όπου πέρασε το βαρομετρικό χαμηλό. Η Πυροσβεστική δέχτηκε κλήσεις για πτώσεις δέντρων στην Κέρκυρα και για πλημμυρισμένα σπίτια στη Ζάκυνθο και τη Λευκά. Τα προβλήματα, πάντως, ήταν περιορισμένα από τη δυνατή βροχή και τις σποραδικές καταιγίδες.</p>
      <p>Σήμερα, σύμφωνα με το meteo.gr, αναμένονται τοπικά ισχυρές βροχοπτώσεις και σποραδικές καταιγίδες στο Ιόνιο και στο μεγαλύτερο μέρος της δυτικής και βορειοδυτικής χώρας. Στην υπόλοιπη χώρα αναμένονται νεφώσεις με λίγες βροχές ή καταιγίδες τοπικού χαρακτήρα έως και τις πρωινές ώρες.</p>
      <p>Σταδιακά τα φαινόμενα θα κινηθούν από τη δυτική Ελλάδα προς τα ανατολικότερα και θα επηρεάσουν αρκετές περιοχές της ηπειρωτικής χώρας με την έντασή τους σταδιακά να μειώνεται. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας το φαινόμενο των λασποβροχών.</p>
      <p>
        <i>
          <b>Δείτε στους χάρτες σε ποιές περιοχές θα εκδηλωθούν ισχυρές καταιγίδες τις επόμενες ώρες</b>
        </i>
      </p>
      <figure>
        <img src="https://www.newsit.gr/wp-content/uploads/2019/11/meteo_map_rain.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/meteo_map_rain1.jpg"/>
      </figure>
      <p>Η θερμοκρασία στη Δυτική Μακεδονία θα κυμανθεί από 5 έως 16 βαθμούς, στη Βόρεια Ελλάδα από 8 έως 19, στην Ήπειρο από 10 έως 21 βαθμούς, στην Κεντρική Ελλάδα από 9 έως 22, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 11 έως 23 βαθμούς, στα νησιά του Ιονίου από 16 έως 21 βαθμούς, και στα νησιά του Αιγαίου από 12 έως 23 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές έως νοτιοανατολικές διευθύνσεις με εντάσεις έως 5 και τοπικά 6 μποφόρ, και στο Νότιο Αιγαίο από νότιες έως νοτιοανατολικές διευθύνσεις με ίδιες εντάσεις. Στο Ιόνιο οι άνεμοι θα πνέουν αρχικά από νότιες διευθύνσεις και βαθμιαία από μεταβλητές διευθύνσεις με εντάσεις έως 4 μποφόρ.</p>
      <p>Στην Αττική περιμένουμε νεφώσεις με αυξημένη πιθανότητα τοπικών βροχών ή καταιγίδων κατά περιόδους και ιδιαίτερα κατά τις μεσημεριανές ώρες. Περισσότερα φαινόμενα εκτιμάται ότι θα δεχθούν τα δυτικά τμήματα του νομού. Σχετικά αυξημένες θα είναι οι συγκεντρώσει σκόνης. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Στη Θεσσαλονίκη περιμένουμε νεφώσεις με βροχές και σποραδικές καταιγίδες κυρίως μετά το μεσημέρι, ενώ σχετικά αυξημένες θα είναι οι συγκεντρώσεις σκόνης. Οι άνεμοι θα πνέουν νοτιοανατολικοί με εντάσεις έως 5 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <h3>Ο καιρός σήμερα – Αναλυτική πρόγνωση από την ΕΜΥ</h3>
      <p><b>ΑΘΗΝΑ, ΑΤΤΙΚΗ</b><br/>Καιρός: Νεφώσεις παροδικά αυξημένες με τοπικές βροχές και σποραδικές καταιγίδες.<br/>Άνεμοι: Νότιοι νοτιοανατολικοί 4 με 5 μποφόρ.<br/>Θερμοκρασία: Από 14 έως 20 βαθμούς Κελσίου.</p>
      <p><b>ΘΕΣΣΑΛΟΝΙΚΗ</b><br/>Καιρός: Νεφώσεις με τοπικές βροχές και σποραδικές καταιγίδες πρόσκαιρα ισχυρές, με εξασθένηση από το βράδυ.<br/>Άνεμοι: Νοτιοανατολικοί 4 με 6 μποφόρ με βαθμιαία εξασθένηση από το απόγευμα.<br/>Θερμοκρασία: Από 14 έως 18 βαθμούς Κελσίου.</p>
      <p><b>ΜΑΚΕΔΟΝΙΑ, ΘΡΑΚΗ</b><br/>Καιρός: Νεφώσεις με βροχές. Σποραδικές καταιγίδες θα εκδηλωθούν στη Μακεδονία. Τα φαινόμενα θα είναι κατά τόπους έντονα στη Μακεδονία, από το μεσημέρι όμως στη δυτική Μακεδονία θα εξασθενήσουν.<br/>Άνεμοι: Ανατολικοί νοτιοανατολικοί 4 με 5 και στα θαλάσσια 6 μποφόρ.<br/>Θερμοκρασία: Από 10 έως 18 βαθμούς Κελσίου. Στη δυτική Μακεδονία η μέγιστη 3 με 4 βαθμούς χαμηλότερη.</p>
      <p><b>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ</b><br/>Καιρός: Νεφώσεις με βροχές και καταιγίδες κατά τόπους ισχυρές. Εξασθένηση των φαινομένων από τα βορειοδυτικά μετά το μεσημέρι.<br/>Άνεμοι: Νοτιοανατολικοί 5 με 6 και το πρωί στο Ιόνιο 7 μποφόρ που γρήγορα θα στραφούν σε νότιους νοτιοδυτικούς και θα εξασθενήσουν.<br/>Θερμοκρασία: Από 14 έως 21 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p><b>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ</b><br/>Καιρός: Νεφώσεις με βροχές και σποραδικές καταιγίδες.<br/>Άνεμοι: Νοτιοανατολικοί 4 με 6 μποφόρ.<br/>Θερμοκρασία: Από 12 έως 21 βαθμούς Κελσίου.</p>
      <p><b>ΚΥΚΛΑΔΕΣ, ΚΡΗΤΗ</b><br/>Καιρός: Νεφώσεις παροδικά αυξημένες με πιθανότητα μεμονωμένων καταιγίδων από το μεσημέρι.<br/>Άνεμοι: Νοτιοανατολικοί 4 με 5 μποφόρ.<br/>Θερμοκρασία: Από 15 έως 22 βαθμούς Κελσίου.</p>
      <p><b>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ</b><br/>Καιρός: Αραιές νεφώσεις που βαθμιαία στα βόρεια θα πυκνώσουν και από αργά το απόγευμα θα σημειωθούν τοπικές βροχές.<br/>Άνεμοι: Νοτιοανατολικοί 4 με 6 μποφόρ.<br/>Θερμοκρασία: Από 13 έως 23 βαθμούς Κελσίου. Στα βόρεια η μέγιστη 2 με 3 βαθμούς χαμηλότερη.</p>
      <h3>Ο καιρός αύριο Πέμπτη 21-11-2019</h3>
      <p>Στο βόρειο Ιόνιο, την Ήπειρο, τη δυτική Μακεδονία και μέχρι τις απογευματινές ώρες στα Δωδεκάνησα λίγες νεφώσεις παροδικά αυξημένες. Στις υπόλοιπες περιοχές της χώρας, νεφώσεις με βροχές και καταιγίδες οι οποίες κατά διαστήματα θα είναι ισχυρές στην κεντρική, την ανατολική Μακεδονία, τη Θράκη και πιθανώς στα νησιά του βορειοανατολικού Αιγαίου. Από το απόγευμα και από τα νοτιοδυτικά τα φαινόμενα προβλέπεται να είναι κατά τόπους έντονα στην Πελοπόννησο, τη δυτική Κρήτη και από αργά το βράδυ στις Κυκλάδες και τα νότια τμήματα της Εύβοιας και της ανατολικής Στερεάς.<br/>Οι άνεμοι θα πνέουν, στα δυτικά από δυτικές διευθύνσεις 3 με 5 μποφόρ. Στα ανατολικά από νότιες διευθύνσεις με την ίδια ένταση και στο Αιγαίο τοπικά 6 μποφόρ.<br/>Η θερμοκρασία δεν θα σημειώσει αξιόλογη μεταβολή.</p>
      <p>
        <i>Με πληροφορίες και από </i>
        <a href="https://www.meteo.gr/">
          <i>meteo.gr</i>
        </a>
      </p>
    </article>
  </body>
</html>