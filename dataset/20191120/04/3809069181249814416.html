<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/challenge-cup/article/1416577/megalo-favori-o-olympiakos-mono-me-thayma-o-porfyras"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T04:18:18+00:00"/>
    <meta property="og:title" content="Μεγάλο φαβορί ο Ολυμπιακός μόνο με θαύμα ο Πορφύρας"/>
    <meta property="og:description" content="Την Τετάρτη 20/11 στο «Μελίνα Μερκούρη» στο Ρέντη θα διεξαχθεί η αναμέτρηση του Ολυμπιακού με τον Πορφύρα, στον επαναληπτικό των δύο ομάδων της πρώτης φάσης του Challenge Cup (20/11, 19.00 COSMOTE SPORT 7)."/>
  </head>
  <body>
    <article>
      <h1>Μεγάλο φαβορί ο Ολυμπιακός μόνο με θαύμα ο Πορφύρας</h1>
      <h2>Την Τετάρτη 20/11 στο «Μελίνα Μερκούρη» στο Ρέντη θα διεξαχθεί η αναμέτρηση του Ολυμπιακού με τον Πορφύρα, στον επαναληπτικό των δύο ομάδων της πρώτης φάσης του Challenge Cup (20/11, 19.00 COSMOTE SPORT 7).</h2>
      <address><time datetime="2019-11-20T04:18:18+00:00">20 Nov 2019, 04:18</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι «ερυθρόλευκες» στο πρώτο παιχνίδι που έγινε πάλι στο κλειστό του Ρέντη επικράτησαν με 3-0 σετ και χρειάζονται δύο σετ για να προκριθούν. Ο Πορφύρας για να πάρει το εισιτήριο για την επόμενη φάση θα χρειαστεί νίκη με 3-0 ή 3-1 σετ και να κατακτήσει στη συνέχεια το χρυσό σετ. Ο νικητής του ζευγαριού θα αντιμετωπίσει την Χάποελ Κφαρ Σαμπά από το Ισραήλ.</p>
      <p>Ολυμπιακός και Πορφύρας προέρχονται από νίκες στη Volleyleague γυναικών. Η ομάδα του Μπράνκο Κοβάτσεβιτς νίκησε στην έδρα του Ηλυσιακού με 3-0 σετ, ενώ η ομάδα του Βασίλη Πανδή επικράτησε στο «Π. Σαλπέας» του Μαρκόπουλου με 3-2 σετ.</p>
      <p>Διαιτητές του αγώνα θα είναι ο Κονσταντίν Σελίν από το Αζερμπαϊτζάν και ο Τζιάνι Μπαρτολίνι από την Ιταλία.</p>
      <p>Μπράνκο Κοβάτσεβιτς (Ολυμπιακός ΣΦΠ): «Έχουμε μπροστά μας το δεύτερο ευρωπαϊκό παιχνίδι κόντρα στον Πορφύρα στο οποίο θέλουμε να επιβεβαιώσουμε και πάλι τον τίτλο του φαβορί για να προκριθούμε στην επόμενη φάση. Παιχνίδι με παιχνίδι θέλουμε να ανεβάζουμε το επίπεδο της απόδοσής μας ιδιαίτερα μόλις ξεπεράσουμε ορισμένα προβλήματα τραυματισμών θα φτάσουμε στο σημείο που θέλουμε».</p>
      <p>Βασίλης Πανδής (ΑΟΦ Πορφύρας): «Είναι ένα παιχνίδι με εντελώς διαφορετικό χαρακτήρα από αυτό που δώσαμε με το Μαρκόπουλο το περασμένο Σάββατο. Το παιχνίδι με τον Ολυμπιακό για το Challenge Cup έχει εορταστικό χαρακτήρα και δεν επιβάλλεται να νικήσουμε. Επιβάλλεται όμως να παίξουμε πολύ καλύτερα από το πρώτο παιχνίδι, καθώς η εικόνα που είχαμε δεν μου άρεσε καθόλου».</p>
    </article>
  </body>
</html>