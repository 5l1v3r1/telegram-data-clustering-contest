<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742607"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:30:00+00:00"/>
    <meta property="og:title" content="ฎีกายืนสั่งประหาร'อาเธอร์' ฆ่าหั่นเศรษฐีสเปนชิง 7 แสน"/>
    <meta property="og:description" content="ศาลฎีกาพิพากษายืนประหาร “อาเธอร์” หนุ่มสเปน ฆ่าหั่นศพเศรษฐีสเปน ฉกบัตรกดเงินกว่า 7 แสน ทนาย “อาเธอร์” ระบุรอกระบวนการขออภัยโทษ เล็งใช้ทางแลกเปลี่ยนนักโทษกลับไปรับโทษที่สเปน"/>
  </head>
  <body>
    <article>
      <h1>ฎีกายืนสั่งประหาร'อาเธอร์' ฆ่าหั่นเศรษฐีสเปนชิง 7 แสน</h1>
      <address>
        <time datetime="2019-11-20T04:30:00+00:00">20 Nov 2019, 04:30</time>
      </address>
      <p>
        <b>ศาลฎีกาพิพากษายืนประหาร “อาเธอร์” หนุ่มสเปน ฆ่าหั่นศพเศรษฐีสเปน ฉกบัตรกดเงินกว่า 7 แสน ทนาย “อาเธอร์” ระบุรอกระบวนการขออภัยโทษ เล็งใช้ทางแลกเปลี่ยนนักโทษกลับไปรับโทษที่สเปน</b>
      </p>
      <p>เมื่อวันที่ 20 พ.ย. ที่ห้องพิจารณา 805 ศาลอาญา ถนนรัชดาภิเษก ศาลอ่านคำพิพากษาศาลฎีกา คดีหั่นศพเศรษฐีชาวสเปน คดีหมายเลขดำ อ.1372/2559 ที่พนักงานอัยการคดีอาญาเป็นโจทก์ยื่นฟ้อง นายอาเธอร์ เซการา พรินเซพ หรือ อาร์ตู (Mr.Segarra Princep Artur ) อายุ 40 ปี สัญชาติสเปน เป็นจำเลย ในความผิดฐานฆ่าผู้อื่นโดยไตร่ตรองไว้ก่อน, ลอบฝัง ซ่อนเร้น ย้าย หรือทำลายศพ เพื่อปิดบังการตาย, หน่วยเหนี่ยวกักขังฯ, ลักทรัพย์ และข้อหาอื่น ตามประมวลกฎหมายอาญา มาตรา 289(4) ,199 , 310 <br/><br/>โดยอัยการยื่นฟ้องเมื่อวันที่ 3 พ.ค.59 บรรยายพฤติการณ์สรุปว่า เมื่อวันที่ 30 ม.ค.59 เวลา 08.20 น. ได้พบชิ้นส่วนแขนขวามนุษย์ ลอยมาในแม่น้ำเจ้าพระยาติดบริเวณอู่ต่อเรือเอกชนแห่งหนึ่งใกล้วัดคฤหบดี แขวงบางยี่ขัน เขตบางพลัด กทม. และยังพบชิ้นส่วนมนุษย์อีกหลายชิ้นลอยมาในแม่น้ำเจ้าพระยาในเขตรับผิดชอบ สภ.เมืองนนทบุรี, สภ.ปากเกร็ด และ สภ.เมืองปทุมธานี จ.ปทุมธานี จากการสืบสวนสอบสวนพบว่าชิ้นส่วนมนุษย์เป็นของ นายเดวิด เบอเนต โมราด ชาวสเปน โดยจำเลยพาผู้ตายเข้าไปในห้องพักพีจี คอนโด พระราม 9 อสมท. แขวง – เขตห้วยขวาง กทม. จากนั้นได้ฆ่าผู้ตายก่อนหั่นศพและนำชิ้นส่วนทิ้งลงในแม่น้ำเจ้าพระยาตามจุดต่างๆ ที่พบแล้วหลบหนีไป กระทั่งเจ้าหน้าที่ตำรวจสืบและจับกุมได้ขณะหลบหนีมาอยู่ที่ตลาดการค้าชายแดนบ้านหาดเล็ก ต.หาดเล็ก อ.คลองใหญ่ จ.ตราด ซึ่งจำเลยให้การปฏิเสธตลอดข้อกล่าวหา<br/><br/>ขณะที่ศาลอาญาซึ่งเป็นศาลชั้นต้น มีคำพิพากษาเมื่อวันที่ 21 เม.ย.60 และศาลอุทธรณ์อ่านคำพิพากษา เมื่อวันที่ 13 ก.ค.61 โดยทั้งสองศาลพิพากษายืนให้ประหารชีวิตสถานเดียว และให้ชดใช้เงินคืนแก่ญาติผู้ตาย 734,940 บาท กับให้ริบรถจักรยานยนต์ เครื่องเจียร ใบเลื่อยและตู้แช่แข็งด้วย เนื่องจากเห็นว่าแม้โจทก์ไม่มีประจักษ์พยาน แต่โจทก์มีพยานแวดล้อม เช่น แม่บ้านทำความสะอาด, กล้องทีวีวงจรปิด, เพื่อนหญิงของจำเลย ประกอบกับพยานวัตถุ รวมทั้งคราบเลือด, เหงื่อที่อุปกรณ์เจียรหินไฟฟ้าและตู้แช่ตรงกับดีเอ็นเอ (DNA) ของผู้ตาย รวมทั้งตรงกับ DNA ของจำเลยด้วย พฤติการณ์จึงฟังได้ว่าจำเลยมีเจตนาฆ่าโดยคิดทบทวนวางแผนกับซ่อนเร้นทำลายศพเพื่อปกปิดเหตุแห่งการตาย </p>
      <figure>
        <img src="https://www.dailynews.co.th/admin/upload/20191120/news_hcJqWExmIm112742_533.jpg?v=20191120135?v=5680"/>
      </figure>
      <p>โดยวันนี้ศาลเบิกตัว “นายอาเธอร์” จำเลย มาจากเรือนจำบางขวาง หลังจากศาลชั้นต้นและศาลอุทธรณ์พิพากษายืนประหารชีวิตสถานเดียว เพื่อมาฟังคำพิพากษาศาลฎีกาในวันนี้ ซึ่งปัจจุบันนายอาเธอร์ถูกคุมขังมานานกว่า 3 ปี นับตั้งแต่ถูกจับกุมและฝากขังครั้งแรก เมื่อเดือน ก.พ.59 ซึ่ง “นายอาเธอร์” รูปร่างยังดูแข็งแรงปกติ ไม่ซูบผอม ขณะที่วันนี้ศาลจัดล่ามภาษาสเปนเพื่อแปลกระบวนพิจารณาและคำพิพากษาให้จำเลยฟังด้วย โดยสื่อมวลชนจากประเทศสเปนติดตามมาทำข่าวอย่างใกล้ชิด อย่างไรก็ดี ก่อนฟังคำพิพากษา “นายอาเธอร์” ยังคงมีสีหน้าสดใส พูดจาทักทายกับนักข่าวสเปนด้วยสีหน้ายิ้มแย้ม<br/><br/>ศาลพิเคราะห์แล้ว ประเด็นที่จำเลยฎีกาในปัญหาข้อเท็จจริงว่า คดีไม่มีประจักษ์พยาน และพยานบุคคลหวั่นเกรงอิทธิพลเจ้าหน้าที่ คำเบิกความของพยานโจทก์รับฟังไม่ได้ จำเลยไม่ได้บังคับผู้ตายให้รับสารพิษ มีบุคคลอื่นติดต่อผู้ตายทางโทรศัพท์และไลน์ ผู้ตายฆ่าตัวเอง และจำเลยไม่ได้โอนเงินผู้ตายเข้าบัญชีตนเองนั้น เห็นว่า คดีนี้เจ้าพนักงานตำรวจตรวจพบชิ้นส่วนศพชาวยุโรปถูกหั่นด้วยของมีคม 3 ชิ้นถูกทิ้งที่แม่น้ำเจ้าพระยา หลังจากนั้นตำรวจ สน.บวรมงคล ทำการสอบสวนพบว่าเป็นศพผู้ตาย ซึ่งโจทก์มีพยานบุคคลจำนวน 3 ปาก เป็นช่างซ่อมบำรุงชาย พนักงานทำความสะอาดหญิง และรปภ.ชาย พบเห็นจำเลยกับผู้ตายที่คอนโดมิเนียมและจำเลยขี่รถจักรยานยนต์ออกไปพร้อมถุงขยะสีดำ แล้วกลับมาโดยไม่มีถุงมาด้วย สอดคล้องกับภาพจากกล้องโทรทัศน์วงจรปิดของอาคารคอนโดมิเนียม และพยานบุคคลไม่ได้ถูกอิทธิพลของบุคคลอื่นเพื่อให้การยืนยันว่าจำเลยเป็นผู้กระทำผิด และภาพจากกล้องโทรทัศน์วงจรปิดมีความเชื่อถือได้<br/><br/>ส่วนที่จำเลยอ้างว่าก่อนเสียชีวิต ผู้ตายได้ติดต่อกับบุคคลต่างๆและแชทไลน์คุยกับผู้ชายชื่อ "นายเจม โรเฮน" พร้อมแสดงภาพถ่ายบันทึกการใช้โทรศัพท์ ให้ถือเป็นข้อสันนิษฐานเพื่อเป็นประโยชน์กับจำเลยได้ว่ามีบุคคลอื่นมาเกี่ยวข้องนั้น ศาลเห็นว่าข้อสันนิษฐานดังกล่าวไม่มีประโยชน์ และที่อ้างว่าพบสารพิษมีชื่อทางวิทยาศาสตร์จำนวน 3 ชนิด ในศพผู้ตาย แม้รับฟังว่าพบสารพิษจริง แต่ก็ไม่เป็นประเด็นที่ต้องนำมาพิจารณาประกอบ ที่จำเลยอ้างว่านางปริศนา ไม่ทราบนามสกุล มีความเกี่ยวข้องกับการโอนเงิน จากบัญชีธนาคารซิตี้แบ็งก์ สาขาสิงคโปร์ มาเข้าบัญชีจำเลยและดีเอ็นเอที่พบในคมใบจักรเลื่อยลูกหมูไม่มีดีเอ็นเอผู้ตาย นั้นฟังไม่ขึ้น ข้อเท็จจริงรับฟังได้ว่า จำเลยล่วงรู้รหัสบัตรกดเงินสด(ATM)ของผู้ตายแล้วประสงค์ต่อทรัพย์ จึงใช้กำลังประทุษร้ายเพื่อเอาบัตร จากนั้นก็ไปกดเงินมาเข้าบัญชีของจำเลย ข้อต่อสู้อื่นของจำเลยฟังไม่ขึ้น <br/><br/>พิพากษาว่า จำเลยเป็นผู้กระทำความผิดจริง พิพากษายืนตามศาลชั้นต้นและอุทธรณ์ให้ประหารชีวิต </p>
      <figure>
        <img src="https://www.dailynews.co.th/admin/upload/20191120/news_IXyXwvskjC112744_533.jpg?v=20191120135?v=3434"/>
      </figure>
      <p>ผู้สื่อข่าวรายงานว่า ภายหลังฟังคำพิพากษาได้มีล่ามแปลภาษาสเปนให้ “ นายอาเธอร์” จำเลยฟังแล้วถึงกับตัวแดงขึ้นมาทันที และพูดคุยกับล่ามแสดงความกังขาของคำตัดสิน กระทั่งผู้พิพากษาได้ชี้แจงผ่านล่ามว่า กระบวนการตามกฎหมายไทยหากคดีถึงที่สุดแล้วจำเลยสามารถยื่นขออภัยโทษได้<br/><br/>ภายหลังทนายความของ “นายอาเธอร์” กล่าวว่า จำเลยทำใจได้ตั้งแต่ศาลชั้นต้นตัดสินประหารชีวิตแล้วว่า ข้อต่อสู้คดีนี้ค่อนข้างยาก เพราะโจทก์เองก็มีพยานหลักฐาน และหลังจากนี้ระหว่างที่รับโทษในเรือนจำก็อยากให้ตนดำเนินการยื่นขอพระราชทานอภัยโทษตามระเบียบของเรือนจำ อย่างไรก็ตาม เมื่อคดีเสร็จเด็ดขาดแล้ว จำเลยก็มีสิทธิจะยื่นเรื่องขอแลกเปลี่ยนนักโทษ เพื่อจะกลับไปรับโทษที่ประเทศสเปนต่อไป.</p>
    </article>
  </body>
</html>