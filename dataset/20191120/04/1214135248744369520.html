<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30197"/>
    <meta property="og:site_name" content="ערים"/>
    <meta property="article:published_time" content="2019-11-20T04:26:51+00:00"/>
    <meta property="og:title" content="ברחובות יתקיימו שלל אירועים לציון חודש המאבק הבינלאומי למניעת אלימות נגד נשים"/>
    <meta property="og:description" content="פורום נשים רחובות יוזם את קמפיין &quot;צובעים את רחובות בכתום&quot;, שיימשך 16 ימים החל ב-25.11 כחלק מקמפיין בינלאומי להעלאת המודעות למאבק הבינלאומי למניעת אלימות נגד נשים"/>
  </head>
  <body>
    <article>
      <h1>ברחובות יתקיימו שלל אירועים לציון חודש המאבק הבינלאומי למניעת אלימות נגד נשים</h1>
      <h2>פורום נשים רחובות יוזם את קמפיין "צובעים את רחובות בכתום", שיימשך 16 ימים החל ב-25.11 כחלק מקמפיין בינלאומי להעלאת המודעות למאבק הבינלאומי למניעת אלימות נגד נשים</h2>
      <address><time datetime="2019-11-20T04:26:51+00:00">20 Nov 2019, 04:26</time> by <a rel="author">אלעד חיימוביץ'</a></address>
      <p>פורום נשים רחובות פועל בכל ימות השנה להעצמת נשים בתחומים רבים ומגוונים. במסגרת אירועי חודש המאבק הבינלאומי באלימות נגד נשים, נערך הפורום לקיים מספר אירועים אשר מטרתם לעורר בדרכים שונות את המודעות לנושא. במסגרת זו יתקיים בעיר קמפיין "צובעים את רחובות בכתום" שייערך בהשראת הקמפיין הבינלאומי "ימים כתומים" בין התאריכים 25.11.2019-10.12.2019 באמצעות לבישת סממן כתום כלשהו.</p>
      <p>
        <b>פירוט האירועים שייערכו ברחבי העיר:</b>
      </p>
      <p>עצרת זיכרון ומחאה לציון יום המאבק באלימות כלפי נשים, ביום חמישי 28.11 בין השעות 11:00-13:00 , ברחבת כהניסה לקניון רחובות.</p>
      <p>עדות אישית של אישה שיצאה ממעגל האלימות, ביום שני 25.11 בשעה 20:00 במתנ"ס חוויות שוויץ רחובות החדשה, רחוב קרוננברג 1. הכניסה חופשית אך מותנית בהרשמה מראש באמצעות האתר העירוני <u><a href="http://www.rehovot.muni.il/">www.rehovot.muni.il</a></u>.</p>
      <p>ההצגה "צל על הירח" ביום שלישי 26.11 בשעה 20:00 במתנ"ס חוויות אושיות. יש להזמין כרטיסים מראש בטל': 089377702. מחיר כרטיס: 20 שקלים.</p>
      <p>ההצגה "גט" ביום רביעי 4.12 בשעה 20:00 במתנ"ס קרית משה בשיתוף נעמ"ת. יש להזמין כרטיסים מראש בטל': 089312700.</p>
      <p>ההצגה "מחברת צהובה" ביום רביעי 11.12 בשעה 19:00 בבית יד לבנים, בשיתוף נעמ"ת. הכניסה חופשית ומותנית בהרשמה מראש באמצעות האתר העירוני <u><a href="http://www.rehovot.muni.il/">www.rehovot.muni.il</a></u>.</p>
      <p>חברת המועצה אוה גור, מחזיקת תיק קידום מעמד האישה: "חודש נובמבר הוא חודש המאבק באלימות נגד נשים. נשים רבות, צעירות ומבוגרות, חוות הטרדה, הקטנה, התעללות, הדרה או החפצה. מדובר בתופעה חוצת גבולות, מגזרים ותרבויות וזה המקום שלנו כחברה לשים לב לסימנים. יתרה מכך, החובה שלנו כחברה היא להיעזר באנשי מקצוע, משפחה וחברים, על מנת למנוע את האסון הבא. אני מזמינה אתכם להצטרף לאירועים מעוררי מודעות שייערכו ברחבי העיר".</p>
      <figure>
        <img src="https://www.arimnews.co.il/wp-content/uploads/2019/01/de6d79ace6a63884ce557c6a3041713e.jpg"/>
        <figcaption>אוה גור</figcaption>
      </figure>
      <p>אביבה חלבי, יועצת ראש העיר לקידום מעמד האישה ומנהלת פורום נשים רחובות: ״בפרט לאור האירועים האחרונים בישראל ,שבהם נרצחו נשים על ידי בני זוגן, השנה אנו קוראים לציבור להצטרף לקמפיין עולמי הצובע את העיר בכתום על מנת לעורר את המודעות למניעת אלימות נגד נשים. הפורום, בחסות ראש העיר מלול ובתמיכתו, פועל כל השנה להעלאת המודעות של גברים ונשים כלפי העניין ולחשיבות מתן סיוע והכוונה לנפגעות. לכל אחד ואחת מאיתנו תפקיד חינוכי וערכי לחנך, להתריע ולמנוע אלימות החל במעגל המשפחה, עבור בשיח פתוח על כך ועד לפעילות קהילתית וציבורית״.</p>
      <figure>
        <img src="https://www.arimnews.co.il/wp-content/uploads/2019/07/15a4f9268abcf62254ef8e7b20771aa1.jpg"/>
        <figcaption>אביבה חלבי (צילום: אלירן אביטל)</figcaption>
      </figure>
    </article>
  </body>
</html>