<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%cf%84%ce%b1%ce%bd%ce%b1%cf%83%cf%84%ce%b5%cf%85%cf%84%ce%b9%ce%ba%cf%8c-%cf%83%cf%84%ce%b1-%ce%bd%ce%b7%cf%83%ce%b9%ce%ac-%cf%84%ce%b1-%cf%80%cf%81%cf%8e%cf%84%ce%b1-%ce%ba%ce%bb%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T04:56:07+00:00"/>
    <meta property="og:title" content="Μεταναστευτικό: Στα νησιά τα πρώτα κλειστά κέντρα – Σήμερα οι ανακοινώσεις"/>
    <meta property="og:description" content="Με τις μεταναστευτικές ροές να παραμένουν σε υψηλά επίπεδα και την ελληνική κοινωνία να στρέφεται αργά αλλά σταθερά σε μία κατεύθυνση αντίδρασης στη μαζική εγκατάσταση παράνομων μεταναστών, η κυβέρνηση Μητσοτάκη έχει συνειδητοποιήσει πως από αυτή τη μάχη θα κριθούν πολλά, ακόμα και η πολιτική ηγεμονία της, λίγους μόνο μήνες μετά τη μεγάλη εκλογική νίκη της ΝΔ."/>
  </head>
  <body>
    <article>
      <h1>Μεταναστευτικό: Στα νησιά τα πρώτα κλειστά κέντρα – Σήμερα οι ανακοινώσεις</h1>
      <address>
        <time datetime="2019-11-20T04:56:07+00:00">20 Nov 2019, 04:56</time>
      </address>
      <p>
        <b>Με τις μεταναστευτικές ροές να παραμένουν σε υψηλά επίπεδα και την ελληνική κοινωνία να στρέφεται αργά αλλά σταθερά σε μία κατεύθυνση αντίδρασης στη μαζική εγκατάσταση παράνομων μεταναστών, η κυβέρνηση Μητσοτάκη έχει συνειδητοποιήσει πως από αυτή τη μάχη θα κριθούν πολλά, ακόμα και η πολιτική ηγεμονία της, λίγους μόνο μήνες μετά τη μεγάλη εκλογική νίκη της ΝΔ.</b>
      </p>
      <p>Γι’ αυτό και τις προηγούμενες μέρες ολοκληρώθηκε η επεξεργασία του επιχειρησιακού σχεδίου, με το οποίο το Μέγαρο Μαξίμου ελπίζει πως θα θέσει υπό έλεγχο την κατάσταση και θα σταματήσει την εμφανή πια πολιτική αιμορραγία. Σήμερα, ο κυβερνητικός εκπρόσωπος Στέλιος Πέτσας και ο υφυπουργός Άμυνας και συντονιστής του όλους εγχειρήματος Αλκιβιάδης Στεφανής θα ανακοινώσουν τα μέτρα που περιλαμβάνει αυτό το σχέδιο.</p>
      <p>Σύμφωνα με τα όσα είπε τη Δευτέρα ο πρωθυπουργός στη σύσκεψη που είχε με τους 13 περιφερειάρχες, παρουσία των αρμόδιων κυβερνητικών παραγόντων, το νέο πλαίσιο μεταναστευτικής πολιτικής θα περιλαμβάνει τη δημιουργία τεσσάρων ή πέντε κλειστών προαναχωρησιακών κέντρων, εκ των οποίων τα τρία θα είναι στη Λέσβο, στη Χίο και στη Σάμο. Πρόκειται για τα νησιά που έχουν σηκώσει ανυπολόγιστο βάρος τα τελευταία χρόνια. Η ζωή των κατοίκων τους έχει διασαλευτεί σε βαθμό αφόρητο. Πιθανότατα στη λίστα θα περιλαμβάνεται και η Κως και η Λέρος.</p>
      <p>Ο λόγος που τα προαναχωρησιακά κέντρα θα δημιουργηθούν στα νησιά είναι ότι με αυτόν τον τρόπο η Τουρκία δεν θα έχει πρόσχημα να μην δέχεται επαναπροωθήσεις όσων εισήλθαν στην Ελλάδα και η αίτησή τους για την παροχή ασύλου απορρίφθηκε τελεσίδικα. Κλειστά κέντρα θα δημιουργηθούν και στην ηπειρωτική Ελλάδα, κυρίως σε εγκαταλελειμμένες βιομηχανικές μονάδες.</p>
      <p>Όπως ανακοίνωσε ο υπουργός Προστασίας του Πολίτη Μιχάλης Χρυσοχοΐδης προχθές, για τις άμεσες αναγκες θα προσληφθούν 400 συνοριοφύλακες στον Εβρο, 500 νέοι υπαλλήλοι στις υπηρεσίες ασύλου στα νησιά και στην ηπειρωτική Ελλάδα και 800 άτομα για τη φύλαξη των συνόρων στα νησιά και για τη φύλαξη των κλειστών προαναχωρησιακών κέντρων.</p>
      <p>Το κρίσιμο ερώτημα είναι εάν η Τουρκία θα δεχθεί να πάρει πίσω μετανάστες, των οποίων η αίτηση για παροχή ασύλου απορρίφθηκε στην Ελλάδα. Η μέχρι τώρα στάση της δικαιολογεί επιφυλάξεις. Σύντομα, όμως, θα έχουμε την απάντηση. Είναι κοινό μυστικό, πάντως, πως όταν φεύγει πλεούμενο με πρόσφυγες-μετανάστες από τις τουρκικές ακτές προς το ελληνικά νησιά και και η τουρκική Ακτοφυλακή ενημερώνεται, κατά κανόνα παραμένει άπραγη. Με άλλα λόγια δεν παρεμβαίνει εγκαίρως για να εμποδίσει τον πλου προς τα ελληνικά νησιά.</p>
      <p>Μόνο τυχαία, λοιπόν, δεν ήταν η απόφαση του ΄Έλληνα πρωθυπουργού να ανεβάζει τους τόνους στη συνέντευξη που παραχώρησε στη γερμανική οικονομική εφημερίδα Handelsblatt. Σ’ αυτήν επικρίνει έντονα την Άγκυρα, αλλά και τους Ευρωπαίους εταίρους για τη στάση τους. Όπως τόνισε, η Άγκυρα προσπαθεί να χρησιμοποιήσει τους πρόσφυγες και μετανάστες σαν μοχλό πίεσης προς την Ευρωπαϊκή Ένωση. Ο Κυριάκος Μητσοτάκης κατέστησε σαφές απευθυνόμενος προς την Κομισιόν και τις μεγάλες χώρες-μέλη πως δεν θα ανεχθεί άλλο η Ελλάδα να αντιμετωπίζεται από τους εταίρους σαν ένας βολικός χώρος «στάθμευσης». «Είναι αυτό ευρωπαϊκή αλληλεγγύη;» διερωτήθηκε με νόημα.</p>
    </article>
  </body>
</html>