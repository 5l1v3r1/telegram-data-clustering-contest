<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742617"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:47:00+00:00"/>
    <meta property="og:title" content="'วัฒนา'ลั่นนั่งที่ปรึกษาเป็นอำนาจประธานกมธ.ปราบโกง"/>
    <meta property="og:description" content="'วัฒนา'ลั่นนั่งที่ปรึกษาประธานกมธ.ปราบโกงเป็นอำนาจ 'เสรีพิศุทธ์'โดยตรง  ปัดเอี่ยวคดีที่อยู่ในกระบวนการศาล อ้างก.ม.ยังให้เป็นผู้บริสุทธิ์"/>
  </head>
  <body>
    <article>
      <h1>'วัฒนา'ลั่นนั่งที่ปรึกษาเป็นอำนาจประธานกมธ.ปราบโกง</h1>
      <address>
        <time datetime="2019-11-20T04:47:00+00:00">20 Nov 2019, 04:47</time>
      </address>
      <p>
        <b>"วัฒนา"ลั่นนั่งที่ปรึกษาประธานกมธ.ปราบโกงเป็นอำนาจ "เสรีพิศุทธ์"โดยตรง  ปัดเอี่ยวคดีที่อยู่ในกระบวนการศาล อ้างก.ม.ยังให้เป็นผู้บริสุทธิ์</b>
      </p>
      <p>เมื่อวันที่20 พ.ย. ที่รัฐสภา นายวัฒนา เมืองสุข ที่ปรึกษาประธานคณะกรรมาธิการ (กมธ.) การป้องกันและปราบปรามการทุจริตประพฤติมิชอบ สภาผู้แทนราษฎร  กล่าวถึงกรณีที่พล.ต.อ.เสรีพิศุทธ์ เตมียเวส ประธาน กมธ.ป.ป.ช.แต่งตั้งให้นั่งเป็นที่ปรึกษา ว่า  การแต่งตั้งที่ปรึกษาประธาน กมธ.เป็นอำนาจโดยตรงของประธาน กมธ.ไม่จำเป็นต้องให้ที่ประชุมคณะกรรมาธิการพิจารณาแต่อย่างใด ส่วนกรณีที่มีการระบุว่าตนเองยังมีคดีอาญาในศาลฎีกา แผนกคดีอาญาของผู้ดำรงตำแหน่งทางการเมืองนั้น ตนขออธิบายว่า ในรัฐธรรมนูญมาตรา 129 วรรค4 กมธ.มีอำนาจเรียกบุคคลมาให้ถ้อยคำชี้แจง ยกเว้นผู้พิพากษาและองค์กรอิสระ ดังนั้นตนเองจะเข้ามาเป็นที่ปรึกษาประธาน กมธ. ก็ไม่มีอำนาจให้คุณให้โทษแก่ผู้พิพากษาแต่อย่างใด เนื่องจากรัฐธรรมนูญมาตราดังกล่าวได้คุ้มครองไว้แล้ว อีกทั้งรัฐธรรมนูญยังกำหนดให้ผู้ถูกกล่าวหาในคดีอาญา ถูกสันนิษฐานว่าเป็นผู้บริสุทธิ์ จนกว่าศาลจะมีคำพิพากษาถึงที่สุด ด้วยเหตุนี้จึงเป็นที่ปรึกษาประธาน กมธ.ดังกล่าวได้ <br/><br/>"ผมเข้ามาทำงานในตำแหน่งนี้ไม่มีเงินเดือนไม่มีเบี้ยเลี้ยง ไม่มีค่านำมันรถ เบิกค่าน้ำมันไม่ได้ ผมมาทำงานฟรีๆเพื่อการตรวจสอบให้กับประชาชน ประชาชนไม่ชอบกันเหรอที่มาทำงานให้ฟรีๆ อีกทั้งที่ผ่านมาการทำงานของรัฐบาลไม่มีการตรวจสอบ แต่พอมีกมธ.ชุดนี้จึงทำหน้าที่เข้ามาตรวจสอบ" นายวัฒนา กล่าว.</p>
    </article>
  </body>
</html>