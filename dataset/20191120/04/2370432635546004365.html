<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T04:45:26+00:00"/>
    <meta property="og:title" content="Αντικαπνιστικός νόμος: Έρχονται πρόστιμα… σέρτικα για τους παραβάτες"/>
    <meta property="og:description" content="Σε τέσσερις άξονες, με στόχο σε πέντε χρόνια να έχει μειωθεί το κάπνισμα κατά 30%, κινείται το Εθνικό Σχέδιο Δράσης κατά του Καπνίσματος. Από χθες η χώρα"/>
  </head>
  <body>
    <article>
      <h6 class="kicker">Σχέδιο δράσης σε τέσσερις άξονες</h6>
      <h1>Αντικαπνιστικός νόμος: Έρχονται πρόστιμα… σέρτικα για τους παραβάτες</h1>
      <address><time datetime="2019-11-20T04:45:26+00:00">20 Nov 2019, 04:45</time> by <a rel="author">ΜΑΡΙΑ-ΝΙΚΗ ΓΕΩΡΓΑΝΤΑ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Facebook 0</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Twitter</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">LinkedIn</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Περισσότερα</a>
        </li>
      </ul>
      <p>Σε τέσσερις άξονες, με στόχο σε πέντε χρόνια να έχει μειωθεί το κάπνισμα κατά 30%, κινείται το Εθνικό Σχέδιο Δράσης κατά του Καπνίσματος.</p>
      <p>Από χθες η χώρα πέρασε επισήμως στην… αντικαπνιστική περίοδο, καθώς ξεκίνησε να εφαρμόζεται η νομοθεσία σε όλους τους κλειστούς κοινόχρηστους χώρους και σε υπαίθριους όπου συναθροίζονται παιδιά, με τσουχτερά πρόστιμα για τους παραβάτες. Παράλληλα, ξεκίνησε η καμπάνια ενημέρωσης για τις βλαβερές συνέπειες του καπνίσματος. Ηδη δύο ιδιαίτερα ευρηματικά και πρωτότυπα βίντεο που κυκλοφορούν ενημερώνουν τους πολίτες για το πού απαγορεύεται να καπνίζουν και δίνουν ισχυρό μήνυμα κατά του καπνίσματος και υπέρ της βελτίωσης της υγείας.</p>
      <p>«Ο εχθρός είναι ο καπνός. Οχι οι καπνιστές. Σκοπός δεν είναι ο διχασμός, αλλά μια συμμαχία για την υγεία», τόνισε ο <b>Κυριάκος Μητσοτάκης</b> στη χθεσινή ειδική εκδήλωση για την παρουσίαση του εθνικού σχεδίου και την έναρξη της αντικαπνιστικής καμπάνιας.</p>
      <p>Ο πρωθυπουργός εξέφρασε την απογοήτευσή του για το γεγονός ότι από το 2009 η διακοπή του καπνίσματος μένει… κενό γράμμα. «Εντεκα νομοθετήματα τα τελευταία δέκα χρόνια με μηδενικό αποτέλεσμα: Αυτός είναι ο θλιβερός απολογισμός της χώρας μας σε ό,τι αφορά τον αντικαπνιστικό νόμο», είπε ο κ. Μητσοτάκης και κάλεσε τους πολίτες, ιδιαίτερες ομάδες, όπως για παράδειγμα οι γιατροί, τους κοινωνικούς φορείς, τους επιχειρηματίες χώρων υγειονομικού ενδιαφέροντος, να δουν την εφαρμογή του νόμου στην πραγματική της διάσταση, η οποία «δεν είναι απειλητική, δεν είναι τιμωρητική, δεν είναι περιοριστική. Είναι ένας νέος τρόπος ζωής, είναι θέμα υγείας».</p>
      <p>Οπως χαρακτηριστικά ανέφερε, το κάπνισμα «πρέπει να τεθεί εκτός μόδας». «Οπως μάθαμε σιγά-σιγά να φοράμε στους δρόμους τη ζώνη και το κράνος, έτσι θα μάθουμε και να καπνίζουμε έξω από τα μπαρ και τα εστιατόρια. Και, όπως μπήκε σταδιακά στην καθημερινότητά μας η σωστή διατροφή και η άσκηση, έτσι θα βγει από αυτήν το τσιγάρο», επισήμανε ο πρωθυπουργός.</p>
      <p>Μοιράστηκε μάλιστα με τους παρευρισκόμενους στην εκδήλωση μια προσωπική ιστορία όταν ήταν 11 ετών και ο παππούς του νοσηλευόταν στο νοσοκομείο με καρκίνο του πνεύμονα. «Λίγο πριν φύγει από τη ζωή με φώναξε και μου είπε μια απλή κουβέντα: Εμείς δεν ξέραμε, εσείς όμως γνωρίζετε πια, ποιες είναι οι βλαπτικές συνέπειες του τσιγάρου. Απέναντι, λοιπόν, σε αυτή τη γνώση η πολιτεία δεν μπορεί να σταθεί άλλο αδρανής».</p>
      <figure>
        <img src="https://www.eleftherostypos.gr/wp-content/uploads/2019/11/%CE%A314_15_%CE%9A%CE%91%CE%A0%CE%9D%CE%99%CE%A3%CE%9C%CE%91_2011.jpeg"/>
      </figure>
      <ul>
        <li/>
        <li/>
        <li/>
      </ul>
      <p>Ο υπουργός Υγείας, <b>Βασίλης Κικίλιας</b>, παρουσίασε το Σχέδιο Δράσης κατά του Καπνίσματος, το οποίο αναπτύσσεται σε τέσσερις άξονες:</p>
      <ol>
        <li>Προαγωγή Υγείας και Πρόληψη για να αποτραπεί η έναρξη του καπνίσματος ειδικά σε νέους από 15 ετών και άνω: Πρόκειται για ολοκληρωμένες παρεμβάσεις με στόχο τη διαμόρφωση και καθιέρωση αντικαπνιστικής κουλτούρας. Μεταξύ των μέτρων πρόληψης θα είναι ενημερωτικές εκστρατείες για τους γονείς και τις εγκύους, επιμόρφωση των εκπαιδευτικών όλων των βαθμίδων, δημιουργία εκπαιδευτικού υλικού για τους κινδύνους του καπνίσματος και ένταξή του στα εκπαιδευτικά προγράμματα του δημοτικού και του γυμνασίου, ανάδειξη της φυσικής δραστηριότητας και κατ’ επέκταση του αθλητισμού ως σύγχρονου τρόπου ζωής.</li>
      </ol>
      <ol>
        <li data-num="2">Προστασία των μη καπνιστών από το παθητικό κάπνισμα, με στόχο τον περιορισμό των επιπτώσεων στον γενικό πληθυσμό και ιδιαίτερα στα παιδιά, καθώς και καθιέρωση κουλτούρας σεβασμού προς τους μη καπνιστές. Οι δράσεις του δεύτερου άξονα αφορούν κυρίως τη βελτίωση του ισχύοντος νομοθετικού πλαισίου, την πλήρη εφαρμογή του αντικαπνιστικού νόμου, σύστημα υποστήριξης δικαιωμάτων μη καπνιστών και δημιουργία μητρώου εθελοντικών οργανώσεων.</li>
      </ol>
      <ol>
        <li data-num="3">Υποστήριξη στη διακοπή του καπνίσματος: Θα περιλαμβάνει δράσεις που θα υποστηρίζουν τους καπνιστές που θα επιθυμούν να διακόψουν το κάπνισμα. Ανάμεσα σε αυτές είναι η δημιουργία Χάρτη Ιατρείων Διακοπής Καπνίσματος, η πιστοποίηση αυτών, καθώς και η δημιουργία πλατφόρμας και γραμμής επικοινωνίας για την υποστήριξη της διακοπής του καπνίσματος.</li>
      </ol>
      <ol>
        <li data-num="4">Ελεγχος και ρύθμιση θεμάτων που αφορούν νέα προϊόντα καπνού. Οι δράσεις του τέταρτου άξονα έχουν να κάνουν την ανάπτυξη ενός νέου ρυθμιστικού και κανονιστικού πλαισίου ελέγχου και παρακολούθησης των προϊόντων καπνού. Σύμφωνα με το υπουργείο Υγείας, οι διατάξεις του ν. 4633/2019, που ψηφίστηκε από το Κοινοβούλιο στις 16/10/2019, απαλείφουν τις εξαιρέσεις και τα «παραθυράκια», απλοποιούν τους κανόνες και διευκολύνουν τον αποτελεσματικό έλεγχο των παραβάσεων.</li>
      </ol>
      <p>
        <b>Ο τετραψήφιος 1142</b>
      </p>
      <p>Στο πλαίσιο της αντικαπνιστικής προσπάθειας, έχει τεθεί σε λειτουργία το 1142, ο τετραψήφιος στον οποίο οι πολίτες μπορούν να καλούν για να καταγγείλουν επώνυμα παραβάσεις του νόμου, αλλά και να ενημερωθούν σχετικά με τη διακοπή του καπνίσματος.</p>
      <p>Σύμφωνα με το υπουργείο Υγείας, το 1142 ακολουθεί τη φιλοσοφία του Εθνικού Σχεδίου Δράσης κατά του Καπνίσματος, με έμφαση στην πρόληψη, στη διακοπή του καπνίσματος και στην εξάλειψη του παθητικού καπνίσματος.</p>
      <p>Επιλέγοντας ο πολίτης να ζητήσει βοήθεια για τη διακοπή του καπνίσματος, τα στοιχεία του καταγράφονται και εντός 48 ωρών επαγγελματίας υγείας αναλαμβάνει να ενημερώσει και να καθοδηγήσει τον ενδιαφερόμενο σε κάποιο ιατρείο διακοπής καπνίσματος, όπου ειδικοί θα αναλάβουν την καθοδήγηση και την υποστήριξη της προσπάθειάς του.</p>
      <p>Ταυτόχρονα, στο 1142 μπορεί κάθε πολίτης, δίνοντας το ονοματεπώνυμό του, το τηλέφωνό του και, εφόσον διαθέτει, το e-mail του, να αναφέρει παραβάσεις που ο ίδιος διαπιστώνει οι οποίες αφορούν την εφαρμογή του αντικαπνιστικού νόμου. Οι επώνυμες αναφορές ομαδοποιούνται και προωθούνται απευθείας στις Αρχές Ελέγχου ανά κατηγορία (Ελληνική Αστυνομία, Δημοτική Αστυνομία, Υγειονομικές Διευθύνσεις Περιφερειών ή Λιμενικό Σώμα) και κατόπιν διενεργούνται έκτακτοι ή τακτικοί στοχευμένοι έλεγχοι, με βάση τις καταγγελίες που έχουν καταγραφεί στο σύστημα.</p>
      <p>
        <b>Από την έντυπη έκδοση του Ελεύθερου Τύπου </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Facebook 0</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Twitter</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">LinkedIn</a>
        </li>
        <li>
          <a href="https://www.eleftherostypos.gr/ellada/489823-antikapnistikos-nomos-erxontai-prostima-sertika-gia-tous-parabates/#">Περισσότερα</a>
        </li>
      </ul>
    </article>
  </body>
</html>