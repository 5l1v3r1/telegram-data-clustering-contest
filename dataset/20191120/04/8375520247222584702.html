<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-ukrajini-pochav-diyati-zakon-pro-avtokrisla-vse-shcho-potribno-znati-641069.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T04:13:02+00:00"/>
    <meta property="og:title" content="В Україні почав діяти закон про автокрісла: все, що потрібно знати"/>
    <meta property="og:description" content="Відсьогодні почнуть штрафувати водіїв за перевезення дітей без автокрісла"/>
  </head>
  <body>
    <article>
      <h1>В Україні почав діяти закон про автокрісла: все, що потрібно знати</h1>
      <address>
        <time datetime="2019-11-20T04:13:02+00:00">20 Nov 2019, 04:13</time>
      </address>
      <h4>Відсьогодні почнуть штрафувати водіїв за перевезення дітей без автокрісла</h4>
      <p>Верховна Рада України ухвалила законопроєкт про встановлення відповідальності за перевезення дітей без спеціальних крісел. Президент України Володимир Зеленський закон підписав і з 20 листопада за порушення правил водіїв, які перевозять дітей без автокрісел – каратимуть штрафами.</p>
      <p>Закон доповнює статтю 121 Кодексу України про адміністративні правопорушення частинами десятою та одинадцятою, у яких встановлюється адміністративна відповідальність за порушення правил перевезення дітей та за вчинення такого правопорушення повторно протягом року відповідно.</p>
      <p>
        <b> В автокріслах потрібно перевозити дітей віком до 12 років та зі зростом меншим, ніж 145 сантиметрів.</b>
      </p>
      <p>Водночас <b>заборонено:</b></p>
      <ul>
        <li>перевозити дітей не в спеціальних дитячих кріслах;</li>
        <li>перевозити дітей до 16-річного віку в кузові будь-якого вантажного автомобіля і здійснювати перевезення організованих груп дітей в темний час доби.</li>
      </ul>
      <p>Так, закон визначає, що <b>порушення правил перевезення дітей тягне за собою накладення штрафу на водія в розмірі 13 неоподатковуваних мінімумів доходів громадян (510 грн)</b>. При цьому повторне протягом року вчинення порушення передбачає штраф у розмірі 50 неоподатковуваних мінімумів доходів громадян (850 грн).</p>
      <p><b>Штрафувати за те, що дитину перевозять в таксі без автокрісла будуть водія</b>, а не батьків чи компанію перевізника. Тобто фінансова відповідальність ляже лише на водія таксі, який взявся перевозити дітей порушуючи при цьому ПДР.</p>
      <p>Перевозити дітей, зріст яких менше як 145 см або тих, що не досягли 12-річного віку, – у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби... заборонялося й раніше, але штрафи не були передбачені.</p>
      <p>Водночас на органи Національної поліції покладено обов’язок розглядати справи про адміністративні правопорушення, передбачені у частинах десятій та одинадцятій статті 121 КУпАП (зміни до частини першої статті 222).</p>
      <p>Нагадаємо, Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» (№1150)<a href="https://glavcom.ua/news/rada-vvela-shtraf-do-850-grn-za-porushennya-norm-perevezennya-ditey-636131.html"> Верховна Рада ухвалила 29 жовтня</a>.</p>
      <p>Президент підписав його 15 листопада.</p>
      <related>
        <a href="https://glavcom.ua/news/rada-vvela-shtraf-do-850-grn-za-porushennya-norm-perevezennya-ditey-636131.html"/>
        <a href="https://glavcom.ua/economics/finances/zakonoproekt-pro-promisloviy-bezviz-priynyali-v-pershomu-chitanni-589256.html"/>
        <a href="https://glavcom.ua/country/society/teper-za-nezakonne-nosinnya-viyskovoji-formi-budut-shtrafuvati-599815.html"/>
      </related>
    </article>
  </body>
</html>