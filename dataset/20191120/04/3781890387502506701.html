<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742613"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:50:00+00:00"/>
    <meta property="og:title" content="โจรใต้เหี้ยม!วางระเบิดด่านตรวจ ตร.เจ็บ3-เอี่ยวป่วนกรุง"/>
    <meta property="og:description" content="โจรใต้วางระเบิดตำรวจรือเสาะเจ็บ 3 ขณะตั้งด่านตรวจทางผ่านเข้า-ออก เขตเทศบาลรือเสาะ จ.นราธิวาส ตามแนวทางสืบสวนพบมีส่วนเกี่ยวข้องกับเหตุวางระเบิดในกรุงเทพฯ หลายจุด เมื่อเดือนส.ค.62 "/>
  </head>
  <body>
    <article>
      <h1>โจรใต้เหี้ยม!วางระเบิดด่านตรวจ ตร.เจ็บ3-เอี่ยวป่วนกรุง</h1>
      <address>
        <time datetime="2019-11-20T04:50:00+00:00">20 Nov 2019, 04:50</time>
      </address>
      <p>
        <b>โจรใต้วางระเบิดตำรวจรือเสาะเจ็บ 3 ขณะตั้งด่านตรวจทางผ่านเข้า-ออก เขตเทศบาลรือเสาะ จ.นราธิวาส ตามแนวทางสืบสวนพบมีส่วนเกี่ยวข้องกับเหตุวางระเบิดในกรุงเทพฯ หลายจุด เมื่อเดือนส.ค.62 </b>
      </p>
      <p>เมื่อวันที่ 20 พ.ย. พ.ต.อ.จรัส เส็นสัน ผกก.สภ.รือเสาะ จ.นราธิวาส พ.ต.อ.ฐิติกร กัณฐตุริต นักวิทยาศาสตร์ สบ.4 กองพิสูจน์หลักฐาน จ.นราธิวาส ร.ต.อ.พลวัฒน์ เทพษร รักษาการ หน.หน่วยเก็บกู้และทำลายวัตถุระเบิด หน่วยปฏิบัติการณ์พิเศษ กองกำกับการตำรวจภูธร จ.นราธิวาส ร่วมเดินทางไปตรวจสอบที่บริเวณริมถนนหน้ามัสยิดบ้านบือแนยาโมง หมู่ 2 ต.รือเสาะออก ซึ่งเป็นจุดเกิดเหตุคนร้ายลอบวางระเบิดทำให้ ด.ต.ณรงค์ชัย กิมาคม ส.ต.อ.จักร์ชัย จันทร์ลอย และส.ต.ต.พรเทพ ไชยมุสิก 3 ผู้บังคับหมู่งานจราจร สภ.รือเสาะ ได้รับบาดเจ็บ ขณะร่วมกันตั้งจุดตรวจ จุดสกัดในการตรวจสอบบุคคลและยานพาหนะที่ผ่านเข้าออกเขตเทศบาลรือเสาะ เหตุเกิดเมื่อเวลา 17.30 น.ของวันที่ 19 พ.ย.ที่ผ่านมา เพื่อเก็บรวบรวมพยานหลักฐานในที่เกิดเหตุอย่างละเอียดอีกครั้ง<br/><br/>โดยพบว่าระเบิดแสวงเครื่องที่คนร้ายลอบนำมาวางดักสังหารเจ้าหน้าที่นั้น คนร้ายได้ประกอบใส่ไว้ในถังแก๊สปิกนิก หนัก 25 กก. จุดชนวนด้วยวิทยุสื่อสาร ซึ่งคนร้ายได้แอบนำมาซุกไว้แบบเร่งด่วน เนื่องจากเจ้าหน้าที่ตำรวจจะตั้งจุดตรวจจุดสกัดอยู่เป็นประจำ เจ้าหน้าที่จึงได้เก็บรวบรวมหลักฐาน เพื่อนำไปตรวจสอบทางกระบวนการวิทยาศาสตร์</p>
      <figure>
        <img src="https://www.dailynews.co.th/admin/upload/20191120/news_nGVHOYnGHZ114938_533.jpg?v=20191120184?v=4803"/>
      </figure>
      <p>ด้าน พ.อ.วัชรกร อ้นเงิน รองโฆษก กอ.รมน.ภาค 4 เปิดเผยว่า จากการติดตามข่าวสารความเคลื่อนไหวในห้วงที่ผ่านมา คาดว่าคนร้ายที่ก่อเหตุในครั้งนี้เป็นกลุ่มของนายซุลกิฟลี มะสาแมง ซึ่งรับผิดชอบเคลื่อนไหวก่อเหตุร้ายในพื้นที่ อ.รือเสาะ และมีส่วนเกี่ยวข้องกับเหตุลอบวางระเบิดภายในบริเวณสวนสาธารณะกาญจนาภิเษก อ.รือเสาะ เมื่อปี พ.ศ. 2561 และยังมีส่วนเกี่ยวข้องกับเหตุลอบวางระเบิดที่กรุงเทพฯ หลายจุด เมื่อเดือนส.ค.62 <br/><br/>ส่วนอาการล่าสุดของเจ้าหน้าที่ตำรวจจราจร สภ.รือเสาะ นั้น ด.ต.ณรงค์ชัย กิมาคม ซึ่งถูกสะเก็ดระเบิดที่บริเวณศีรษะ แขนขวา แขนซ้ายและหน้าอก แพทย์ได้ทำการผ่าตัดและเย็บบาดแผลเป็นที่เรียบร้อยแล้ว แต่แพทย์โรงพยาบาลสงขลานครินทร์ ยังต้องเฝ้าดูอาการอย่างใกล้ชิด ส่วนส.ต.อ.จักร์ชัย จันทร์ลอย และส.ต.ต.พรเทพ ไชยมุสิก ขณะนี้แพทย์ได้ส่งตัวไปรักษาต่อและนอนฟักฟื้นที่โรงพยาบาลยะลาสิริรัตนรักษ์</p>
    </article>
  </body>
</html>