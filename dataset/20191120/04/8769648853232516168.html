<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/valencia-joves-25n-objectiu-eliminar-estereotips-masclistes"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T04:33:00+00:00"/>
    <meta property="og:title" content="València s'adreça als joves el 25N per a eliminar els estereotips masclistes"/>
    <meta property="og:description" content="La regidora Lucía Beamud ha presentat la campanya que el consistori ha preparat en commemoració al Dia Internacional contra la Violència Masclista"/>
  </head>
  <body>
    <article>
      <h1>València s'adreça als joves el 25N per a eliminar els estereotips masclistes</h1>
      <h2>L'Ajuntament presenta les activitats de l'Igualment Fest amb una campanya centrada a aconseguir el rebuig social de la violència cap a les dones </h2>
      <address><time datetime="2019-11-20T04:33:00+00:00">20 Nov 2019, 04:33</time> by <a rel="author">M.H.</a></address>
      <p>VALÈNCIA. Un any més, València se suma a les activitats organitzades en el marc del Dia contra la Violència Masclista. Una jornada dedicada a la consciència per a combatre les conductes masclistes i les violències contra les dones. En aquesta ocasió, l'Ajuntament de València vol adreçar-se a les persones més joves per a qüestionar i eliminar de soca-rel els prejudicis masclistes. No només això: també aconseguir, per fi, el rebuig social a <a href="https://www.diarilaveu.com/corts-declararan-emergencia-feminista-reivindicada-collectius-dones-davant-repunt-assassinades">la violència contra les dones</a>. <br/><br/>Aquest dimecres, la regidora d'Igualtat, Lucía Beamud, ha presentat la campanya que el consistori ha preparat en commemoració d'aquesta data. Enguany els llavis són els protagonistes de la imatge corporativa de l'Ajuntament per al 25N: llavis de totes mides, formes i posicions, diversos i plurals, com la societat en el seu conjunt, explica la regidora. En el cas del 25N, els llavis són rojos i estan clevillats, en una referència a les agressions masclistes. Aquests es complementen amb altres llavis morats i somrients que simbolitzen l'Igualment Fest, el festival "en positiu" que prepara el consistori per al diumenge 24 de novembre. <br/><br/>La plaça de l'Ajuntament serà aquest dia l'escenari d'un festival en el qual confluirà la música amb diferents entitats i agents culturals i socials, que s'encarregaran de traslladar a la societat valenciana el missatge de la igualtat entre dones i homes. L'Igualment Fest pretén ser una festa "inclusiva, alegre i positiva", segons ha explicat Beamud, per a reivindicar la igualtat i rebutjar els estereotips. <br/><br/>Aquesta gran festa estarà presentada per la periodista Amàlia Garrigós i es desenvoluparà des de les 11 fins a les 14 hores. Comptarà, a més, amb les actuacions de Lesbianbanda, Skakin Sisters, Sandra Bernardo o La Otra, entre altres artistes. Durant tota la jornada se celebrarà una fira de les entitats, on totes les plataformes prestaran informació i assessorament a les persones que ho desitgen. <br/><br/>La regidora també ha destacat altres actes com la lectura del ban de l'alcalde de rebuig de la violència contra les dones, el 28 de novembre a les 12.30 hores, amb participació de la corporació municipal i càrrecs públics d'altres administracions. En aquest acte també es reconeixerà el treball de Manuela Alcaraz Quevedo, Rosa González Candela, Ángela Escribano Martínez i Cándida Barroso Chulia, compromeses amb la igualtat a València. <br/><br/>L'Ajuntament, a més, entén que no aquesta no és una lluita només d'una jornada; per aquesta raó, ha reactivitat la campanya Fora de lloc a partir del 2 de desembre. Aquesta iniciativa del consistori promou la denúncia als comportaments masclistes i consisteix en la distribució de fullets informatius i la promoció en el mobiliari urbà durant cinc setmanes, tot coincidint amb les festes de Nadal. <br/><br/>Les activitats que prepara el consistori tindran la seua cloenda amb la IV Marxa Contra la Violència de Gènere del 8 de desembre, "una carrera no esportiva perquè tots diguen 'no al maltractament' a través de l'esport", ha conclòs Beamud.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/abonament-mascotes-emt-valencia-25-novembre"/>
      </related>
    </article>
  </body>
</html>