<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918611/%DA%AF%D9%88%D8%AF%D8%B1%D8%B2%DB%8C-%D8%A7%D8%B8%D9%87%D8%A7%D8%B1%D8%A7%D8%AA-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D9%85%D8%B5%D8%AF%D8%A7%D9%82-%D8%AF%D8%AE%D8%A7%D9%84%D8%AA-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%DA%A9%D8%B4%D9%88%D8%B1%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:03:17+00:00"/>
    <meta property="og:title" content="گودرزی: اظهارات وزیر خارجه آمریکا مصداق دخالت در امور داخلی کشورمان است"/>
    <meta property="og:description" content="یک عضو کمیسیون امنیت ملی و سیاست خارجی مجلس اظهارات اخیر وزیر خارجه آمریکا و برخی مقامات اروپایی درباره اعتراضات به اصلاح قیمت بنزین را مداخله جویانه خواند و تاکید کرد که این اظهارات مصداق بارز دخالت در امور داخلی کشورمان است."/>
  </head>
  <body>
    <article>
      <h1>گودرزی: اظهارات وزیر خارجه آمریکا مصداق دخالت در امور داخلی کشورمان است</h1>
      <address><time datetime="2019-11-20T04:03:17+00:00">20 Nov 2019, 04:03</time> by <a rel="author">منیرسادات سیدرضا</a></address>
      <p>یک عضو کمیسیون امنیت ملی و سیاست خارجی مجلس اظهارات اخیر وزیر خارجه آمریکا و برخی مقامات اروپایی درباره اعتراضات به اصلاح قیمت بنزین را مداخله جویانه خواند و تاکید کرد که این اظهارات مصداق بارز دخالت در امور داخلی کشورمان است.</p>
      <p>مسعود گودرزی در گفت‌وگو با ایسنا، با اشاره به اظهارات اخیر پمپئو وزیر خارجه آمریکا و برخی مقامات اروپایی درباره اعتراضات اخیر به سهمیه بندی و افزایش قیمت بنزین، گفت: صحبت‌های پمپئو مصداق بارز طرح مباحث مداخله جویانه در امور داخلی کشورمان است. پمپئو در حالی صحبت از حمایت از مردم ایران می‌کند که مردم مظلوم ما اهل اغتشاش و تخریب نیستند. آنهایی به بهانه گرانی بنزین دست به تخریب و اغتشاش زده‌اند که همان عوامل خارجی‌ها هستند که پیاپی در مواجهه با ایران دچار شکست شدند. این افراد از این شرایط و فرصت‌ها موج سواری کرده و به اسم مردم ایران دست به آشوب و تخریب می‌زنند.</p>
      <p>وی تاکید کرد: بهره برداری مقامات آمریکایی از این تخریب‌ها و آشوب و به دنبال آن طرح مباحثی در مورد مسائل داخلی کشورمان نشان می‌دهد که آنها می‌خواهند از این وضعیت سهم و منفعتی کسب کنند. در همین راستا هم برخی مقامات اروپایی اظهاراتی داشتند که این هم حکایت از برنامه مشترک اروپایی‌ها و آمریکایی‌ها برای دخالت در امور کشورمان را دارد.</p>
      <p>انتهای پیام</p>
    </article>
  </body>
</html>