<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742420"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:00:00+00:00"/>
    <meta property="og:title" content="ร้าวฉานที่ดินวัดกับชุมชน ปัญหาเรื้อรังต้องหาทางออก"/>
    <meta property="og:description" content="สัปดาห์นี้พาไปดูความร้าวฉานระหว่างคนในชุมชนอาศัยที่ดินวัด ปัญหาเรื้อรังต้องค่อยๆ แก้ไข ใช้คนกลางไกล่เกลี่ย หากฟ้องร้องมีแต่พังกับพัง"/>
  </head>
  <body>
    <article>
      <h1>ร้าวฉานที่ดินวัดกับชุมชน ปัญหาเรื้อรังต้องหาทางออก</h1>
      <address>
        <time datetime="2019-11-20T04:00:00+00:00">20 Nov 2019, 04:00</time>
      </address>
      <p>
        <b>สัปดาห์นี้พาไปดูความร้าวฉานระหว่างคนในชุมชนอาศัยที่ดินวัด ปัญหาเรื้อรังต้องค่อยๆ แก้ไข ใช้คนกลางไกล่เกลี่ย หากฟ้องร้องมีแต่พังกับพัง</b>
      </p>
      <p>ปัญหาความร้าวฉานระหว่างคนในชุมชนอาศัยที่ดินวัดบางแห่งเป็นเรื่องที่เรื้อรังมานาน มีทั้งใน ตจว. และ กรุงเทพฯ<br/><br/><b>- บางวัดอาศัยการเจรจาแล้วไม่ต่อสัญญาเช่า ชาวบ้านทะยอยออกไปเอง<br/>- บางวัดอาศัยการเจรจาแล้วให้ชาวบ้านย้ายออกโดย วัดจัดหาสถานที่แห่งใหม่ให้<br/>- บางวัดเจรจาไม่ได้ เพราะชาวบ้านไม่ออกสถานเดียว หลายวัดต้องบังคับด้วยกฎหมาย<br/>- บางวัดบังคับใช้กฎหมายแล้ว ศาลตัดสินวัดชนะแล้ว แต่ชาวบ้านไม่ยอมออกสถานเดียว<br/>- บางวัดบานปลาย มีการรื้อถอน มีเหตุการณ์ไฟใหม้ หรือร้ายกว่านั้น มีการทำร้ายกันเกิดขึ้น</b><br/><br/>ปัญหาชาวบ้านอาศัยที่ดินธรณีสงฆ์แล้วไม่ยอมออก เป็นปัญหาใหญ่ในเมืองกรุงมานานหลายสิบปีแล้ว <b>บางวัดเจ้าอาวาสมีอำนาจบารมีช่วย</b> ไม่ต้องพูดมาก อย่างเช่น วัดยานนาวา</p>
      <figure>
        <img src="https://www.dailynews.co.th/admin/upload/20191119/news_AQtmITYcCg124655_533.jpg?v=20191122081?v=2231"/>
      </figure>
      <p>บางวัดแม้จะเป็นวัดใหญ่เป็นแหล่งท่องเที่ยว ไม่มีที่จอดรถสำหรับนักท่องเที่ยว วัดมีโครงการพัฒนาก็ทำอะไรไม่ได้ อย่างเช่น <b>วัดอรุณราชวราราม </b>มีโครงการพัฒนาด้านหลังวัดติดเมรุน่าจะเกือบ 20 ปีมาแล้ว แต่ทำอะไรชาวบ้านไม่ได้ หรือทำได้ แต่ไม่อยากจะมีเรื่อง โครงการพัฒนาก็เลบพับเอาไว้<br/><br/><b>วัดสังข์กระจาย</b> ด้านหน้าวัดเดิมมีชุมชนแออัดอาศัยอยู่หลายสิบหลัง วัดมีโครงการพัฒนาปรับภูมิทัศน์ ฟ้องร้องกันหลายปี ตอนหลังทราบว่าไฟไหม้ ชาวบ้านบางส่วนจึงต้องย้ายออกไป<br/><br/>และอีกหลายวัด เป็นปัญหาเรื้อรัง หาทางออกไม่ได้ เพราะวัดเองก็ไม่อยากมีปัญหากับชาวบ้าน<br/><br/>บางชุมชนลูกหลานมีงานทำ มีฐานะดีแล้ว ย้ายออกไปแล้ว แต่บ้านที่อาศัยธรณีสงฆ์ก็ยังอยู่โดย “ปล่อยเช่า” สร้างรายได้ให้ตัวเองเดือนละหลายพันบาทอีกทางหนึ่ง</p>
      <figure>
        <img src="https://www.dailynews.co.th/admin/upload/20191119/news_cZqFYUojxC124655_533.jpg?v=20191122081?v=8081"/>
      </figure>
      <p>ปัญหาที่ดินวัดหรือที่ธรณีสงฆ์ในกรุงเทพจึงเป็นปัญหาเรื้อรัง <b>“เป็นหลุมมืด” </b>สำหรับวัดกับชุมชน ยังหาทางออกกันไม่ได้ เพราะหาก <b>“เจรจาไม่ได้” </b>แล้วให้ <b>“กฎหมาย” </b>เข้ามาจัดการ<b> “พังกันไปข้าง” </b>หนึ่งแน่นอน<br/><br/>และปัญหาความขัดแย้ง <b>“วัดกับชุมชน” </b>อันเนื่องมาจากที่ดินวัดนี้ มิใช่เกิดขึ้นเฉพาะในกรุงเทพมหานครเท่านั้น ในต่างจังหวัดก็เกิดขึ้นหลายจังหวัด บางวัดมีพื้นที่เป็นพันไร่ เพราะพระมหากษัตริย์ในอดีตพระราชทานที่ดินสร้างวัดไว้ สมัยก่อนวัดกับชาวบ้านก็อาศัยร่วมกันได้แบบพึ่งพา พูดคุยกันได้ ตอนหลังระบบเศรษฐกิจทำให้<b> “วัดต้องพัฒนาหารายได้” </b>ชาวบ้านรุ่นลูกรุ่นหลานก็มโน<b> “นึกว่าเป็นของตนเอง” </b>เวลาวัดไปเจรจาขอคืนก็ไม่ยอม บางรายมีบารมี บางรายมีฐานะ บางรายเป็นนักกฎหมาย เจอแบบนี้พระเองก็ลำบาก ซ้ำบางวัดเจอ<b> “การครอบครองปรปักษ์” </b>ฟ้องร้องไม่ยอมย้ายออกก็มี<br/><br/><i>ซ้ำร้ายกว่านั้นบางวัดเป็นที่ดินที่รัฐมอบให้ที่อาศัย แบ่งให้ชาวบ้านอยู่ ชาวบ้านไปนำไปขายกันก็มี หรือบางรายหัวใสแปลงเป็นโฉนดแล้วครอบครองทำเป็นร้านอาหาร ร้านกาแฟ สร้างรีสอร์ต</i></p>
      <figure>
        <img src="https://www.dailynews.co.th/admin/upload/20191119/news_ZDUPkpAwqO124656_533.jpg?v=20191122081?v=9382"/>
      </figure>
      <p>เรื่องนี้ผมว่า <b>“มหาเถรสมาคม” </b>ต้องเร่งแก้ไขและตั้ง <b>“ทีมเฉพาะกิจ”</b> สำรวจวัดทั่วประเทศ ที่มีปัญหาแบบนี้ เพื่อหาทางออกร่วมกันอย่างเร่งด่วน เพราะกรรมการมหาเถรสมาคมบางรูปที่วัดก็มีปัญหาเฉกเช่นเดียวกันนี้<br/><br/>ท่านเจ้าอาวาสวัดที่มีปัญหาความขัดแย้งกับชาวบ้านในชุมชน ต้องค่อยๆ หาทางออก ค่อยๆ เจรจา วัดกับชาวบ้านทะเลาะกันเมื่อไรมีแต่พังกับพัง แล้วจะลามไปสู่ความมั่นคงของพระสงฆ์และพระพุทธศาสนาโดยรวม..บางวัดหากหาที่ออกไม่ได้อาจต้อง<b> “อาศัยคนกลาง”</b> เข้ามาเจรจาเรื่องนี้จะรอพิสูจน์ฝีมือ “มหาเถรสมาคมชุดใหม่” ที่วาดฝันแนวทางปฎิรูปกิจการพระพุทธศาสนาเอาไว้ว่า<b> “ต้องการให้วัดเป็นศูนย์กลางชุมชน” </b>จะทำได้หรือไม่ หากไม่ได้อาจจะมีเสียงดังมาอีกว่า <b>มหาเถรสมาคมมีไว้ทำไม !!</b><br/>..................................<br/>คอลัมน์ :<mark><b> ริ้วผ้าเหลือง</b></mark><br/>โดย<mark><b> “เปรียญ10” </b></mark>: <b>riwpaalueng@gmail.com</b><br/>ขอบคุณแหล่งภาพ : https://pantip.com/</p>
    </article>
  </body>
</html>