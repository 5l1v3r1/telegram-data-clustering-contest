<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/politologove/-Jsou-v-pasti-Po-Letne-a-oslavach-Erik-Best-scita-a-uctuje-Milionu-chvilek-novinarum-a-jinym-A-vidi-zmenu-603945"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T04:43:00+00:00"/>
    <meta property="og:title" content="„Jsou v pasti.“ Po Letné a oslavách: Erik Best sčítá a účtuje Milionu chvilek, novinářům a jiným. A vidí změnu"/>
    <meta property="og:description" content="Milion chvilek na Letné a místy poněkud divoké oslavy 17. listopadu. Jak události posledního víkendu hodnotí politický analytik a novinář Erik Best? Opět mnohé překvapí. Jde o Babiše, jeho projev chválící Havla i média a jejich přístup ke „chvilkařům“."/>
  </head>
  <body>
    <article>
      <h1>„Jsou v pasti.“ Po Letné a oslavách: Erik Best sčítá a účtuje Milionu chvilek, novinářům a jiným. A vidí změnu</h1>
      <address>
        <time datetime="2019-11-20T04:43:00+00:00">20 Nov 2019, 04:43</time>
      </address>
      <p>
        <b>Milion chvilek na Letné a místy poněkud divoké oslavy 17. listopadu. Jak události posledního víkendu hodnotí politický analytik a novinář Erik Best? Opět mnohé překvapí. Jde o Babiše, jeho projev chválící Havla i média a jejich přístup ke „chvilkařům“.</b>
      </p>
      <p>Překvapení z vysoké účasti na letenské demonstraci vyslovil Best jako řada dalších také. Hrála jim prý ale do karet řada faktorů. „Počasí bylo hezké, měli to velice dobře organizované a lidé to měli jako hezký výlet. Pokaždé jsou jejich akce dobře organizované, a když to tam lidé zažijí, přitáhne to příště další. Nechci říkat, že hlavní důvod vysoké účasti je hezké počasí, ale určitě to výrazně pomohlo,“ uvádí Best.</p>
      <slideshow>
        <figure>
          <img src="https://cms.parlamentnilisty.cz/image.ashx?f=IMG_20191118_164703_637097539453776364.jpg&amp;id=146115"/>
          <figcaption>Realita dnešního Hong Kongu</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_20191118_165011_637097540147685463.jpg&amp;id=146116"/>
          <figcaption>Realita dnešního Hong Kongu</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_20191118_165022_637097540565812421.jpg&amp;id=146117"/>
          <figcaption>Realita dnešního Hong Kongu</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_20191118_165109_637097541107064975.jpg&amp;id=146118"/>
          <figcaption>Realita dnešního Hong Kongu</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_20191118_165238_637097541408321505.jpg&amp;id=146119"/>
          <figcaption>Realita dnešního Hong Kongu</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_20191118_165329_637097541961287665.jpg&amp;id=146120"/>
          <figcaption>Realita dnešního Hong Kongu</figcaption>
        </figure>
        <figcaption>Fotogalerie: - Realita Hong Kongu</figcaption>
      </slideshow>
      <p>Jak je to podle něho se „slavným“ ultimátem, které Milion chvilek dalo Andreji Babišovi? „Je to taková past, protože určitá část médií od začátku Milion chvilek a jejich akce podporuje. Od začátku bylo jasné, že jejich nejrůznější požadavky nebudou nikdy splněny. Postupem času, když se situace změní, tedy není Babiš stíhán, jeho pozice je lepší a lepší, v průzkumech stále vede, jsou média v pasti, protože příliš podporovala toto protestní hnutí,“ uvádí Erik Best.</p>
      <p>„Celou dobu tu skupinu podporovala, ale výsledek byl očekávatelný, že Babiš neodstoupí apod. Už teď některá média začínají brát zpátečku. Minulý týden pan Honzejk v Hospodářských novinách napsal, že to hnutí je skoro vyhořelé. Takže média stála za něčím, co nemohlo mít úspěch, a ten jejich pád bude větší, než kdyby to média tak nevyzdvihovala,“ je přesvědčen.</p>
      <p>Jasným momentem, odkdy je evidentní, že premiér rozhodně končit nebude, je podle analytika okamžik zastavení Babišova trestního stíhání. „Do té doby nikdo nemohl vědět, jak to dopadne. Podobně jako s listopadem 1989 můžeme poté, co je vše jasné, říct, že bylo jasné, že to takhle skončí, ale předtím to nikdo nevěděl a nikdo nebyl ochoten příliš riskovat. Proto v době, kdy ještě trestní stíhání nebylo zastaveno (a stále nevíme, zda je to finální), byly velké pochyby,“ srovnává Best.</p>
      <p>„Současnou situaci bych nazval bezmoc bezmocných. Nemají moc a nemají ani naději na to, že moc získají, a tuto realitu dlouho nebyli ochotni přijmout. Teď už si to začínají mnozí trošku uvědomovat. Zvlášť když hnutí Milion chvilek začíná poučovat politické harcovníky, kteří jsou aktivní 30 let a samozřejmě něco takového nechtějí slyšet. Mám na mysli rady, aby se dali vzájemně dohromady apod.,“ pokračuje politický analytik.</p>
      <slideshow>
        <figure>
          <img src="https://cms.parlamentnilisty.cz/image.ashx?f=Narodni-6_637095948970662277.jpg&amp;id=145988"/>
          <figcaption>Národní třída 17. listopadu. Michael Žantovský má ...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=Narodni-7_637095949496146490.jpg&amp;id=145989"/>
          <figcaption>Jiří Drahoš s chotí pokládá květina na Národní tří...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=Narodni-8_637095949987098301.jpg&amp;id=145990"/>
          <figcaption>Míra ha Hrad, ozývalo se na Národní třídě. Mirosla...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=Narodni-9_637095950472268377.jpg&amp;id=145991"/>
          <figcaption>Květinu na Národní třídě položiil i končící předse...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=Narodni-10_637095951039628023.jpg&amp;id=145992"/>
          <figcaption>Europoslanec Tomáš Zdechovský na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=Narodni-1_637095951561990156.jpg&amp;id=145993"/>
          <figcaption>Rozruch na Národní třídě. Přichází Ladislav Jakl a...</figcaption>
        </figure>
        <figcaption>Fotogalerie: - Věnce a svíčky po třiceti letech</figcaption>
      </slideshow>
      <p>Platí to prý i pro média. „Média podporují něco, co nemá moc velkou šanci na úspěch, a musejí pak změnit pozici. Psali o tom ve francouzském Le Monde, že Info.cz mění redakční pozici a už propaguje poněkud méně evropské záležitosti a šéfredaktor říká, že je to proto, že tam jsou peníze. Ale oni jen reagují na to, co chce společnost. Pokud budou i další média chtít být nadále úspěšná, budou muset upravit svůj obsah, aby vyhovoval jejich čtenářům a posluchačům,“ odhaduje.</p>
      <p>Průběh 17. listopadu, tedy vulgární pokřiky a pískání na politiky, už podle něho žádným překvapením nebyl. „Když se to stalo poprvé, byl to opravdu zásah. Pro Babiše i Zemana to byla nepříjemná situace. Teď, a nemyslím to úplně vážně, ale skoro bych podezříval pana Babiše, že si ty lidi zaplatil, aby přišli a řvali na něj, protože mu to samozřejmě pomáhá. Situace je teď jiná, a když malá skupina lidí křičí Mirek na Hrad, Mirek na Hrad (měli na mysli Kalouska, pozn. red.), tak to samozřejmě pomáhá panu Babišovi. A jestli to jsou skutečně podporovatelé Kalouska a této skupiny, pak dělají velké chyby, protože to přehnali,“ konstatuje jednoznačně Best.</p>
      <p>Analytik přináší i jasné vysvětlení, proč se domnívat, že premiér Babiš svá pochvalná slova na Václava Havla a změnu režimu myslel vážně. „Babiš měl z listopadových událostí skoro největší prospěch, takže má důvod být vděčný Havlovi,“ sděluje.</p>
      <p>„Další aspekt je, že Andrej Babiš dělá to, co neumí druhá názorová strana. Druhá strana se neumí smířit s tím, že Babiš je předseda vlády, zatímco Babiš chce dokázat, že on umí být vstřícný. Pro něho je to samozřejmě vedlejší, protože on má v rukách reálnou moc a pozici. Vidím to na MF Dnes a Lidovkách, které jsou objektivnější než některá další média, protože si to můžou dovolit. Z toho hlediska má důvod být vděčný, a věřím, že pociťoval nějaké štěstí z toho, což asi každý, kdo nebyl úplně tvrdý komunista. Zároveň je to od něho (obsah projevu, pozn. red.) politický tah, protože tím dělá opak toho, co dělají odpůrci. Ti přitvrzují a Babiš naopak vychází trošku vstříc,“ dodává Erik Best.</p>
      <slideshow>
        <figure>
          <img src="https://cms.parlamentnilisty.cz/image.ashx?f=1_637095240157809568.jpg&amp;id=145931"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=2_637095241688450956.jpg&amp;id=145932"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=3_637095241947352396.jpg&amp;id=145933"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=4_637095242150635808.jpg&amp;id=145934"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=5_637095242441262230.jpg&amp;id=145935"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=6_637095242711892690.jpg&amp;id=145936"/>
          <figcaption>Demonstrace Milionu chvilek pro demokracii na praž...</figcaption>
        </figure>
        <figcaption>Fotogalerie: - Statisíce proti Babišovi a Zemanovi</figcaption>
      </slideshow>
      <related>
        <h4>Psali jsme:</h4>
        <a href="https://www.parlamentnilisty.cz/arena/rozhovory/Pohrdani-lidmi-Vadim-Petrov-k-17-listopadu-Fridrichova-piskani-na-Klause-ml-Hrzanova-Je-to-vazne-603852"/>
        <a href="https://www.parlamentnilisty.cz/arena/rozhovory/Chvilkari-zvedli-ze-zidle-Jaroslava-Foldynu-To-tricet-let-chrapali-ted-se-vzbudili-a-chteji-delat-poradek-Kdo-ho-udela-Kalousek-ktery-se-s-nimi-produciruje-603720"/>
        <a href="https://www.parlamentnilisty.cz/arena/monitor/-Znesveceni-Jiri-Suchy-durazne-k-prubehu-oslav-17-listopadu-603911"/>
        <a href="https://www.parlamentnilisty.cz/arena/monitor/Milion-chvilek-oslovi-i-starsi-Minar-rekl-vic-Prekvapive-novinky-603879"/>
      </related>
    </article>
  </body>
</html>