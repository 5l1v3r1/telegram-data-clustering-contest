<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/ano-kritize-asv-lemumu-par-izraelas-apmetnu-likumibu-okupetaja-rietumkrasta.a338956/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T04:53:00+00:00"/>
    <meta property="og:title" content="ANO kritizē ASV lēmumu par Izraēlas apmetņu likumību okupētajā Rietumkrastā"/>
    <meta property="og:description" content="Apvienoto Nāciju organizācija (ANO) kritiski vērtē Amerikas Savienoto valstu (ASV) valdības lēmumu atzīt Izraēlas tiesības veidot apmetnes okupētajā Rietumkrastā. Tas nekādā veidā nevarot mainīt starptautiskajās tiesībās noteiktos principus."/>
  </head>
  <body>
    <article>
      <h1>ANO kritizē ASV lēmumu par Izraēlas apmetņu likumību okupētajā Rietumkrastā</h1>
      <address><time datetime="2019-11-20T04:53:00+00:00">20 Nov 2019, 04:53</time> by <a rel="author" href="https://www.lsm.lv/autors/aigars-smiltnieks/" target="_blank">Aigars Smiltnieks</a></address>
      <p>
        <b>Apvienoto Nāciju organizācija (ANO) kritiski vērtē Amerikas Savienoto valstu (ASV) valdības lēmumu atzīt Izraēlas tiesības veidot apmetnes okupētajā Rietumkrastā. Tas nekādā veidā nevarot mainīt starptautiskajās tiesībās noteiktos principus.</b>
      </p>
      <p>"Par situāciju attiecībā uz Izraēlu un apmetnēm okupētajās teritorijās. Kā ANO sekretariāta daļa mēs turpinām atbalstīt organizācijas ilgi pausto nostāju, ka Izraēlas apmetnes pārkāpj starptautiskās tiesības.</p>
      <blockquote>Vienas valsts politikas un nostājas maiņa nemaina spēkā esošos starptautiskos tiesību aktus un to interpretāciju Starptautiskajā tiesā un Drošības padomē," teica ANO pārstāvis Rūperts Kolvils.</blockquote>
      <p>ANO Augstā komisāra cilvēktiesību jautājumos pārstāvis arī informēja, ka apmetņu veidošana ir pretrunā ar daudziem starptautiskajiem tiesību aktiem, tai skaitā 1949. gada Ceturto Ženēvas konvenciju. Daudzu valstu ratificētais dokuments skaidri aizliedz nodot ieceļotājiem varu okupētajās teritorijās.</p>
      <p>Jau pirmdien, 18. novembrī, vakarā kritiski par Vašingtonas lēmumu izteicās arī Eiropas Savienības ārējās un drošības politikas augstā pārstāve Federika Mogerīni. Bloka pozīcija par izraēliešu apmetņu politiku okupētajās palestīniešu teritorijā ir skaidra un paliek nemainīga - visas aktivitātes ir nelikumīgas un neatbilst starptautiskajām tiesībām. Tās arī kaitē divu valstu risinājuma dzīvotspējai un ilgstoša miera izredzēm reģionā.</p>
      <p>Par Vašingtonas nostājas maiņu apmetņu jautājumā pirmdien, 18. novembrī, <a href="https://www.lsm.lv/raksts/zinas/arzemes/es-un-asv-atskirigi-viedokli-par-ebreju-apmetnem-izraelas-okupetajas-palestiniesu-teritorijas.a338883/">paziņoja ASV valsts sekretārs Maiks Pompeo.</a> Viņš pauda prezidenta Donalda Trampa administrācijas viedokli, ka to dibināšana Rietumkrastā neesot pretrunā ar starptautiskajām tiesībām.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/asv-vel-neieviesis-ierobezojumus-sadarbibai-ar-kinas-uznemumu-huawei.a338964/"/>
        <a href="https://www.lsm.lv/raksts/zinas/arzemes/trampa-impicmenta-izmeklesana-liecinas-asv-vestnieks-es.a338898/"/>
        <a href="https://www.lsm.lv/raksts/zinas/arzemes/talibi-atbrivo-divus-rietumu-gusteknus.a338950/"/>
        <a href="https://www.lsm.lv/raksts/zinas/arzemes/es-un-asv-atskirigi-viedokli-par-ebreju-apmetnem-izraelas-okupetajas-palestiniesu-teritorijas.a338883/"/>
        <a href="https://www.lsm.lv/raksts/zinas/arzemes/asv-izraeliesu-kolonistu-apmetnes-nav-pretruna-starptautiskajam-tiesibam.a338833/"/>
        <a href="https://www.lsm.lv/raksts/zinas/arzemes/apsaude-kalifornija-cetri-cilveki-nogalinati-sesi-ievainoti.a338779/"/>
        <a href="https://www.lsm.lv/raksts/zinas/arzemes/tramps-ludzis-japanai-cetrkarsot-maksajumus-par-tur-izvietotajiem-asv-spekiem.a338649/"/>
        <a href="https://www.lsm.lv/raksts/zinas/arzemes/latvija-izdevusi-asv-apjomiga-krapsana-apsudzetu-uznemeju.a338653/"/>
      </related>
    </article>
  </body>
</html>