<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918628/%D9%85%D8%B3%D8%A6%D9%88%D9%84%D8%A7%D9%86-%D9%85%D8%AB%D9%84%D8%AB-%DA%AF%D9%85%D8%B4%D8%AF%D9%87-%D9%82%D8%B2%D9%88%DB%8C%D9%86-%D8%B1%D8%A7-%D8%AF%D8%B1%DB%8C%D8%A7%D8%A8%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:52:18+00:00"/>
    <meta property="og:title" content="مسئولان مثلث گمشده قزوین را دریابند"/>
    <meta property="og:description" content="ایسنا/قزوین مسئول سازمان علمی- پژوهشی سپاه صاحب‌الامر (عج) استان قزوین گفت: در حال حاضر هرکدام از اضلاع مثلث گمشده صنعت، جامعه نخبگان و دانشگاه در حال فعالیت هستند اما هرکدام در جزیره خود؛ لذا اگر با حمایت مسئولان این سه در کنار هم باشند به‌طور قطع اتفاقات خوبی در سطح استان قزوین رخ خواهد داد."/>
  </head>
  <body>
    <article>
      <h1>مسئولان مثلث گمشده قزوین را دریابند</h1>
      <address><time datetime="2019-11-20T04:52:18+00:00">20 Nov 2019, 04:52</time> by <a rel="author">رقیه ملاحسنی</a></address>
      <p>ایسنا/قزوین مسئول سازمان علمی- پژوهشی سپاه صاحب‌الامر (عج) استان قزوین گفت: در حال حاضر هرکدام از اضلاع مثلث گمشده صنعت، جامعه نخبگان و دانشگاه در حال فعالیت هستند اما هرکدام در جزیره خود؛ لذا اگر با حمایت مسئولان این سه در کنار هم باشند به‌طور قطع اتفاقات خوبی در سطح استان قزوین رخ خواهد داد.</p>
      <p>مهدی برزگر - مسئول سازمان علمی- پژوهشی سپاه صاحب‌الامر (عج) استان قزوین - در گفت‌وگو با ایسنا، با بیان اینکه سازمان علمی- پژوهشی سپاه صاحب‌الامر (عج) ذیل سازمان نخبگان در حال فعالیت است، اظهار کرد: در این مرکز ۲۰۰ نفر از نخبگان استان در طیف‌ها و سطوح مختلف علمی از دانش‌آموز گرفته تا اساتید عضو هیئت‌علمی در حال فعالیت چشمگیر هستند.</p>
      <p>وی افزود: این افراد با حضور در مرکز هدایت و حمایت از تحقیقات کاربردی علمی ضمن عضویت، هدایت و سازمان‌دهی می‌شوند؛ در این مرکز ۱۰ کارگروه متشکل از پنج نفر استاد و اعضای هیئت‌علمی دانشگاه مشغول فعالیت است. عمده فعالیت‌های این مرکز در حوزه پروژه‌های استانی و ملی در حوزه صنعتی، نظامی، دفاعی و پزشکی است.</p>
      <p>برزگر با اشاره به فعالیت‌های مرکز رشد بسیج تصریح کرد: در این مرکز ۱۰ هسته فن‌آور وجود دارد و طی پنج سال گذشته تاکنون از ۱۵۷ نخبه حمایت کرده‌ایم که ۵۰ مورد آن از سال ۹۷ تا به امروز است و مابقی مربوط به قبل از سال ۹۷ می‌شود.</p>
      <p>این مسئول عنوان کرد: تلاش کرده‌ایم فکر این ۱۵۷ نخبه عضو مرکز رشد بسیج استان قزوین را به ایده و ایده را نیز به پدیده تبدیل کنیم، همچنین به ثبت اختراع برخی از آن‌ها نیز کمک‌هایی شده و به حوزه تجاری رسیده است.</p>
      <p>این مسئول در تشریح نحوه حمایت از نخبگان گفت: دادن وام‌های بلاعوض سه تا پنج میلیون تومانی و در پروژه‌های ملی تا ۴۰ میلیون تومان، ۱۲ ماه کسر خدمت سربازی در پروژه ملی از جمله این حمایت‌ها به شمار می‌رود.</p>
      <p>وی ادامه داد: در حوزه تجاری‌سازی اتفاقات خوبی رخ داده و شرکت‌های دانش‌بنیان نیز فعالیت‌های مهمی را در این حوزه دارند که اگر حمایت مسئولان استان نیز باشد بی‌شک ارزآوری و صادرات را نیز به دنبال خواهد داشت.</p>
      <p>
        <b>عارضه‌یابی شرکت‌ها؛ راهی برای حل مشکلات</b>
      </p>
      <p>مسئول سازمان علمی- پژوهشی سپاه صاحب‌الامر (عج) استان قزوین با اشاره به اینکه کارگروه‌ها و هسته‌های فن‌آور مرکز رشد بسیج با مدیرعامل شرکت‌های مختلف استان گفتگو و آن‌ها نیازهای خود را بیان می‌کنند، گفت: با عارضه‌یابی این کارگروه‌ها مشکلات احصاء و برای حل آن قدم‌هایی برداشته می‌شود.</p>
      <p>وی ادامه داد: مهندسی معکوس قطعات و تعمیرات و آنالیز آن از جمله خدماتی است که تلاش می‌شود با همان کیفیت قطعات ساخته و تحویل این شرکت‌ها داده شود.</p>
      <p>این مسئول عنوان کرد: همچنین به دعوت ریاست دانشگاه علوم پزشکی کارگروه‌های ما بازدیدی از بیمارستان‌های استان داشتند تا دستگاه‌های آندوسکوپی، سی‌تی‌اسکن و ام آی آر که به مشکل برخورده‌اند و نیاز به تعمیرات دارند را تعمیر و یا قطعاتی که نیاز است را بسازند.</p>
      <p>وی با بیان اینکه تاکنون حداقل برای پنج بحث عارضه‌یابی شرکت انجام‌شده است، افزود: با توجه به بضاعتی که داریم روندی کُند اما رضایت‌بخش در حوزه عارضه‌یابی داریم و اتفاق خوبی در حال رخ دادن است که در صورت حمایت مسئولان می‌توان بستر آن را ارتقاء داد.</p>
      <p>برزگر خاطرنشان کرد: حمایت مسئولان نیاز است زیرا بودجه و امکانات ما کم است و نخبگان با روحیه جهادی پای‌کار هستند اما نیاز است در حوزه فضا و امکانات و بودجه کمک‌هایی صورت بگیرد.</p>
      <p>مسئول سازمان علمی- پژوهشی سپاه صاحب‌الامر (عج) استان قزوین یادآور شد: در حال حاضر سازمان‌دهی لازم در این حوزه انجام‌شده است اما برای سرعت‌بخشی به روند فعالیت‌ها نیازمند حمایت و مساعدت مسئولان هستیم زیرا در صورت حمایت و پای‌کار بودن مسئولان رابطه مثلث گمشده صنعت، جامعه نخبگان و دانشگاه برقرار می‌شود.</p>
      <p>وی اضافه کرد: در حال حاضر هرکدام از این سه در حال فعالیت هستند اما هرکدام در جزیره خود؛ لذا اگر این سه در کنار هم باشند به‌طورقطع اتفاقات خوبی در سطح استان رخ خواهد داد.</p>
      <p>
        <b>فعالیت ۹ شرکت صنعتی در استان قزوین</b>
      </p>
      <p>این مسئول یادآور شد: در حال حاضر استان قزوین را به سه شاخصه صنعتی، کشاورزی و دانشگاهی می‌شناسند؛ زیرا سه هزار و ۵۰ شرکت کوچک و بزرگ و نه شرکت صنعتی در استان در حال فعالیت است؛ همچنین این استان با ۴۶ واحد دانشجویی، ۴۲۰۰ استاد، ۱۳۵۰ عضو هیئت‌علمی و بیش از ۷۵ هزار دانشجو یک استان دانشگاهی است.</p>
      <p>وی ادامه داد: از سوی دیگر فعالیت شش مرکز رشد، یک پارک علم و فن‌آوری، ۳۱۱ رشته تحصیلی که ۱۶۳ رشته به‌صورت مستقیم با صنعت و هشت رشته نیز با کشاورزی در ارتباط است.</p>
      <p>برزگر با اشاره به اینکه مقام معظم رهبری در سفر به استان قزوین دشت قزوین را بعد از دشت خوزستان حاصلخیزترین دشت برای کشاورزی دانستند؛ گفت: دانشجویان ما با وجود رشته‌های مرتبط بعد از فارغ‌التحصیلی در صنعت و کشاورزی ورود پیدا نمی‌کنند چرا که ارتباط عمیقی بین صنعت و دانشگاه وجود ندارد.</p>
      <p>مسئول سازمان علمی- پژوهشی سپاه صاحب‌الامر (عج) استان قزوین در پایان خاطرنشان کرد: به استاندار قزوین پیشنهاد دادیم که وی به‌عنوان رئیس قرارگاه علم و صنعت ورود پیدا کند و ما در ذیل آن فعالیت‌هایی را داشته باشیم تا بتوانیم اضلاع این مثلث گمشده را کنار هم قرار داده و با برگزاری جلسه‌ای در هر فصل بتوانیم برخی از مشکلات شرکت‌ها را به‌صورت ویژه بررسی و راهکارها را مورد توجه قرار دهیم.</p>
      <p>انتهای پیام</p>
    </article>
  </body>
</html>