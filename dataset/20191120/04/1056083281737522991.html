<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918629/%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D8%B9%D9%85%D9%84%DB%8C%D8%A7%D8%AA-%D9%86%D8%B5%D8%B1%DB%B8"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:54:24+00:00"/>
    <meta property="og:title" content="دستاوردهای عملیات «نصر۸»"/>
    <meta property="og:description" content="امروز بیست و نهم آبان ماه سالروز انجام عملیات «نصر۸» است که با هدف تصرف ارتفاع «گرده رش» و در نتیجه تسلط بر بخشی از رودخانه «قلعه چولان» و تسهیل عبور نیروها در منطقه عملیاتی شمال سلیمانیه طراحی و اجرا شد."/>
  </head>
  <body>
    <article>
      <h1>دستاوردهای عملیات «نصر۸»</h1>
      <address><time datetime="2019-11-20T04:54:24+00:00">20 Nov 2019, 04:54</time> by <a rel="author">محمدرضا بختیاری</a></address>
      <p>امروز بیست و نهم آبان ماه سالروز انجام عملیات «نصر۸» است که با هدف تصرف ارتفاع «گرده رش» و در نتیجه تسلط بر بخشی از رودخانه «قلعه چولان» و تسهیل عبور نیروها در منطقه عملیاتی شمال سلیمانیه طراحی و اجرا شد.</p>
      <p>به گزارش ایسنا، عملیات «نصر۸» در ساعت یک و ۱۵ دقیقه بامداد ۲۹ آبان ماه سال ۱۳۶۶ با رمز «یا محمدبن‌عبدالله ادرکنی، ادرکنی، ادرکنی، » آغاز شد.</p>
      <p>در این عملیات برای تک(حمله) هماهنگ به مواضع دشمن، یگان‌ها با پنج تا هشت ساعت راهپیمایی، زیر مواضع دشمن مستقر شدند و پس از اعلام حمله، به مواضع دشمن حمله کردند و موفق شدند هدف‌های خود را بر روی قله‌های «۱۴۲۶»، «۱۴۱۸»، «۱۳۹۱» و همچنین، قرارگاه تاکتیکی «تیپ ۳۹» و مقر گردان ۱ این تیپ عراق را تصرف کنند.</p>
      <p>در این میان، تنها مقر گردان ۲ تیپ ۳۹ در ادامه یال شمال «گرده‌رش» پاک‌سازی نشد.</p>
      <p>با آغاز عملیات، مهندسی قرارگاه «نجف» نیز اقدام به احداث جاده از پاسگاه پلیس به سمت رودخانه «قلعه‌چولان» و احداث پل لوله‌ای روی این رودخانه کرد.</p>
      <p>از ساعت پنج صبح، دشمن با عناصر باقی‌مانده از تیپ ۳۹ به لشکر «۵۷ ابوالفضل (ع) » پاتک کرد و با ادامه این فشار توانست این لشکر را ۳۰۰ متر عقب بزند و به دلیل احساس خطر از این محور، به این لشکر ماموریت داده شد تا هنگام ورود نیروهای لشکر «ویژه شهدا»، در مقابل دشمن مقاومت کرده و منطقه را حفظ کند.</p>
      <p>لشکر ویژه شهدا نیز مأموریت داشت ادامه یال گرده‌رش را تصرف کند. از این رو، برای کمک و تقویت این یگان به توپخانه و ادوات دستور داده شد در آن محور اجرای آتش کنند.</p>
      <p>در همین راستا ساعت پنج صبح به لشکر ویژه شهداء و لشکر« ۷ ولی‌عصر (عج) » دستور داده شد که در پی ادامه ماموریت لشکر«۵۷» و تقویت خط دفاعی لشکر« ۲۱ امام رضا (ع) » وارد عمل شوند.</p>
      <p>در این حال، بار دیگر دشمن اوایل صبح پاتک کرد اما این بار سرکوب شد. پس از این حمله، تا ظهر روز اول، تحرک خاصی از دشمن مشاهده نشد اما بعد از ظهر چند فروند هواپیمای دشمن با قصد بمباران مواضع رزمندگان ایرانی، اشتباهاً مواضع قوای خودشان را بمباران کردند.</p>
      <p>در شب دوم، لشکر ویژه شهدا روی ادامه یال گرده‌رش، با یک گردان از لشکر ۵۷ عبور کرده و آن را تصرف کرد.</p>
      <p>عراقی‌ها پس از عقب‌نشینی از گرده‌رش، از روز سوم عملیات با تیپ‌های ۳۱، ۷۷ و ۸۳ از دو محور به مواضع نیروهای خودی در میان قله‌های ۲ و ۳ و همچنین به قله ۲ حمله کردند، اما رزمندگان ایرانی آنها را عقب زدند.</p>
      <p>از روز سوم آذر ۱۳۶۶، نیز نیروهای اتحادیه میهنی کردستان عراق روی ارتفاع «ویولان» عملیات خود را آغاز کردند. در پی این اقدام، دشمن توجه خود را به آن محور معطوف کرد و موفق شد پس از چند روز درگیری اتحادیه را وادار به عقب‌نشینی کند. در مجموع عملیات نصر ۸ پس از یک هفته با موفقیت کامل پایان یافت.</p>
      <p>رزمندگان اسلام در عملیات نصر ۸، به طور۱۰۰ درصد به هدف‌های خود دست یافتند. در واقع، با تصرف ارتفاع گرده‌رش، یک سرپل مناسب و جاپای مطمئن در آن سوی رودخانه قلعه چولان، برای اقدامات بعدی به دست آمد.</p>
      <p>در این عملیات، دشمن متحمل تلفات نیروی انسانی و تجهیزات زیادی شد و ۲۰۰ تن از آنها نیز به اسارت نیروهای خودی درآمدند. همچنین، تیپ‌های ۳۹، ۷۴، ۷۷ و ۸۳ و برخی یگان‌های دیگر دشمن آسیب دیدند. علاوه بر این، مقداری از سلاح، مهمات و تجهیزات دشمن نیز منهدم و یا به غنیمت گرفته شد.</p>
      <p>مناطق آزاد شده:</p>
      <p>شهر «ماووت» و ارتفاعات ۱۴۲۶، ۱۴۲۸، ۱۳۹۱، چندین پاسگاه مرزی عراق بر روی ارتفاعات گرده رش، روستاهای «گمالان زور»، «گمالان خوارد»، «برگر بالا»، «برگر پایین».</p>
      <p>تجهیزات منهدم شده دشمن:</p>
      <p>چندین دستگاه تانک و نفر بر انواع ماشین‌آلات مهندسی و راهسازی، چندین قبضه آتشبار توپخانه، چندین انبار مهمات، ده‌ها دستگاه خودرو نظامی.</p>
      <p>یگان‌های منهدم شده دشمن: انهدام تیپ ۲۹ از لشکر ۴۴ انهدام تیپ‌های ۶۰۳، ۸۳، ۷۷ پیاده انهدام یک گردان کماندویی از سپاه یکم، انهدام سه گردان توپخانه، انهدام یک گروهان تانک، انهدام گردان کماندویی لشکر ۴۴.</p>
      <p>تعداد کشته و زخمی: بیش از ۲۰۰۰ نفر.</p>
      <p>تعداد اسرا: ۲۰۰ نفر.</p>
      <p>به غنیمت گرفتن تعدادی تانک، ده‌ها دستگاه خودرو، تعداد زیادی انواع خمپاره‌انداز، یک دستگاه رادار «رازیت»، تعداد زیادی انواع سلاح سبک نیز از جمله نتایج و دستاوردهای این عملیات بودند.</p>
      <p>انتهای پیام</p>
    </article>
  </body>
</html>