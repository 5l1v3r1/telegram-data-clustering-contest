<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/featured/epitheseis-toy-israilinoy-stratoy-enantion-theseon-toy-syriakoy-stratoy/"/>
    <meta property="og:site_name" content="ert.gr"/>
    <meta property="article:published_time" content="2019-11-20T04:14:43+00:00"/>
    <meta property="og:title" content="Επιθέσεις του ισραηλινού στρατού εναντίον θέσεων του συριακού στρατού"/>
    <meta property="og:description" content="Οι ένοπλες δυνάμεις του Ισραήλ εξαπέλυσαν επιθέσεις εναντίον ιρανικών και συριακών θέσεων σήμερα σε αντίποινα για την εκτόξευση ρουκετών εναντίον της ισραηλινής επικράτειας μία ημέρα νωρίτερα, δήλωσε ο εκπρόσωπός τους αντισυνταγματάρχης Αβιχάι Αντραΐ."/>
  </head>
  <body>
    <article>
      <h1>Επιθέσεις του ισραηλινού στρατού εναντίον θέσεων του συριακού στρατού</h1>
      <address><time datetime="2019-11-20T04:14:43+00:00">20 Nov 2019, 04:14</time> by <a rel="author">Βιβή Παπαστεφάνου</a></address>
      <p>Οι <b>ένοπλες δυνάμεις του Ισραήλ</b> εξαπέλυσαν επιθέσεις εναντίον <b>ιρανικών και συριακών θέσεων</b> σήμερα σε <b>αντίποινα</b> για την εκτόξευση ρουκετών εναντίον της ισραηλινής επικράτειας μία ημέρα νωρίτερα, δήλωσε ο εκπρόσωπός τους αντισυνταγματάρχης Αβιχάι Αντραΐ.</p>
      <p>Συστοιχίες των συστημάτων αντιπυραυλικής και αντιαεροπορικής άμυνας της Συρίας κατάφεραν να αναχαιτίσουν και να καταστρέψουν τους περισσότερους από τους πυραύλους που εκτοξεύθηκαν από ισραηλινά μαχητικά αεροσκάφη πριν πλήξουν τους στόχους τους, μετέδωσε το συριακό κρατικό πρακτορείο ειδήσεων SANA, επικαλούμενο πηγή προσκείμενη στον συριακό στρατό.</p>
      <p>Ο ισραηλινός στρατός ανακοίνωσε ότι το σύστημα αντιπυραυλικής άμυνας <b>Σιδηρούς Θόλος</b> κατέστρεψε τέσσερις ρουκέτες, οι οποίες εκτοξεύθηκαν από τη Συρία εναντίον της επικράτειας του Ισραήλ την Τρίτη.</p>
      <p>Η <b>Δύναμη Κουντς</b>-επίλεκτη μονάδα των Φρουρών της Επανάστασης, ειδικού σώματος των ιρανικών ένοπλων δυνάμεων- φέρεται να εκτελεί επιχειρήσεις στο εξωτερικό.<br/>Σύμφωνα με το SANA, τρεις άνθρωποι τραυματίστηκαν στην ισραηλινή επίθεση.</p>
      <p>Από την έναρξη της σύρραξης στη Συρία το 2011, το Ισραήλ έχει εξαπολύσει εκατοντάδες επιδρομές στη χώρα, τόσο εναντίον θέσεων του καθεστώτος όσο και συμμάχων του, ιδίως του Ιράν και του ένοπλου σιιτικού κινήματος Χεζμπολάχ του Λιβάνου, ορκισμένων εχθρών του εβραϊκού κράτους. Λέει ότι τα πλήγματα αυτά έχουν στόχο να αποτρέψουν την απόκτηση ιρανικών ερεισμάτων και την παράδοση προηγμένων οπλικών συστημάτων στη Χεζμπολάχ.</p>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/giannis-antoniadis-synantiseis-sto-ypoyrgeio-ergasias/"/>
        <a href="https://www.ert.gr/eidiseis/ellada/kinonia/dyo-ekrixeis-ta-ximeromata-se-iera-odo-kai-varnava/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/apantisi-tis-synetairistikis-trapezas-chanion-gia-to-oikopedo-tis-avea/"/>
        <a href="https://www.ert.gr/perifereiakoi-stathmoi/florina/sygkrotithike-to-neo-ds-tis-etairias-toyrismoy-dytikis-makedonias/"/>
        <a href="https://www.ert.gr/featured/anoigei-amesa-i-platforma-gia-to-epidoma-thermansis/"/>
        <a href="https://www.ert.gr/featured/anakoinosi-metron-gia-tin-antimetopisi-toy-metanasteytikoy/"/>
      </related>
    </article>
  </body>
</html>