<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187203/"/>
    <meta property="og:site_name" content="Janam TV"/>
    <meta property="article:published_time" content="2019-11-20T04:22:49+00:00"/>
    <meta property="og:title" content="സൈനികര്‍ക്ക് നേരെയുള്ള കല്ലേറ് കുറഞ്ഞു; 99 ശതമാനം വിദ്യാര്‍ത്ഥികള്‍ സ്‌കൂളില്‍; കശ്മീര്‍ ശാന്തമെന്ന് അമിത് ഷാ"/>
    <meta property="og:description" content="ന്യൂഡല്‍ഹി: ജമ്മുകശ്മീരില്‍ നില ശാന്തമാണെന്നും ജനങ്ങള്‍ സാധാരണഗതിയിലേക്ക് തിരിച്ചെത്തുന്നുവെന്നും കേന്ദ്ര ആഭ്യന്തര മന്ത്രി അമിത് ഷാ. നിലവില്‍"/>
  </head>
  <body>
    <article>
      <h1>സൈനികര്‍ക്ക് നേരെയുള്ള കല്ലേറ് കുറഞ്ഞു; 99 ശതമാനം വിദ്യാര്‍ത്ഥികള്‍ സ്‌കൂളില്‍; കശ്മീര്‍ ശാന്തമെന്ന് അമിത് ഷാ</h1>
      <address><time datetime="2019-11-20T04:22:49+00:00">20 Nov 2019, 04:22</time> by <a rel="author">Janam TV Web Desk</a></address>
      <p>ന്യൂഡല്‍ഹി: ജമ്മുകശ്മീരില്‍ നില ശാന്തമാണെന്നും ജനങ്ങള്‍ സാധാരണഗതിയിലേക്ക് തിരിച്ചെത്തുന്നുവെന്നും കേന്ദ്ര ആഭ്യന്തര മന്ത്രി അമിത് ഷാ. നിലവില്‍ ജമ്മുകശ്മീരില്‍ എവിടെയും കര്‍ഫ്യൂ ഇല്ലെന്നും അതേസമയം ഇന്റര്‍നെറ്റ് പുന:സ്ഥാപിക്കാന്‍ കൂടുതല്‍ സമയം വേണ്ടിവരുമെന്നും അദ്ദേഹം സൂചിപ്പിച്ചു. കശ്മീരിലെ നിലവിലെ സ്ഥിതിഗതികള്‍ രാജ്യസഭയില്‍ വിവരിക്കുകയായിരുന്നു അമിത് ഷാ.</p>
      <p>ആര്‍ട്ടിക്കിള്‍ 370 റദ്ദാക്കിയതിന് ശേഷം സൈന്യത്തിന് നേരെ കല്ലെറിയുന്ന സംഭവങ്ങളുടെ എണ്ണം 805 ല്‍ നിന്ന് 544 ആയി കുറഞ്ഞിട്ടുണ്ട്. മരുന്നുകള്‍ ആവശ്യത്തിന് ലഭിക്കുന്നുണ്ട്. മൊബൈല്‍ മെഡിസിന്‍ വാനുകളും ആരംഭിച്ചിട്ടുണ്ട്. ഇക്കാര്യത്തില്‍ അധികൃതര്‍ ശ്രദ്ധ പുലര്‍ത്തുന്നുണ്ടെന്നും അമിത് ഷാ പറഞ്ഞു.</p>
      <p>കഴിഞ്ഞ ആറ് മാസത്തിനിടെ 35 ലക്ഷത്തോളം വിനോദസഞ്ചാരികള്‍ കശ്മീര്‍ സന്ദര്‍ശിച്ചു. ഇതില്‍ പതിമൂവായിരത്തോളം പേര്‍ വിദേശ വിനോദസഞ്ചാരികളാണെന്നും കേന്ദ്രം വ്യക്തമാക്കി. ജമ്മു കശ്മീര്‍ സന്ദര്‍ശിക്കുന്ന വിനോദസഞ്ചാരികള്‍ക്കായി സര്‍ക്കാര്‍ പ്രത്യേക മാര്‍ഗ്ഗനിര്‍ദേശങ്ങള്‍ പുറപ്പെടുവിച്ചിട്ടുണ്ട്. സ്‌കൂളുകളില്‍ ഹാജര്‍ നിലയും ഗണ്യമായി വര്‍ദ്ധിച്ചു. 99.7 ശതമാനമാണ് സ്‌കൂളുകളിലെ ഹാജര്‍ നില.</p>
      <p>കശ്മീരില്‍ പാകിസ്ഥാന്‍ ഇപ്പോഴും ഇടപെടുന്നതിനാല്‍ ഇന്റര്‍നെറ്റ് പുന:സ്ഥാപിക്കാന്‍ കൂടുതല്‍ സമയം വേണ്ടിവരുമെന്ന് അമിത് ഷാ പറഞ്ഞു. ഇക്കാര്യത്തില്‍ പ്രാദേശിക ഭരണകൂടം വേണ്ട നടപടികള്‍ കൈക്കൊള്ളുമെന്നും അമിത് ഷാ രാജ്യസഭയില്‍ പറഞ്ഞു.</p>
    </article>
  </body>
</html>