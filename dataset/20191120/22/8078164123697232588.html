<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_21/brescia-balotelli-allontanato-dall-allenamento-89b7fa6a-0c7f-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Brescia, Balotelli cacciato dall’allenamento. Era nervoso"/>
    <meta property="og:description" content="Non c&amp;#8217;&amp;#232; pace per Supermario Balotelli e per il Brescia che domenica con la Roma inizier&amp;#224; da ultimo in classifica una serie di sfide vitali per..."/>
  </head>
  <body>
    <article>
      <h1>Brescia, Balotelli cacciato dall’allenamento. Era nervoso</h1>
      <h2>L’allenatore Grosso ha mandato negli spogliatoi l’attaccante a seduta ancora in corso. L’irritazione di Supermario per essere stato schierato nella squadra delle riserve</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Davide Zanelli</a></address>
      <p>Non c’è pace per Supermario Balotelli e per il Brescia che domenica con la Roma inizierà da ultimo in classifica una serie di sfide vitali per restare a galla. Nel giorno in cui la Corte della Figc ha sospeso la sanzione nei confronti della curva del Verona per i cori razzisti contro Balotelli, l’attaccante bresciano ha lasciato anzitempo il campo di allenamento dopo uno scontro con l’allenatore. Il tecnico lo avrebbe cacciato perché eccessivamente nervoso.</p>
      <p><b>«Mario, vai!», ha urlato Grosso invitando il giocatore a lasciare il campo.</b> Balotelli ha quindi preso la via degli spogliatoi e, un quarto d’ora più tardi, ha abbandonato il centro di allenamento sgommando a bordo della sua macchina senza incrociare i compagni di squadra e il tecnico, ancora impegnati sul terreno di gioco.</p>
      <p><b>Sull’episodio la società minimizza limitandosi a dire che «Balotelli è </b>stato sostituito da Grosso durante le prove tattiche della partitella e ha raggiunto anzitempo gli spogliatoi». Stando alle prime ricostruzioni, però, il nervosismo del calciatore sarebbe nato dalla scelta di Grosso di inserirlo nella squadra delle riserve, che in allenamento avrebbe sfidato il potenziale undici titolare per la gara dell’Olimpico. Il giocatore, che già era stato sostituito all’intervallo di Brescia-Torino con la sua squadra in inferiorità numerica, non avrebbe quindi fatto nulla per nascondere il suo disappunto.</p>
      <p><b>Alla luce di quanto accaduto, la sua presenza</b> nella partita di domenica non è certa: l’attaccante dovrebbe essere convocato, ma difficilmente sarà schierato dal primo minuto. Quella che contro il Torino era stata liquidata come una pura scelta tecnica potrebbe quindi rappresentare l’inizio di una frattura profonda fra il nuovo mister e l’irrequieto giocatore bresciano.</p>
    </article>
  </body>
</html>