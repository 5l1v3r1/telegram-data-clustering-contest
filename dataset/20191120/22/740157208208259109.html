<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/bydgoszcz-chce-miec-kolejne-przystanki-wiedenskie-miasto-szuka-projektanta,135312.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T22:20:00+00:00"/>
    <meta property="og:title" content="Bydgoszcz chce mieć kolejne przystanki wiedeńskie. Miasto szuka projektanta"/>
    <meta property="og:description" content="Bydgoszczy zależy na wyposażeniu ul. Gdańskiej w przystanki wiedeńskie. W pierwszej kolejności przygotowana zostanie ich koncepcja. To rozwiązanie doskonale sprawdza się na bydgoskim placu Teatralnym. Dzięki wyniesionej jezdni pasażerom zdecydowanie łatwiej wsiadać do tramwaju i są bezpieczniejsi."/>
  </head>
  <body>
    <article>
      <h1>Bydgoszcz chce mieć kolejne przystanki wiedeńskie. Miasto szuka projektanta</h1>
      <address><time datetime="2019-11-20T22:20:00+00:00">20 Nov 2019, 22:20</time> by <a rel="author">JS  </a></address>
      <h4>Bydgoszczy zależy na wyposażeniu ul. Gdańskiej w przystanki wiedeńskie. W pierwszej kolejności przygotowana zostanie ich koncepcja. To rozwiązanie doskonale sprawdza się na bydgoskim placu Teatralnym. Dzięki wyniesionej jezdni pasażerom zdecydowanie łatwiej wsiadać do tramwaju i są bezpieczniejsi.</h4>
      <hr/>
      <p>Pierwszy przystanek wiedeński oddano do użytku z końcem sierpnia br. na placu Teatralnym, w kierunku ronda Jagiellonów.</p>
      <p>Jak informuje miasto, przebudowany południowy pas ruchu w kierunku ul. Jagiellońskiej w momencie zatrzymania się tramwaju pełni też funkcję wygodnego peronu. Poziom podłogi w tramwaju jest prawie taki sam jak wyniesionej jezdni. Takie rozwiązanie poprawia też bezpieczeństwo. Wymusza zredukowanie prędkości przez kierowców, którzy chcą przejechać przez obszar przystanku. Nawierzchnia przystanku wykonana została z betonu asfaltowego, natomiast rampy najazdowe z kostki kamiennej. Inwestycja pochłonęła pół miliona złotych. Jest objęta długą, 7-letnią gwarancją. Jest bardzo pozytywnie oceniana przez pasażerów oraz pozwoliła zachować dotychczasową płynność ruchu.</p>
      <p>W środę (20 listopada) ZDMIKP rozpoczął postępowanie, w którym zamierza wyłonić wykonawcę prac nad koncepcją kolejnych przystanków tego typu. Miastu zależy, by powstały one w pierwszej kolejności na ulicy Gdańskiej, od Jagiellońskiej do Kamiennej. W ramach prac nad koncepcją w pierwszej kolejności projektanci przeanalizują optymalną lokalizację przystanków wzdłuż tej ulicy oraz na skrzyżowaniu z ulicą Jagiellońską. Możliwa będzie również ich dyslokacja. Następnie określone zostaną parametry wszystkich przystanków oraz sposób wykonania. Będzie to podstawa do zlecenia kolejnych zadań tego typu. Na ul. Gdańskiej wyzwaniem dla projektantów będzie wyjątkowo duże nasycenie terenu uzbrojeniem podziemnym oraz mniejsza szerokość pasów ruchu, niż na pl. Teatralnym. Wstępną dokumentacją planujemy dysponować latem przyszłego roku.</p>
    </article>
  </body>
</html>