<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_sumah_poproshhalisya_z_zagiblim_biytsem_korostelovim_spogadi_pro_vidvazhnogo_komandira_n1237061"/>
    <meta property="og:site_name" content="24 Канал"/>
    <meta property="article:published_time" content="2019-11-20T22:52:00+00:00"/>
    <meta property="og:title" content="У Сумах попрощалися з загиблим бійцем Коростельовим: спогади про відважного командира"/>
    <meta property="og:description" content="У Сумах попрощалися із загиблим командиром, полковником Євгеном Коростельовим, який отримав смертельне поранення на Донбасі минулого тижня. У важкому стані чоловіка доправили в Харківський військовий шпиталь, проте лікарі врятувати його не змогли."/>
  </head>
  <body>
    <article>
      <h1>У Сумах попрощалися з загиблим бійцем Коростельовим: спогади про відважного командира</h1>
      <address><time datetime="2019-11-20T22:52:00+00:00">20 Nov 2019, 22:52</time> by <a rel="author" href="https://24tv.ua/diana_lutsishin_tag6918/" target="_blank">Діана Луцишин</a></address>
      <p>
        <b>У Сумах попрощалися із загиблим командиром, полковником Євгеном Коростельовим, який отримав смертельне поранення на Донбасі минулого тижня. У важкому стані чоловіка доправили в Харківський військовий шпиталь, проте лікарі врятувати його не змогли.</b>
      </p>
      <h3>Спогади близьких про Коростельова</h3>
      <p>З квітами та зі сльозами на очах від самого ранку сотні людей прощалися із Євгеном біля будинку, в якому військовий жив разом зі своєю родиною.</p>
      <blockquote>Важливо! <a href="https://24tv.ua/zelenskiy_posmertno_nagorodiv_komandira_128_yi_brigadi_korostelova_n1236581">Зеленський посмертно нагородив командира 128-ї бригади Коростельова</a></blockquote>
      <p>"Це був командир, якого поважали воїни, який достойно виконував свою роботу. Основна риса в нього вирізнялася – це його слобожанська козацька натура, як він відстоював свою державу", – сказав військовий капелан Андрій Бринчак.</p>
      <figure>
        <img src="https://24tv.ua/resources/photos/news/620_DIR/201911/1237061_10170548.jpg?201911213520"/>
        <figcaption>У Сумах поховали загиблого командира Коростельова</figcaption>
      </figure>
      <p>Згодом прощання продовжилося в кадетському училищі в Сумах, де і почалася служба Євгена Коростельова. Вийшов з цих стін лейтинантом, потім  дослужився до полковника. Його називали командиром-легендою.</p>
      <aside>20 років тому на цьому плацу Євген Володимирович надягнув лейтенантські погони. Йому передрікали велике майбутнє. Служба його була в найкращих десантних військах, які були на вістрі виконання всіх завдань по обороні України,<cite>– говорить перший заступник секретаря РНБО Михайло Коваль.</cite></aside>
      <h3>Що відомо про Коростельова</h3>
      <p>На війну Євген Коростельов пішов одним із перших. Служив у 25-ій окремій повітряно-десантній бригаді. А місяць тому військового призначили командиром 128-ї гірсько-штурмової бригади.</p>
      <figure>
        <img src="https://24tv.ua/resources/photos/news/620_DIR/201911/1236581_10163601.jpg?201911121224"/>
        <figcaption>Загиблий на Донбасі Євген Коростельов / фото Цензор.НЕТ</figcaption>
      </figure>
      <p>Проте <a href="https://24tv.ua/na_donbasi_pidirvalisya_ukrayinski_viyskovi_shho_vidomo_pro_yih_stan_n1233159">офіцер отримав важке поранення</a> 12 листопада, зокрема множинні осколкові поранення, травматичний шок. Коростельов тиждень був у вкрай важкому стані.</p>
      <p>Лікарі до останнього боролись за Євгена. Втім, у вівторок його серце не витримало. Посмертно полковника нагородили орденом Богдана Хмельницького 2 ступеня. Замість Євгена нагороду отримала його дружина, донька та син.</p>
      <p><a href="https://24tv.ua/medzhlis_vimagaye_vid_zelenskogo_zmini_statusu_krimu_n1237110">Меджліс вимагає від Зеленського зміни статусу Криму</a> сьогодні 1771</p>
      <anchor name="comAnch"/>
    </article>
  </body>
</html>