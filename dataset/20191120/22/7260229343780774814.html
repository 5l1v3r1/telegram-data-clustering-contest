<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/cronaca/19_novembre_21/torino-carabiniere-23-anni-travolto-un-auto-gravissimo-d79c7534-0c53-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Torino, carabiniere di 23 anni travolto da un’auto: è gravissimo"/>
    <meta property="og:description" content="Investito da una Volvo forse a causa del buio. Si trova al Cto in gravi condizioni"/>
  </head>
  <body>
    <article>
      <h1>Torino, carabiniere di 23 anni travolto da un’auto: è gravissimo</h1>
      <h2>Pare che il militare si fosse fermato per aiutare l’autista di una vettura che aveva investito un cerbiatto. Poi l’incidente con una Volvo forse a causa del buio</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Floriana Rullo</a></address>
      <p>È ricoverato in condizioni disperate al Cto di Torino il carabiniere di 23 anni travolto mercoledì sera da un’automobile nella frazione di Allivellatori a Cumiana, in provincia di Torino. L’incidente è avvenuto poco dopo le 19 in strada antica di Piossasco, poche centinaia di metri prima dell’azienda agricola di apicoltura cascina Felice. Dai primi accertamenti sembra che il militare della Compagnia di Pinerolo si fosse fermato per aiutare l’autista di una vettura che aveva investito un cerbiatto. Proprio in quel momento, forse a causa del buio, l’auto che stava percorrendo la carreggiata, una Volvo V70 guidata da una donna di 43 anni, non lo ha visto e lo ha travolto.</p>
      <p><b>Il tutto sotto gli occhi dell’altro collega</b>, fermo lungo la strada vicino all’auto che aveva i lampeggianti accesi. Stavano chiudendo la strada al traffico, per consentire le operazioni di recupero dell’animale e di ripartenza dei mezzi coinvolti nell’incidente. La donna è risultata negativa agli accertamenti etilometrici. I rilievi sono stati eseguiti dalla Polizia Stradale di Pinerolo.</p>
    </article>
  </body>
</html>