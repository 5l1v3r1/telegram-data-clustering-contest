<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/valenciana-segona-autonomia-preferida-estrangers-comprar-vivenda-vacacional"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="La valenciana és la segona autonomia preferida pels estrangers per a comprar una vivenda vacacional"/>
    <meta property="og:description" content="El 26% dels habitatges que es compren al País Valencià els adquireixen persones d'altres països per a passar-hi les seues vacances"/>
  </head>
  <body>
    <article>
      <h1>La valenciana és la segona autonomia preferida pels estrangers per a comprar una vivenda vacacional</h1>
      <h2>El 26% dels habitatges que es compren al País Valencià els adquireixen persones d'altres països per a passar-hi les seues vacances</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">A.B.</a></address>
      <p>VALÈNCIA. Als turistes estrangers els agrada passar les vacances al País Valencià. Tant és així que molts d'ells són 'reincidents' i any rere any passen el seu temps lliure a la costa valenciana. Alguns, inclús, decideixen comprar un habitatge per a fer de la seua destinació vacacional preferida la seua segona vivenda. <br/><br/>Segons les dades oficials del Col·legi de Registradors, el 25,86% del total d'habitatges que es venen al País Valencià són adquirits per compradors internacionals, que en la majoria dels casos els compren per a donar-los un ús vacacional. Aquest percentatge només el superen les Illes Balears, on la compravenda d'habitatges per part d'estrangers arriba al 28,17%. <br/><br/>Canàries i Múrcia, amb un 23,72% i un 21,79% respectivament, ocupen el tercer i quart lloc al rànquing. Al costat d'aquestes quatre autonomies, amb pesos destacats de compra per estrangers, per damunt del 10%, se situen Catalunya (12,79%) i Andalusia (12,01%). <br/><br/>Segons expliquen els registradors, les diferències territorials són especialment acusades entre els territoris costaners amb un fort pes turístic i els d'interior, ja que mentre en el primer cas, el percentatge arriba a superar el 20%, en altres com Castella i Lleó i Castella-la Manxa el percentatge no arriba al 5%.<br/><br/>Aquestes xifres, segons els registradors, "permeten constatar com el focus principal de la demanda estrangera s'ha centrat al llarg dels últims anys en les zones d'elevat atractiu turístic, associat fonamentalment a zones costaneres amb alta activitat turística". <br/><br/>De fet, la demarcació de tot l'Estat on el pes de la compra per part d'estrangers és superior és la d'Alacant. Segons els registradors, el 40% de les vivendes que es venen allí les adquireixen compradors internacionals.<br/><br/><b>Els britànics lideren la compra d'habitatges</b><br/><br/>D'això conclouen que la compra d'habitatge per estrangers està clarament liderada per nacionalitats que decideixen fer el pas de comprar per finalitats residencials de naturalesa turística. En aquest sentit, tot i l'amenaça del Brèxit, els turistes britànics són els que més vivenda compren a Espanya, amb el 14,27% de les adquisicions.<br/><br/>Per darrere, segueixen els francesos, amb quasi un 8,4% de les compres per estrangers i 1.270 compres realitzades, un 1% més. Després se situen els alemanys, amb un 6,6% del total de les compres realitzades per forans, els belgues (6,17%), els marroquins (6,05%) i els romanesos (5,83%). Segons expliquen els registradors, és destacable la millora que han registrat aquestes dues últimes nacionalitats.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
        <a href="https://www.diarilaveu.com/pspv-busca-dreta-desfer-reforma-tributaria-2017-impost-successions-empreses"/>
      </related>
    </article>
  </body>
</html>