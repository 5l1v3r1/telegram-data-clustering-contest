<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473910-fijolek-w-sieci-male-i-duze-roszady-przy-wiejskiej"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T22:21:23+00:00"/>
    <meta property="og:title" content="Roszady przy Wiejskiej. Fijołek w &quot;Sieci&quot;: Szeregi obozu dobrej zmiany, jak i te opozycyjne powoli są przegrupowywane"/>
    <meta property="og:description" content="&quot;Pierwsze posiedzenia Sejmu i Senatu nie tylko otworzyły nowy sezon w polskiej polityce, lecz zarazem były sygnałem, który można interpretować jako pierwsze dowody na to, jak będzie wyglądała ta czteroletnia kadencja..."/>
  </head>
  <body>
    <article>
      <h1>Roszady przy Wiejskiej. Fijołek w "Sieci": Szeregi obozu dobrej zmiany, jak i te opozycyjne powoli są przegrupowywane</h1>
      <address><time datetime="2019-11-20T22:21:23+00:00">20 Nov 2019, 22:21</time> by <a rel="author" href="https://wpolityce.pl/autorzy/493-wsieci-tygodnik-mlodej-polski-2" target="_blank">"Sieci" - Największy konserwatywny tygodnik w Polsce</a></address>
      <p>
        <b>Pierwsze posiedzenia Sejmu i Senatu nie tylko otworzyły nowy sezon w polskiej polityce, lecz zarazem były sygnałem, który można interpretować jako pierwsze dowody na to, jak będzie wyglądała ta czteroletnia kadencja przy Wiejskiej. A przynajmniej do maja roku 2020 i do wyborów prezydenckich – pisze Marcin Fijołek na łamach nowego wydania tygodnika „Sieci”.</b>
      </p>
      <p>Fijołek wskazuje na okoliczności związane z pierwszym posiedzeniem Sejmu i Senatu.</p>
      <blockquote>Inauguracja nowej kadencji parlamentu upłynęła pod znakiem wysyłanych z wielu stron kolejnych uśmiechów i zapewnień o koncyliacyjnych nastrojach. Atmosfera była na tyle dobra, że w pewnym momencie prezes Jarosław Kaczyński zasugerował, że mamy do czynienia z »końcem opozycji totalnej«. […] Rozpoczął prezydent Andrzej Duda, który w swoim przemówieniu apelował do posłów, by ci – niezależnie od barw partyjnych – próbowali z sobą współpracować, a na koniec uścisnął dłoń liderom wszystkim ugrupowań w Sejmie – opisuje autor. Jednocześnie podkreśla, że „wystąpienie prezydenta kontrastowało z przemówieniem, jakie wygłosił marszałek senior Antoni Macierewicz. Nie zabrakło tam krytycznych słów pod adresem umowy okrągłego stołu czy wskazywania zagrożeń dla rodziny ze strony ruchów LGBT”. Cytuje słowa jednego z parlamentarzystów klubu Lewicy: – W PiS umiejętnie zagrali na dwóch fortepianach. Najpierw wciągnęli wszystkich do uścisków i zgody, a później uderzyli bejsbolem w klatkę z opozycją […].</blockquote>
      <p>Fijołek stwierdza również:</p>
      <blockquote>Na dowód dobrej woli PiS wsparło kandydatury opozycji na wicemarszałków Sejmu, oddając też kierowanie kilkoma ważnymi komisjami sejmowymi. Autor wskazuje, iż… z rozmów z politykami PiS wynika, że ten koncyliacyjny kurs będzie konsekwentnie realizowany w najbliższych miesiącach. – Trzeba sobie powiedzieć wprost: do maja nie ma co się spodziewać żadnego projektu, który byłby bulwersujący czy otwierający niepotrzebny front. Wszyscy gramy na Andrzeja, a on musi uzyskać w wyborach nie 40 czy 42 proc., ale 50 proc. plus jeden głos – słyszymy.</blockquote>
      <p>Fijołek podkreśla:</p>
      <blockquote>Nazwiska ministrów i konstrukcja gabinetu Morawieckiego to kolejny odcinek, na który warto rzucić okiem pod kątem przyjętej politycznej strategii. – Mieliśmy etap romantyczny i rewolucyjny, jeśli chodzi o pierwsze dwa lata rządów PiS, teraz jeszcze bardziej konsekwentnie będziemy stawiać na pragmatyzm […] – tłumaczy nam jeden z ważnych polityków PiS.</blockquote>
      <p>Fijołek omawia też wybór marszałka Senatu:</p>
      <blockquote>Marszałkiem Senatu został Tomasz Grodzki, chirurg wybrany z list KO. […] zalał początek swojego urzędowania hektolitrami opozycyjnego patosu […]. Zarazem jednak sam pan marszałek zadeklarował w rozmowie z tygodnikiem »Sieci«, że Senat nie będzie wyłącznie narzędziem do blokowania czy mrożenia projektów PiS z Sejmu. Ten ostatni sprawdzian to zresztą kwestia kilku najbliższych tygodni, więc szybko deklaracje o dobrej woli mogą się zderzyć z rzeczywistością. Wokół Grodzkiego narastają zresztą plotki, że ten mógłby zostać kandydatem KO na urząd prezydenta.</blockquote>
      <p>
        <b>Autor podsumowuje:</b>
      </p>
      <blockquote>Zarówno szeregi obozu dobrej zmiany, jak i te opozycyjne powoli jednak są odpowiednio przegrupowywane – wszystko po to, by przygotować się do kampanii prezydenckiej maksymalnie profesjonalnie. Z zaplecza Andrzeja Dudy słychać kolejne potwierdzenia tego, że urzędujący prezydent jest gotowy do walki o drugą kadencję i poszukiwanie elektoratu także poza polami związanymi z PiS […]. Opozycja jest nadal uwikłana w wewnętrzne rozgrywki związane z poszukiwaniem odpowiednich kandydatur. Tak czy inaczej te kilka pierwszych miesięcy nowej kadencji parlamentu z pewnością upłynie pod znakiem prezydenckiej kampanii – z każdym kolejnym tygodniem i następnym posiedzeniem Sejmu będzie to widać jeszcze wyraźniej.</blockquote>
    </article>
  </body>
</html>