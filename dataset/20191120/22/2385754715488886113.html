<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598371/akyrosi-brexit-kai-xreosi-gia-syxnes-ptiseis-sto-manifesto-ton-fileleftheron"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T22:01:00+00:00"/>
    <meta property="og:title" content="Ακύρωση Brexit και χρέωση για συχνές πτήσεις στο μανιφέστο των Φιλελεύθερων"/>
    <meta property="og:description" content="Με επίθεση κατά των Μπόρις Τζόνσον και Τζέρεμι Κόρμπιν παρουσίασε η αρχηγός των Φιλελεύθερων Δημοκρατών Τζο Σουίνσον το προεκλογικό μανιφέστο του κόμματός..."/>
  </head>
  <body>
    <article>
      <h1>Ακύρωση Brexit και χρέωση για συχνές πτήσεις στο μανιφέστο των Φιλελεύθερων</h1>
      <address><time datetime="2019-11-20T22:01:00+00:00">20 Nov 2019, 22:01</time> by <a rel="author">SigmaLive</a></address>
      <p>Με επίθεση κατά των Μπόρις Τζόνσον και Τζέρεμι Κόρμπιν παρουσίασε η αρχηγός των Φιλελεύθερων Δημοκρατών Τζο Σουίνσον το προεκλογικό μανιφέστο του κόμματός της ενόψει των εκλογών της 12ης Δεκεμβρίου.</p>
      <p>Η κ. Σουίνσον χαρακτήρισε τον Πρωθυπουργό και ηγέτη του Συντηρητικού Κόμματος «κατά συρροή ψεύτη», προσθέτοντας ότι νοιάζεται μόνο για τον εαυτό του.</p>
      <p>Είπε επίσης ότι ο κ. Τζόνσον πλανάται αν πράγματι πιστεύει πως θα κλείσει μια εμπορική συμφωνία με την ΕΕ πριν από το τέλος της μεταβατικής περιόδου του Brexit στις 31 Δεκεμβρίου 2020.</p>
      <p>Επιτέθηκε και στον ηγέτη των Εργατικών με αφορμή την άρνηση του κ. Κόρμπιν να πει αν σε ένα δεύτερο δημοψήφισμα θα στήριζε την παραμονή ή την έξοδο από την ΕΕ.</p>
      <p>Στο 96 σελίδων πρόγραμμά τους οι Φιλελεύθεροι Δημοκράτες επιβεβαιώνουν τη βούλησή τους να ακυρώσουν το Brexit αν καταλάμβαναν την εξουσία και παρουσιάζουν το σχέδιό τους να επενδύσουν στην εκπαίδευση, στο περιβάλλον και στο κράτος πρόνοιας το «μπόνους της παραμονής στην ΕΕ» που υπολογίζουν στα 50 δισεκατομμύρια λίρες.</p>
      <p>Το κόμμα υπόσχεται μεταξύ άλλων την πρόσληψη 20.000 δασκάλων με υψηλότερο αρχικό μισθό, δωρεάν φροντίδα για παιδιά από δύο έως τεσσάρων ετών, παραγωγή ηλεκτρικής ενέργειας κατά 80% από ανανεώσιμες πηγές έως το 2030 και επιβολή χρέωσης σε συχνούς αεροπορικούς επιβάτες.</p>
      <p>Για την υγεία και την κοινωνική περίθαλψη θα αφιερωθούν τα πρόσθετα έσοδα από αύξηση 1% στο φόρο εισοδήματος.</p>
      <p>«Δεν υπάρχει Brexit που θα είναι καλό για το μέλλον της χώρας μας», είπε η κ. Σουίνσον, κατηγορώντας τους αντιπάλους της ότι «παίζουν με το μέλλον μας».</p>
      <p>Πηγή: ΚΥΠΕ</p>
    </article>
  </body>
</html>