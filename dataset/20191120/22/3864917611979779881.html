<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822379-klimkin-perekonanij-so-zerkal-realizue-sebe-v-insih-proektah.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T22:16:00+00:00"/>
    <meta property="og:title" content="Клімкін переконаний, що Зеркаль реалізує себе в інших проєктах"/>
    <meta property="og:description" content="Рішення на користь України в кількох міжнародних судах, агентом у яких виступала заступник міністра закордонних справ Олена Зеркаль, будуть дуже важливим важелем у відносинах з Росією, адже не можна перетворювати ці успіхи в розмінну монету."/>
  </head>
  <body>
    <article>
      <h1>Клімкін переконаний, що Зеркаль реалізує себе в інших проєктах</h1>
      <h2>Рішення на користь України в кількох міжнародних судах, агентом у яких виступала заступник міністра закордонних справ Олена Зеркаль, будуть дуже важливим важелем у відносинах з Росією, адже не можна перетворювати ці успіхи в розмінну монету.</h2>
      <address>
        <time datetime="2019-11-20T22:16:00+00:00">20 Nov 2019, 22:16</time>
      </address>
      <p>Таке переконання в коментарі Укрінформу висловив ексглава МЗС України Павло Клімкін. </p>
      <p>"У жодному разі, оскільки це унікальний важіль (впливу) на Росію, ці справи не повинні стати якоюсь розмінною монетою. Це буде дуже-дуже небезпечно", - сказав Клімкін. </p>
      <p>Він підкреслив, що навіть з урахуванням нехтування Росією вироками міжнародних судів, необхідно мати впевненість, що по всім цим судовим справам буде 100-відсоткове просування далі. Зокрема, це означає відшкодування мільярдів доларів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822361-berlin-i-pariz-mozut-sprobuvati-navazati-ukraini-nebezpecni-domovlenosti-klimkin.html">Берлін і Париж можуть спробувати нав’язати Україні небезпечні домовленості – Клімкін</a>
      </blockquote>
      <p>Україна реально досягла кількох дуже важливих перемог, частково проміжних, частково остаточних: було досягнуто виграшу мінімум по 5 дуже важливих лініях. Таке сталося вперше взагалі в історії міжнародних відносин і в історії міжнародного права, хоча, як пригадує <b><a href="https://www.ukrinform.ua/tag-klimkin">Клімкін</a></b>, на початку навіть дуже відомі в усьому світі юристи сумнівалися, що це вдасться. </p>
      <p>Для Клімкіна це є свідченням того, що "навіть у часи, коли міжнародне право порушується, реально можна знайти важелі, і дуже дієві".</p>
      <p>Перемог вдалося досягти завдяки роботі спільної команди. Але насправді особливою в цьому була роль Олени Зеркаль як агента України. </p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821457-zerkal-moze-nastupnogo-tizna-piti-z-mzs.html">Зеркаль може наступного тижня піти з МЗС</a>
      </blockquote>
      <p>Коментуючи рішення Зеркаль залишити посаду, Клімкін сказав, що знав про нього. А також, що з Ланою він працює багато років і має намір працювати й надали. </p>
      <p>"Лана себе обов'язково знайде. Вона чудовий фахівець, яка дуже відома як юрист і переговірник. Ми будемо і далі працювати з нею разом, власне вже працюємо над різними проєктами. Тому це – не кінець історії", - запевнив ексміністр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821734-zerkal-progras-rosii-v-sudi-oon-dozvolit-ukraini-vimagati-kompensaciu.html">Зеркаль: Програш Росії в суді ООН дозволить Україні вимагати компенсацію</a>
      </blockquote>
      <p>Він дуже сподівається, що справу Зеркаль продовжать "достойні люди, і фахово, і з точки зору патріотичного налаштування". Адже всі справи потрібно довести до кінця. </p>
    </article>
  </body>
</html>