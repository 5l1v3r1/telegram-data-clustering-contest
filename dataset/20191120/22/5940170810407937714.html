<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/agnoeitai-alla-yparxei-sotiria"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T22:03:00+00:00"/>
    <meta property="og:title" content="Υπάρχει ακόμη ελπίδα..."/>
    <meta property="og:description" content="Ο εκ των αρχηγών της Ομόνοιας, Δημήτρης Χριστοφή δεν περνάει και την καλύτερη φάση της καριέρας του. Μπορεί οι τραυματισμοί να μην του χαρίστηκαν τα τελευταία χρόνια, παρ' όλα αυτά παραμένει ένα πολυεργαλείο για τον Χένινγκ Μπεργκ."/>
  </head>
  <body>
    <article>
      <h1>Υπάρχει ακόμη ελπίδα...</h1>
      <h2>Μπορεί ακόμα να διαδραματίσει σημαντικό ρόλο</h2>
      <address><time datetime="2019-11-20T22:03:00+00:00">20 Nov 2019, 22:03</time> by <a rel="author">Γιάννης Κουδουνάς</a></address>
      <p>
        <b>Ο εκ των αρχηγών της Ομόνοιας, Δημήτρης Χριστοφή δεν περνάει και την καλύτερη φάση της καριέρας του. Μπορεί οι τραυματισμοί να μην του χαρίστηκαν τα τελευταία χρόνια, παρ' όλα αυτά παραμένει ένα πολυεργαλείο για τον Χένινγκ Μπεργκ.</b>
      </p>
      <p>Ωστόσο, η πραγματικότητα είναι πολύ διαφορετική από αυτό που αναμέναμε και οι αριθμοί μπορούν κάλλιστα να επιβεβαιώσουν τον άφαντο ρόλο του 31χρονου επιθετικού στους «πρασίνους». Χαρακτηριστικό είναι το γεγονός πως από τα έξι παιχνίδια που αγωνίστηκε, μόλις στα δύο από αυτά πήρε φανέλα βασικού, στα ντέρμπι με τον Απόλλωνα και την ΑΕΚ, κόντρα στην οποία σκόραρε και το μοναδικό του γκολ μέχρι στιγμής.</p>
      <p>Για να βρούμε την τελευταία φορά που τον είδαμε να αγωνίζεται πρέπει να πάμε πίσω στις 25 Οκτωβρίου και συγκεκριμένα στο ματς απέναντι στον Ολυμπιακό όπου πέρασε ως αλλαγή, ενώ βασικός τελευταία φορά ήταν στο ντέρμπι με τους «κυανόλευκους» της Λεμεσού στις 21 Σεπτεμβρίου.</p>
      <p>Ο ίδιος πάντως φωνάζει «παρών» και είναι πανέτοιμος από αγωνιστικής πλευράς, περιμένοντας να του δοθεί η ευκαιρία από τον Χένινγκ Μπεργκ για να δείξει ότι αξίζει να υπολογίζεται ως βασικό και αναπόσπαστο μέλος της Ομόνοιας.</p>
      <p>Μετά τις δυσκολίες που πέρασε την περσινή σεζόν, όπου αγωνίστηκε μόλις έξι φορές στο πρωτάθλημα, ο Χριστοφή ευελπιστεί πως φέτος θα ανακτήσει και πάλι το χαμένο έδαφος, ούτως να συμβάλει στο να εδραιωθούν οι «πράσινοι» στα υψηλά στρώματα της βαθμολογίας. Εξάλλου, είναι μόλις στα 31 του και έχει ακόμη δρόμο να διανύσει...</p>
      <p> </p>
    </article>
  </body>
</html>