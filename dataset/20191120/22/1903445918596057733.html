<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53196/docogos-a-stadia-rajtja"/>
    <meta property="og:site_name" content="PlayDome"/>
    <meta property="article:published_time" content="2019-11-20T22:04:00+00:00"/>
    <meta property="og:title" content="Döcögős a Stadia rajtja"/>
    <meta property="og:description" content="Egyelőre nem fizetnek elő a szolgáltatásra túl sokan, ráadásul a teljesítménnyel is akadnak gondok."/>
  </head>
  <body>
    <article>
      <h1>Döcögős a Stadia rajtja</h1>
      <h2>Egyelőre nem fizetnek elő a szolgáltatásra túl sokan, ráadásul a teljesítménnyel is akadnak gondok.</h2>
      <address><time datetime="2019-11-20T22:04:00+00:00">20 Nov 2019, 22:04</time> by <a rel="author">GeryG</a></address>
      <p>Tegnap hivatalosan is elrajtolt a <b>Stadia</b>, a <i>Google</i> új, felhő alapú játékszolgáltatása. A rendszer előfizetést igényel, de ezért csak a platformot kapjuk meg, az azon elérhető (jelenleg huszonkét) játékot külön meg is kell vásárolni. Ez nem feltétlenül a legvonzóbb üzleti modell, és ez a jelek szerint egyelőre meg is látszik az eladásokon.</p>
      <p>A hírek ugyanis arról szólnak, hogy az eddigi előfizetések száma messze elmarad a Google előzetes várakozásaitól. A Founders Edition ugyanakkor mind egy szálig elkelt. A dolgot tovább nehezíti, hogy a korábbi hangzatos és technikailag igencsak előremutató ígéreteket sem tudja egyelőre teljesíteni a rendszer.</p>
      <p>Erre jó példa a <a href="https://www.playdome.hu/jatek/6361/destiny-2">Destiny 2</a> és a <a href="https://www.playdome.hu/jatek/6382/red-dead-redemption-2">Red Dead Redemption 2</a>, két komoly gépigénnyel és látványvilággal rendelkező játék. Ezek egyike sem tudja hozni a korábban beígért 4K-s felbontást és 60 fps teljesítményt. Arthur Morgan kalandjátt 1440p-s felbontáson rendereli a rendszer, majd a Chromecast Ultrán ezt skálázza fel 4K-ra. Ugyanakkor ezen a felbontáson már csak 30 fps-t produkál a játék. Ha viszont Chrome böngészőben futtatjuk, amely csak 1080p felbontást kínál, akkor már él a stabil 60 fps ígérete.</p>
      <p>Hasonló a helyzet a Destiny 2-vel, amelyet csak 1080p felbontáson renderel a Stadia, majd ezt skálázza fel 4K-ra. De ez legalább valóban hozza a 60 fps-t, ugyanakkor a fejlesztő <i>Bungie</i> elmondása szerint a Stadia verzió grafikájának részletessége nagyjából a PC-s kiadás közepes beállításainak felel meg…</p>
      <p>Az első benyomások egyébként a fentiektől függetlenül általánosságban jók, ugyanakkor szinte kivétel nélkül mindenki felrója a Stadiának (és a Google-nek), hogy számos korábban megígért funkció egyelőre hiányzik. Illetve a fent vázolt üzleti modell sem biztos, hogy hosszú távon sikeres lehet. ■</p>
    </article>
  </body>
</html>