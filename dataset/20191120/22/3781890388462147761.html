<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742736"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T22:45:00+00:00"/>
    <meta property="og:title" content="'ปารีณา'ขึ้นโรงพักทองหล่อ แจ้งจับ'เสรีฯ'เซ็นเอกสารเท็จ"/>
    <meta property="og:description" content="เอ๋ ปารีณา หอบหลักฐานเข้าแจ้งความสน.ทองหล่อ ดำเนินคดีกับ พล.ต.อ.เสรีพิศุทธ์ ในฐานะประธาน กมธ. ปราบปรามการทุจริตและประพฤติมิชอบ ในข้อหา เอกสารเท็จ "/>
  </head>
  <body>
    <article>
      <h1>'ปารีณา'ขึ้นโรงพักทองหล่อ แจ้งจับ'เสรีฯ'เซ็นเอกสารเท็จ</h1>
      <address>
        <time datetime="2019-11-20T22:45:00+00:00">20 Nov 2019, 22:45</time>
      </address>
      <p>
        <b>เอ๋ ปารีณา หอบหลักฐานเข้าแจ้งความสน.ทองหล่อ ดำเนินคดีกับ พล.ต.อ.เสรีพิศุทธ์ ในฐานะประธาน กมธ. ปราบปรามการทุจริตและประพฤติมิชอบ ในข้อหา เอกสารเท็จ </b>
      </p>
      <p>เมื่อ​วันที่​ 21 พ.ย.​ ผู้สื่อข่าวรายงานว่า เมื่อกลางดึกที่ผ่านมา น.ส.ปารีณา​ ไกรคุปต์​ ส.ส.ราชบุรี​ พรรคพลังประชารัฐเดินทางเข้าแจ้งความกับ​ พ.ต.ต.ณพพล​ มักการุณ  สว.(สอบสวน)​ สน.ทองหล่อ​ เพื่อให้ดำเนินคดีกับ​ พล.ต.อ.เสรีพิศุทธ์ เตมียเวส​ ส.ส.บัญชีรายชื่อ และหัวหน้าพรรคเสรีรวมไทย​ และในฐานะประธานกรรมาธิการป้องกันและปราบปรามการทุจริตและประพฤติมิชอบ ในข้อหา เอกสารเท็จ<br/><br/>น.ส.ปารีณา​ เปิดเผยว่า​ เดินทางมาแจ้งความเอาผิด​ พล.ต.อ.เสรีพิศุทธ์ ในข้อหาเอกสารเท็จ​ สืบเนื่องจากการประชุม​กรรมาธิการเมื่อวันที่​ 18​ พ.ย.ที่ผ่านมา​ เฟซบุ๊กของ​ นายวัฒนา​ เมืองสุข​ อดีต​ รมช.พาณิชย์และแกนนำพรรคเพื่อไทย​ ได้มีการโพสต์หนังสือวาระการประชุมในวันที่​ 20​ พ.ย.​ ซึ่งเป็นหนังสือเรื่องการตั้งที่ปรึกษาประธานคณะกรรมาธิการ​ โดยมีลายเซ็นของ​ พล.ต.อ.เสรีพิศุทธ์​ แนบมาด้วย​ เมื่อมีการสอบถามในที่ประชุมก็ได้รับการยืนยันว่า​ พล.ต.อ.เสรีพิศุทธ์เป็นผู้เซ็นหนังสือดังกล่าวเอง​ ซึ่งเชื่อว่าเอกสารดังกล่าวเป็นเอกสารเท็จ​ จึงได้เดินทางมาแจ้งความในครั้งนี้</p>
      <figure>
        <img src="https://www.dailynews.co.th/admin/upload/20191121/news_NpOvBpGJVF052439_533.jpg?v=20191121187?v=8733"/>
      </figure>
      <p>น.ส.ปารีณา​ กล่าวอีกว่า​ ในวันที่​ 21​ พ.ย.นี้จะเดินทางไปแจ้งความ​ พล.ต.อ.เสรีพิศุทธ์​ อีกครั้งที่​ สน.สามเสน​ ในความผิด​ ม.157 กรณีที่มีการประชุมและมีมติเรียก​ พล.อ.ประยุทธ​ จันทร์โอชา​ นายกรัฐมนตรี​ และ​พล.อ.ประวิตร​ วงษ์สุวรรณ​ รองนายกรัฐมนตรี​ ให้เข้ามาชี้แจง​ แต่ปรากฎว่าหนังสือที่ส่งให้เป็น​ พ.ร.บ.คำสั่งเรียก​ ถือว่า​ พล.ต.อ.เสรีพิศุทธ์ใช้อำนาจประธานบิดเบือนมติและใช้อำนาจในการเซ็น พ.ร.บ.คำสั่งเรียก​ ซึ่งขณะนี้​ พ.ร.บ.ดังกล่าวอยู่ในขั้นตอนการพิจารณาของศาลรัฐธรรมนูญวินิจฉัย​ ดังนั้น​ พ.ร.บ.คำสั่งเรียก​ ปี2554 จึงขัดกับ​ รัฐธรรมนูญปี​ 2560​ และไม่ควรนำมาใช้จนกว่าศาลรัฐธรรมนูญจะมีคำวินิจฉัยแล้วเสร็จ​ แต่พล.ต.อ.เสรีพิศุทธ์กลับนำมาใช้ ซึ่งไม่ได้มาจากมติแต่เป็นเรื่องส่วนตัว​ และจะเดินทางเข้าแจ้งความต่อไป.</p>
    </article>
  </body>
</html>