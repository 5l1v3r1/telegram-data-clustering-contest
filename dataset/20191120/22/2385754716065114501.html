<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/598374/to-idryma-theotokos-elave-xorigia-ypsous-enos-ekat-200-xiliadon-euro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T22:43:00+00:00"/>
    <meta property="og:title" content="Το Ίδρυμα «Θεοτόκος» έλαβε χορηγία ύψους ενός εκατ. 200 χιλιάδων ευρώ"/>
    <meta property="og:description" content="Αναμφίβολα, η απόφαση της δημιουργίας του Ιδρύματος «Θεοτόκος» το 1969 από τον δρα Αμέρικο Αργυρίου συνδέθηκε στενά και αποδείχθηκε καθοριστικής σημασίας..."/>
  </head>
  <body>
    <article>
      <h1>Το Ίδρυμα «Θεοτόκος» έλαβε χορηγία ύψους ενός εκατ. 200 χιλιάδων ευρώ</h1>
      <address><time datetime="2019-11-20T22:43:00+00:00">20 Nov 2019, 22:43</time> by <a rel="author">SigmaLive</a></address>
      <p>Αναμφίβολα, η απόφαση της δημιουργίας του Ιδρύματος «Θεοτόκος» το 1969 από τον δρα Αμέρικο Αργυρίου συνδέθηκε στενά και αποδείχθηκε καθοριστικής σημασίας όσον αφορά στην αξιοπρεπή διαβίωση, την αποϊδρυματοποίηση και την ένταξη των ατόμων με νοητική αναπηρία στην κοινωνία, είπε ο Υπουργός Δικαιοσύνης και Δημοσίας Τάξεως, Γιώργος Σαββίδης, σε χαιρετισμό του στο Gala Dinner του Ιδρύματος «Θεοτόκος», επ’ ευκαιρία της συμπλήρωσης 50 χρόνων λειτουργίας του.</p>
      <p>«Και τούτο γιατί στα 50 αυτά χρόνια παρουσίας του, μέσα από τις άοκνες προσπάθειες, την αφοσίωση και τον ζήλο που επιδεικνύουν, ανταποκρινόμενοι πλήρως στην αποστολή του, το Διοικητικό Συμβούλιο, η Διεύθυνση, ο Σύνδεσμος Φίλων και οι εθελοντές που πλαισιώνουν το Ίδρυμα αλλά και το έμπειρο και καταρτισμένο του προσωπικό, πέτυχαν να προσφέρουν στα άτομα αυτά πολλαπλές και πρωτοποριακές υπηρεσίες στους τομείς της πρόληψης, της θεραπείας και της φροντίδας», πρόσθεσε.<br/><br/>Ανέφερε, επίσης, ότι θα συνεχίσουν να στηρίζουν εμπράκτως την λειτουργία του.<br/><br/>«Το Ίδρυμα «Θεοτόκος» έλαβε για το έτος 2018 χορηγία ύψους ενός εκατομμυρίου 200 χιλιάδων ευρώ, ποσό το οποίο αναμένεται να κινηθεί στα ίδια επίπεδα και για το 2019. Εκείνο που προέχει είναι η περαιτέρω ενδυνάμωση και η ενίσχυση του υψηλού έργου, ως ακριβώς το προανέφερα, του Ιδρύματος», είπε ο κ. Σαββίδης.</p>
      <p>Η δική μας, επομένως, συνεισφορά «συμβάλλει τα μέγιστα, ως απαραίτητη προϋπόθεση, στην υλοποίηση της προσπάθειας για την παροχή όσο το δυνατόν περισσότερων και αναβαθμισμένων υπηρεσιών», κατέληξε.</p>
    </article>
  </body>
</html>