<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/press/4-versii-kade-izchezna-vodata-na-pernik-pod-zemyata-pechatat-novi-pasporti.html"/>
    <meta property="og:site_name" content="News.bg"/>
    <meta property="article:published_time" content="2019-11-20T22:08:36+00:00"/>
    <meta property="og:title" content="4 версии къде изчезна водата на Перник, Под земята печатат нови паспорти"/>
    <meta property="og:description" content="БСП се сниши за КПКОНПИ, ДПС обяви Цацаров за &quot;богатство&quot;"/>
  </head>
  <body>
    <article>
      <h1>4 версии къде изчезна водата на Перник, Под земята печатат нови паспорти</h1>
      <address>
        <time datetime="2019-11-20T22:08:36+00:00">20 Nov 2019, 22:08</time>
      </address>
      <p>
        <i>24 часа</i>
      </p>
      <p>
        <b>4 версии къде изчезна водата на Перник</b>
      </p>
      <p>"Къде ни е водата?", "Оставка", "Защо се криеш, мишок?", "Виновните на съд". С тези скандирания перничани обсадиха вчера сградата на ВиК - Перник.</p>
      <p>Протестът бе заради липсата на вода в язовир "Студена", което доведе до режим в миньорския град, Батановци и околните села. Недоволните щурмуваха сградата на водното дружество в опит да се срещнат с управителя му инж. Иван Витанов, но полицията успя да ги отблъсне.</p>
      <p>Вече няколко дни вода от чешмите на перничани тече сутрин от 5 до 10 ч и вечер от 17 до 22 ч. Поне такъв бе обявеният график. Оказа се обаче, че високите части на града и селата са постоянно без вода, а в ниските тя не спира. Най-драматично е положението в Дивотино. Там чешмите във високите части са сухи от началото на режима до днес.</p>
      <p>"Звъняхме на кмета, той отговори, че се е обаждал няколко пъти във ВиК, но оттам му отговаряли, че проблеми има навсякъде. А ние какво да правим? Всеки се спасява поотделно. Точим в бидони от обществената чешма или от бунари", недоволстват хората.</p>
      <p>
        <i>Труд</i>
      </p>
      <p>
        <b>Под земята печатат нови паспорти</b>
      </p>
      <p>Новите лични карти с чип и биометрични данни ще се печатат под земята, научи "Труд". Заради изискване за максимална сигурност машините, на които ще се печатат документите, трябва да са разположени на подземен етаж.</p>
      <p>На 27 ноември ще бъдат приети офертите на двете немски фирми - "Веридос ГмбХ и Обединение "Мюлбауер Ай Ди Сървисиз ГмбХ - С§Т", които останаха на финала на процедурата за избор на изпълнител за изграждане на системата за издаване на новите документи за самоличност. Ден по-късно ценовите офертите в състезанието за 238 млн. лв. без ДДС ще бъдат отворени, а до края на годината се очаква да се разбере и победителят.</p>
      <p>
        <i>Монитор</i>
      </p>
      <p>
        <b>Стафилококово отравяне натръшкало децата в Ямбол</b>
      </p>
      <p>При вcички дeцa oт Хaджидимитрoвo, кoитo ca нacтaнeни в инфeкциoзното отделение на бoлницaта в Ямбoл e изoлирaн cтaфилoкoкуc aурeуc. Причинaтa зa cъcтoяниeтo им e cтaфилoкoкoвo хрaнитeлнo oтрaвянe, зaяви пред БНТ д-р Cтeфкa Жeлязкoвa, нaчaлник нa oтдeлeниeтo в бoлницaтa. Тя уточни, чe рeзултaтитe oт изcлeдвaниятa ca cтaнaли яcни в сряда cутринтa.</p>
      <p>
        <i>Сега</i>
      </p>
      <p>
        <b>Синдикат поиска работодателят да плаща първите 5 дни от болничния</b>
      </p>
      <p>КТ "Подкрепа" ще предложи първите пет дни от болничните да са за сметка на работодателите. Това обяви на брифинг в парламента Йоанис Партениотис, вицепрезидент на КТ "Подкрепа", след провелата се работна среща с парламентарната група на "Воля".</p>
      <p>Двата синдиката - КТ "Подкрепа" и КНСБ, са в стачна готовност във връзка с предложението, обявено от министъра на финансите, първият ден от болничните да е за сметка на работника.</p>
      <p>Ася Гонева от КНСБ обясни, че засега има само обещания на премиера пред медиите, че е против, но няма никакви гаранции, че спорната промяна, анонсирана от финансовия министър, няма да се случи.</p>
      <p>
        <i>Капитал дейли</i>
      </p>
      <p>
        <b>БСП се сниши за КПКОНПИ, ДПС обяви Цацаров за "богатство"</b>
      </p>
      <p>Ден след като управляващите обявиха кандидатурата на все още настоящия главен прокурор Сотир Цацаров за председател на антикорупционната комисия (КПКОНПИ), нито една парламентарно представена партия днес не представи официална позиция по номинацията му. Но нагласите проличаха ясно: БСП предпочете да се сниши, като нито коментира предложената от ГЕРБ кандидатура, нито издигна алтернативна за ключовия пост, въпреки че като опозиция към нея имаше такива очаквания; от ДПС определиха Цацаров като "богатство" за всяка държава; а от "Обединени патриоти" решиха да изиграят проформа изслушването му, преди официално да го подкрепят, въпреки че вчера техен депутат присъстваше на обявяването на номинацията.</p>
      <p>
        <i>Дума</i>
      </p>
      <p>
        <b>Социални работници излизат на стачка</b>
      </p>
      <p>Eдночасова стачка на 27 ноември подготвят социалните работници от 35 дирекции в цялата страна. Те няма да изпълняват служебните си задължения от 10 до 11 ч., съобщи председателят на Националния синдикат на административните служители към КТ "Подкрепа" Кремена Атанасова. Още от 11 ноември социалните работници са в символичен протест с основно искане за увеличение на заплатите с 40 на сто.</p>
      <p>В момента брутната стартова заплата в социалната сфера е 650 лв., но чисто работниците вземат около 500 лв. От синдиката припомниха, че има предложения от социалния министър Бисер Петков за допълнително 5% увеличение на фонд "Работна заплата" за служителите в Агенцията "Социално подпомагане", но дори да бъде прието, то няма да бъде достатъчно.</p>
      <p>
        <i>Стандарт</i>
      </p>
      <p>
        <b>Гешев може да стане главен прокурор предсрочно</b>
      </p>
      <p>Иван Гешев може да встъпи в длъжността главен прокурор и преди 10 януари догодина, когато изтича мандатът на Сотир Цацаров на поста. Това ще стане ако е издаден указ от президента за назначаването на Гешев, обясни днес пред репортери говорителката на прокурорската колегия във Висшия съдебен съвет (ВСС) Даниела Машева.</p>
      <p>Въпросът й бе зададен във връзка с издигането на кандидатурата на Сотир Цацаров за председател на КПКОНПИ и възможността той да освободи поста преди да дойде крайната дата на неговия мандат. Освен това Цацаров не е длъжен да подава оставка като главен прокурор предсрочно, ако не бъде избиран до 10 януари 2020 г. за шеф на антикорупционната комисия, обясни Машева.</p>
      <p>
        <i>Земя</i>
      </p>
      <p>
        <b>Борисов се извъртя за болничните</b>
      </p>
      <p>Предложението първият ден от болничните да не се плаща на работника няма да бъде внесено в Народното събрание, съобщи пред журналисти министър-председателят Бойко Борисов, цитиран от правителствената пресслужба. В изказване пред медиите, излъчено в социалната мрежа, той иронизира, че от мярката с неплащането на първия ден от болничния най-недоволни ще са хотелиерите в Гърция и очаква протести от тях. Заради силния обществен отпор и след като синдикатите заявиха, че ще организират национален протест, премиерът заяви, че няма да допусне изменението в нормативната уредба, одобрено от съвета на коалицията, да бъде внесено в парламента. Уточни обаче, че се надява този проблем да намери решение в Националния съвет за тристранно сътрудничество.</p>
      <p>Двете синдикални организации - КНСБ и КТ "Подкрепа", решиха да протестират в края на месеца въпреки обрата за болничните, обявиха председателите на националните стачни комитети Любка Георгиева и Тодор Капитанов. По думите им, крайно време е българското правителство да разбере, че не може да си играе с нервите на българските граждани, не може да се подиграва с хората и да си прави експерименти.</p>
    </article>
  </body>
</html>