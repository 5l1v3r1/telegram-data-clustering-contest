<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_21/usa-candidati-dem-uniti-contro-trump-sanders-lancia-allarme-e6f53f48-0c21-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Usa, Buttigieg sotto attacco al dibattito dem. Ma Sanders avverte: «Non facciamoci consumare da Trump»"/>
    <meta property="og:description" content="Pochi spunti interessanti, molti gli scontri personali tra i dieci candidati"/>
  </head>
  <body>
    <article>
      <h1>Usa, Buttigieg sotto attacco al dibattito dem. Ma Sanders avverte: «Non facciamoci consumare da Trump»</h1>
      <h2>Pochi spunti interessanti, molti gli scontri personali tra i dieci aspiranti candidati alla Casa Bianca che si sono incontrati ad Atlanta</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Giuseppe Sarcina, corrispondente da Washington</a></address>
      <p>Meno proposte. Più scontri personali. Meno analisi e più livore. Per lunghi tratti il quinto dibattito tra i dieci candidati democratici ad Atlanta si è ridotto a un stucchevole festival dell’ego, con sprazzi di vera presunzione.</p>
      <h4>La senatrice Klobuchar a Buttigieg: «Sei un leader locale»</h4>
      <p>A un certo punto la senatrice Amy Klobuchar, dal basso del suo 1,7% di gradimento nei sondaggi nazionali, si è rivolta con sufficienza a Pete Buttigieg: «Sei un leader locale, sei anche bravo, ma io ho l’esperienza necessaria per realizzare le cose. Al Senato ho portato avanti oltre 100 iniziative di legge».</p>
      <h4>La risposta del sindaco di South Bend</h4>
      <p>Il sindaco di South Bend ha risposto: «Tutta questa esperienza in azione a Washington ed ecco com’è ridotto il Paese». Buttigieg, 37 anni, è il più giovane del gruppo e, stando alle rilevazioni, anche il più in crescita nell’Iowa, lo Stato da cui si comincerà a votare il prossimo 3 febbraio per le elezioni primarie democratiche. Era nelle attese, dunque, che Buttigieg diventasse la lepre, la preda da inseguire. Si pensava a uno scontro diretto con la senatrice Elizabeth Warren, la portavoce più quotata dell’ala radical. In verità «Mayor Pete» ha anche abbozzato un’offensiva sulla riforma sanitaria proposta dalla concorrente (e da Sanders), ripetendo che «Medicare per tutti non è economicamente sostenibile e toglie agli americani la possibilità di scelte». Ma Warren ha lasciato cadere e da quel momento il dibattito si è come svuotato di senso politico.</p>
      <h4>Il dibattito svuotato di senso politico</h4>
      <p>Per due ore i contenuti sono stati derubricati, nonostante le domande delle quattro giornaliste (un record) di «Msnbc» e «Washington Post». I battistrada hanno pensato a difendere la posizione di vantaggio acquisita; gli outsider hanno provato a insidiarli, ma più con gli slogan che con proposte precise. La stessa Warren ha rinunciato al solito profluvio di cifre e teoremi, limitandosi a tratteggiare a grandi linee la tassazione sui grandi patrimoni («2 cent di imposta per ogni dollaro su ricchezze superiori a 50 milioni di dollari e 6 cents oltre un miliardo di dollari»). Joe Biden ha limitato le sortite e quando ci ha provato ha fatto ridere l’audience con una battuta involontaria: «Dobbiamo prendere a pugni, a pugni la cultura della violenza sulle donne». Sanders ormai soffre visibilmente di claustrofobia politica, costretto a condividere la stanza dei radical con la Warren. Buttigieg si è difeso con il consueto ordine, rintuzzando prima Klobuchar, poi il veemente attacco di Tulsi Gabbard che gli ha rinfacciato di voler mandare l’esercito in Messico per combattere contro i Narcos.</p>
      <h4>Pochi gli spunti interessanti</h4>
      <p>Ci sono stati pochi spunti interessanti, come per esempio le provocazioni futuriste di Andrew Yang sulla priorità della «difesa cibernetica». Molte dichiarazioni di repertorio sulle diseguaglianze, il razzismo latente nel sistema, l’aborto. L’impeachment di Donald Trump è il tema che unisce tutti i candidati democratici alla Casa Bianca: il presidente va messo in stato di accusa perché nessuno è sopra le legge. Ma Bernie Sanders avverte: va bene l’impeachment ma «non dobbiamo lasciarci consumare da Trump altrimenti perdiamo» alle elezioni. Alla fine è rimasta l’impressione di una serata irrisolta. Una specie di grigio pareggio generale e un messaggio indiretto a Michael Bloomberg: le primarie non hanno ancora un padrone assoluto.</p>
    </article>
  </body>
</html>