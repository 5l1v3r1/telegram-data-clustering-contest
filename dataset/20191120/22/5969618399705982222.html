<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/sport24radio/syrigos-gia-pitino-ektetheimenos-o-vasilakopoylos.5643682.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-20T22:04:00+00:00"/>
    <meta property="og:title" content="Συρίγος για Πιτίνο: Εκτεθειμένος ο Βασιλακόπουλος"/>
    <meta property="og:description" content="Ο Γιώργος Συρίγος σχολίασε στην εκπομπή Είναι να γελάει κανείς του Sport24 Radio 103.3 την επιστροφή του Ρικ Πιτίνο στον πάγκο του Παναθηναϊκού ΟΠΑΠ, την ώρα που υπάρχει η δέσμευση με την ΕΟΚ για την Εθνική Ανδρών."/>
  </head>
  <body>
    <article>
      <h1>Συρίγος για Πιτίνο: Εκτεθειμένος ο Βασιλακόπουλος</h1>
      <h2>Ο Γιώργος Συρίγος σχολίασε στην εκπομπή "Είναι να γελάει κανείς" του Sport24 Radio 103.3 την επιστροφή του Ρικ Πιτίνο στον πάγκο του Παναθηναϊκού ΟΠΑΠ, την ώρα που υπάρχει η δέσμευση με την ΕΟΚ για την Εθνική Ανδρών.</h2>
      <address><time datetime="2019-11-20T22:04:00+00:00">20 Nov 2019, 22:04</time> by <a rel="author">sport24 radio</a></address>
      <p>Το μεσημέρι της Τετάρτης (20/11), ο <a href="https://www.sport24.gr/Basket/Euroleague/eb-news/eb_panathinaikos/pitino-enthoysiasmenos-poy-epistrefw-ston-panathhnaiko.5643421.html">Ρικ Πιτίνο</a> επισημοποίησε την επιστροφή του στον πάγκο του <a href="https://www.sport24.gr/Basket/Euroleague/eb-news/eb_panathinaikos/">Παναθηναϊκού ΟΠΑΠ</a>, για να ακολουθήσει η συζήτηση αναφορικά με την ταυτόχρονη παρουσία του στο τριφύλλι και την <a href="https://www.sport24.gr/Basket/ElladaBasket/EthnikiBasket/ti-eixe-dhlwsei-o-rik-pitino-gia-to-endexomeno-na-analavei-allh-omada.5643456.html">Εθνική ομάδα</a>. Ο Γιώργος Συρίγος σχολίασε τις εξελίξεις στους πράσινους και όσα αυτές συνεπάγονται για τη "γαλανόλευκη", εξηγώντας πως βάσει των δεδομένων αυτός που είναι περισσότερο -από κάθε άλλον- εκτεθειμένος, είναι ο πρόεδρος της ΕΟΚ, κ. <a href="https://www.sport24.gr/Basket/ElladaBasket/EthnikiBasket/eok-se-allh-vash-h-synergasia-me-pitino-me-psyxraimia-oi-apofaseis.5643418.html">Γιώργος Βασιλακόπουλος</a>.</p>
      <p>Ακούστε πώς σχολίασε τα δεδομένα που έχουν διαμορφωθεί στην εκπομπή <b>"Είναι να γελάει κανείς"</b> του <a href="https://www.sport24.gr/sport24radio/player/">Sport24 Radio 103.3</a>:</p>
      <p>"Η εξέλιξη αυτή με όσα προηγήθηκαν και με όσα δήλωσε ο ίδιος ο Ρικ Πιτίνο κατά την παρουσίασή του από την Ομοσπονδία, αλλά κυρίως ο Γιώργος Βασιλακόπουλος, εκθέτουν ανεπανόρθωτα για ακόμη μία φορά τον ισχυρό άνδρα του ελληνικού μπάσκετ. Τι μας είπε; Ότι ο Ρικ Πιτίνο, ο οποίος δήλωσε Έλληνας για τους επόμενους οκτώ μήνες, δεν υπάρχει περίπτωση να δουλέψει σε άλλη ομάδα. Το είπε βέβαια κι ο ίδιος ο Ρικ Πιτίνο, αλλά γι αυτόν μετράει διαφορετικά. Εκείνος δεν εκπροσωπεί έναν θεσμικό παράγοντα, όπως είναι η Ομοσπονδία.</p>
      <p>Ενώ λοιπόν ο Γιώργος Βασιλακόπουλος έβαλε αυτό μπροστά κι ενώ κατά το παρελθόν με χίλιους τρόπους και σε πολλές περιπτώσεις, όχι μόνο αυτή του Παναγιώτη Γιαννάκη, έχει βάλει μπροστά το ζήτημα "Ολυμπιακός - Παναθηναϊκός μετρούν διαφορετικά" και ό,τι αγγίζει αυτούς τους δύο, δεν αγγίζει την Εθνική, εδώ έχουμε μια εξέλιξη που -ξαναλέω- τον εκθέτει ανεπανόρθωτα. Με βάση τόσο αυτά που είπε τώρα, αλλά κι έχει χαράξει ως πολιτική, ως νόρμα για την Ομοσπονδία παλαιότερα. Έχουμε, υπό μια έννοια, ανακολουθία που ακόμη και για τον Γιώργο Βασιλακόπουλο, δεν έχει προηγούμενο".</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/716007022&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
    </article>
  </body>
</html>