<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_21/scomparsa-barcellona-l-appello-parenti-ritrovare-ilenia-cucchi-3b2c42fe-0c55-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Trovata la 22enne scomparsa a Barcellona, è ricoverata in ospedale"/>
    <meta property="og:description" content="La ragazza di 22 anni si era trasferita in Spagna da due anni. Non si hanno sue notizie da una settimana. La famiglia ha presentato denuncia alle forze dell’ordine, contattato la Farnesina, lanciato appelli sui social: «Ci aveva detto che lavorava come cameriera»"/>
  </head>
  <body>
    <article>
      <h1>Trovata la 22enne scomparsa a Barcellona, è ricoverata in ospedale</h1>
      <h2>Ilenia Cucchi è stata ricoverata in un nosocomio alle porte della città catalana: non aveva documenti e quindi non è stato possibile avvisare i familiari</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Barbara Gerosa</a></address>
      <p>Svolta nelle indagini sulla scomparsa della giovane valtellinese, Ilenia Cucchi, 22 anni, originaria di Talamona, trasferitasi a Barcellona un paio di anni fa, di cui sembravano essersi perse le tracce. Il fratello e la madre della ragazza, partiti giovedì mattina per la Spagna, sono riusciti a rintracciarla. «Ilenia è ricoverata in un ospedale alle porte della città catalana - spiega la cognata Ramona Pisani-. È viva, ma non sappiamo quali siano le sue condizioni perché non ci hanno ancora consentito di parlare con lei. Sappiamo solo che è stata trovata svenuta a terra da alcuni passanti che hanno chiamato l’ambulanza. Non aveva documenti o telefono cellulare, per questo nessuno ci ha avvisato».</p>
      <p><b>Un giallo che però sembra essere tutt’altro che risolto</b>. «Qualcuno le ha fatto del male. I nostri timori si sono purtroppo avverati. È successo qualcosa di terribile, ma fino a quando non riusciremo a incontrarla sarà impossibile saperne di più». Gli amici non vedevano Ilenia da giorni, non rispondeva più al cellulare, l’ultimo accesso su WhatsApp risaliva alle due di notte del 14 novembre. L’ultima volta è stata vista in Calle Ferladinia, nella città catalana, poi più nulla. I parenti hanno presentato denuncia alle forze dell’ordine, contattato la Farnesina, lanciato appelli sui social, ma di Ilenia sembrava essersi persa ogni traccia. «Ci aveva detto che lavorava come cameriera- conclude la cognata-. Ma in queste ore abbiamo scoperto che in realtà aveva cambiato diversi posti negli ultimi mesi. Ci sentivamo almeno un paio di volte alla settimana e quando abbiamo completamente perso i contatti abbiamo intuito che doveva essere accaduto qualcosa. Nemmeno i ragazzi di Barcellona che la conoscono e frequentano erano più riusciti a mettersi in contatto con lei. Adesso che l’abbiamo trovata dobbiamo capire cosa le sia successo».</p>
    </article>
  </body>
</html>