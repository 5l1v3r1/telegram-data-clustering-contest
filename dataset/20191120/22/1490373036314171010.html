<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/ukrajinska-kauza-donald-trump-svedectvi-kongres-vysetrovani_1911202246_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T22:46:00+00:00"/>
    <meta property="og:title" content="Byl jsem součástí tlaku na Zelenského, vypověděl v Kongresu velvyslanec Sondland"/>
    <meta property="og:description" content="Sondland měl z těch, kteří v Kongresu pod přísahou zatím svědčili, zřejmě k prezidentu Donaldu Trumpovi nejblíž, napřímo s ním komunikoval i ohledně Ukrajiny. V minulosti byl sponzorem jeho kampaně."/>
  </head>
  <body>
    <article>
      <h1>Byl jsem součástí tlaku na Zelenského, vypověděl v Kongresu velvyslanec Sondland</h1>
      <address><time datetime="2019-11-20T22:46:00+00:00">20 Nov 2019, 22:46</time> by <a rel="author">Jan Kaliba, Tereza Fivebrová</a></address>
      <p>
        <b>V americkém Kongresu ve středu zaznělo další nepříjemné svědectví proti prezidentu Donaldu Trumpovi. Americká diplomacie podle něj chtěla po Kyjevu vyšetřování rodiny Joea Bidena, a to na přímý Trumpův příkaz. Při veřejném slyšení v rámci vyšetřování, které může vést k Trumpovu impeachmentu, to prohlásil velvyslanec Spojených států při Evropské unii Gordon Sondland.</b>
      </p>
      <p>Sondland měl z těch, kteří v Kongresu pod přísahou zatím svědčili, zřejmě k prezidentu Donaldu Trumpovi nejblíž a napřímo s ním komunikoval i ohledně Ukrajiny. V minulosti byl také podporovatelem a sponzorem Trumpovy kampaně.</p>
      <p>V Kongresu ve středu zopakoval to, co už předtím řekli jiní svědci. Kromě oficiální mezinárodní politiky vůči Ukrajině fungoval i druhý neoficiální kanál. Jeho ústřední postavou byl podle svědectví Trumpův osobní právník Rudy Giuliani, tedy soukromá osoba, která stojí mimo americkou vládu vůči diplomacii.</p>
      <figure>
        <audio src="https://www.irozhlas.cz/sites/default/files/audios/22490c2352edd3092b304ff20dbe1611.mp3"/>
        <figcaption>Americký velvyslanec při EU Gordon Sondland svědčil proti Donaldu Trumpovi. Téma pro Jana Kalibu</figcaption>
      </figure>
      <p>Podle Gordona Sondlanda úkoloval Giuliani na Trumpův příkaz americkou diplomacii, jak má jednat s ukrajinskými představiteli. Sondland řekl, že i on sám byl součástí tlaku na ukrajinského prezidenta Zelenského, aby přislíbil vyšetřování Trumpovy politické konkurence, a tím si mimo jiné Zelenskyj zajistil pozvání do Bílého domu.</p>
      <p>Poprvé také v Kongresu zaznělo, že součástí tohoto soukolí byl také americký ministr zahraničí Mike Pompeo i víceprezident Mika Pence.</p>
      <p>Na otázku, jestli to bylo z americké strany vůči Ukrajině něco za něco, odpověděl svědek ano a zároveň ještě dodal, že každý ve vedení Trumpovy administrativy o tom věděl.</p>
      <h3>Reakce politiků</h3>
      <p>Prezident Donald Trump reagoval na svědectví odmítavě a poukázal na předchozí Sondlandovo vyjádření. V tom zmínil jejich vzájemný rozhovor, kdy mu Trump řekl, že od Ukrajiny nic nechce. Prezident také řekl, že Sondlanda příliš dobře nezná a nijak často s ním nehovořil.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/washington-usa-impeachment-donald-trump-volodymyr-zelensky-ukrajina-vysetrovani_1911191817_cha"/>
      </related>
      <p>Kromě toho také prezident odkazuje na reakce republikánských zákonodárců, kteří Sondlandovo svědectví v minulých hodinách zpochybnili tím, že o jakýchkoliv podmínkách pro Ukrajinu neslyšel Sondland přímo od prezidenta Trumpa.</p>
      <p>Velvyslanec při Evropské unii v Kongresu také na jednu z otázek odpověděl, že si nevybavuje, že by s ním prezident mluvil o podmínkách pro materiální vojenskou pomoc pro Ukrajinu, o kterých předtím mluvili jiní svědci.</p>
      <p>Oficiálně také reagovala kancelář víceprezidenta Pence. Ta popřela, že by více prezident na toto téma se Sondlandem někdy mluvil a proti jeho výpovědi se ohradil i Trumpův osobní právník Rudy Giuliani.</p>
      <related>
        <h4>Související články</h4>
        <a href="https://www.irozhlas.cz/zpravy-svet/washington-impeachment-marie-yovanovitchova-donald-trump-kongres-slyseni_1911152057_cha"/>
        <a href="https://www.irozhlas.cz/zpravy-svet/donald-trump-usa-impeachment-ukrajina-kongres_1911140858_nkr"/>
        <a href="https://www.irozhlas.cz/zpravy-svet/impeachment-donald-trump-kongres_1911132311_zit"/>
      </related>
    </article>
  </body>
</html>