<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641061/%D9%85%D8%B3%DB%8C-%D9%88-%DA%A9%D8%A7%D9%88%D8%A7%D9%86%DB%8C-%D9%82%D8%B1%D8%A7%D8%B1-%D8%AF%D8%B9%D9%88%D8%A7-%DA%AF%D8%B0%D8%A7%D8%B4%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:19:00+00:00"/>
    <meta property="og:title" content="مسی و کاوانی قرار دعوا گذاشتند!"/>
    <meta property="og:description" content="دیشب دو تیم آرژانتین و اروگوئه در یک دیدار دوستانه به مصاف یکدیگر رفتند که این بازی در نهایت با تساوی 2-2 خاتمه یافت."/>
  </head>
  <body>
    <article>
      <h1>
        <a href="https://www.bultannews.com/fa/news/641061/%D9%85%D8%B3%DB%8C-%D9%88-%DA%A9%D8%A7%D9%88%D8%A7%D9%86%DB%8C-%D9%82%D8%B1%D8%A7%D8%B1-%D8%AF%D8%B9%D9%88%D8%A7-%DA%AF%D8%B0%D8%A7%D8%B4%D8%AA%D9%86%D8%AF">مسی و کاوانی قرار دعوا گذاشتند!</a>
      </h1>
      <h2>دیشب دو تیم آرژانتین و اروگوئه در یک دیدار دوستانه به مصاف یکدیگر رفتند که این بازی در نهایت با تساوی 2-2 خاتمه یافت.</h2>
      <address><time datetime="2019-11-20T22:19:00+00:00">20 Nov 2019, 22:19</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در جریان بازی دیشب خطای ماتیاس وسینو، هافبک اروگوئه، باعث عصبانیت شدید لیونل مسی شد و این فوق ستاره آرژانتینی به شدت نسبت به این موضوع اعتراض کرد. بعد از اعتراض مسی، ادینسون کاوانی نیز وارد درگیری شد؛ موضوعی که باعث شد یک بحث نسبتا شدید بین کاوانی و مسی به وجود بیاید.</p>
      <p>نکته جالب اما درباره درگیری مسی و کاوانی به صحبت های رد و بدل شده بین این دو نفر باز می گردد؛ اتفاقی که حالا نشریه اوله آرژانتین از آن پرده برداشته است. این نشریه مدعی شده که در این درگیری کاوانی رو به مسی گفته است: " قصد دعوا کردن داری؟"</p>
      <p> </p>
      <p>این اما پایان کار نبوده و لیونل مسی نیز سوال کاوانی را بی پاسخ نگذاشته است. بر اساس ادعای اوله مسی نیز در پاسخ کاوانی گفته است: " هر وقت و هرجا که بخواهی"</p>
      <p>این درگیری تنها مربوط به زمین بازی نبوده است و این دو ستاره در تونل ورزشگاه نیز به جدال لفظی ادامه داده اند. پس از شدت گرفتن درگیری بین این دو بازیکن، لوئیس سوارز وارد صحنه شد و آن ها را از هم جدا کرد. همچنین در ادامه دیگو گودین نیز به صحنه ورود کرد تا به توقف این درگیری کمک کرده باشد.</p>
      <p>ادینسون کاوانی پس از پایان بازی دیشب در واکنش به درگیری با مسی گفت: " بله این فوتبال است. بازی امشب یک دیدار کلاسیک با برخورد های بسیار بود و این اتفاقات در چنین بازی هایی طبیعی است."</p>
      <p> </p>
      <p>این دومین بار طی چهار روز اخیر است که لیونل مسی باعث ایجاد یک جنگ روانی درون زمین شده است. پیش از این در دیدار روز جمعه آرژانتین مقابل برزیل نیز یک جنگ لفظی بین مسی و تیته، سرمربی برزیل، به وجود آمده بود.</p>
      <p> </p>
    </article>
  </body>
</html>