<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187453/"/>
    <meta property="og:site_name" content="Janam TV"/>
    <meta property="article:published_time" content="2019-11-20T22:50:39+00:00"/>
    <meta property="og:title" content="മഞ്ചിക്കണ്ടി ഏറ്റുമുട്ടല്‍; കമ്മ്യൂണിസ്റ്റ് ഭീകരപ്രവര്‍ത്തകയുടെ മൃതദേഹം പോലീസ് ഏറ്റെടുത്ത് ഇന്ന് സംസ്‌കരിക്കും"/>
    <meta property="og:description" content="കോഴിക്കോട്: അട്ടപ്പാടി മഞ്ചികണ്ടിയില്‍ തണ്ടര്‍ബോള്‍ട്ട് ഏറ്റുമുട്ടലില്‍ മരിച്ച കമ്മ്യൂണിസ്റ്റ് ഭീകര പ്രവര്‍ത്തകയുടെ മൃതദേഹം ഇന്ന് സംസ്‌കരിക്കും. അജ്ഞാത"/>
  </head>
  <body>
    <article>
      <h1>മഞ്ചിക്കണ്ടി ഏറ്റുമുട്ടല്‍; കമ്മ്യൂണിസ്റ്റ് ഭീകരപ്രവര്‍ത്തകയുടെ മൃതദേഹം പോലീസ് ഏറ്റെടുത്ത് ഇന്ന് സംസ്‌കരിക്കും</h1>
      <address><time datetime="2019-11-20T22:50:39+00:00">20 Nov 2019, 22:50</time> by <a rel="author">Janam TV Web Desk</a></address>
      <p>കോഴിക്കോട്: അട്ടപ്പാടി മഞ്ചികണ്ടിയില്‍ തണ്ടര്‍ബോള്‍ട്ട് ഏറ്റുമുട്ടലില്‍ മരിച്ച കമ്മ്യൂണിസ്റ്റ് ഭീകര പ്രവര്‍ത്തകയുടെ മൃതദേഹം ഇന്ന് സംസ്‌കരിക്കും. അജ്ഞാത മൃതദേഹം എന്ന നിലയില്‍ പോലീസാണ് മൃതദേഹം സംസ്‌കരിക്കുക. മൃതദേഹം സംസ്‌കരിക്കാന്‍ ഹൈക്കോടതിയുടെ അനുമതി കൂടി ലഭിച്ച സാഹചര്യത്തിലാണ് പോലീസ് നടപടികള്‍ പൂര്‍ത്തിയാക്കിയത്. തൃശൂര്‍ മെഡിക്കല്‍ കോളേജിലെ മോര്‍ച്ചറിയില്‍ നിന്നും മൃതദേഹം പോലീസ് ഏറ്റുവാങ്ങും.</p>
      <p>അജ്ഞാത മൃതദേഹം ഏറ്റെടുക്കുന്നതിനായി ബന്ധുക്കളെ തേടിക്കൊണ്ട് പോലീസ് പത്രപരസ്യം നല്‍കിയിരുന്നു. എന്നാല്‍ ബന്ധുക്കളാരും എത്താത്ത സാഹചര്യത്തിലാണ് പോലീസ് മൃതദേഹം സംസ്‌കരിക്കുന്നത്. മൃതദേഹം ഏറ്റെടുക്കാന്‍ തയ്യാറാണെന്ന് കമ്മ്യൂണിസ്റ്റ് ഭീകര അനുകൂല സംഘടനയായ പോരാട്ടം സന്നദ്ധത അറിയിച്ചെങ്കിലും വിട്ടുനല്‍കാന്‍ പോലീസ് തയ്യാറായില്ല. മൃതദേഹത്തില്‍ അന്തിമപചാരം അര്‍പ്പിക്കാന്‍ പോരാട്ടം പ്രവര്‍ത്തകര്‍ അനുമതി തേടിയിട്ടുണ്ടെങ്കിലും പോലീസ് ഇതുവരെ നിലപാട് വ്യക്തമാക്കിയിട്ടില്ല.</p>
      <p>മൃതദേഹം എവടെ സംസ്‌കരിക്കും എന്നതും പോലീസ് വെളിപ്പെടുത്തിയിട്ടില്ല. ഏറ്റുമുട്ടലില്‍ മരിച്ച മണിവാസകത്തിന്റെയും കാര്‍ത്തിയുടെയും മൃതദേഹം ബന്ധുക്കള്‍ക്ക് വിട്ടുനല്‍കിയിരുന്നു. ശേഷിക്കുന്ന ഒരു മൃതദേഹം തിരിച്ചറിയുന്നതിനായി ഡിഎന്‍എ പരിശോധനയ്ക്ക് വിധേയമാക്കിയിട്ടുണ്ട്.</p>
    </article>
  </body>
</html>