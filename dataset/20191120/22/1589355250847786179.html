<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/ludovci-si-vybrali-najvacsiu-politicku-formaciu-v-europe-povedie-tusk.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T22:42:00+00:00"/>
    <meta property="og:title" content="Ľudovci si vybrali. Najväčšiu politickú formáciu v Európe povedie Tusk"/>
    <meta property="og:description" content="Získal 491 hlasov delegátov (93 percent) a vo funkcii od 1. decembra nahradí doterajšieho šéfa EPP Josepha Daula"/>
  </head>
  <body>
    <article>
      <h1>Ľudovci si vybrali. Najväčšiu politickú formáciu v Európe povedie Tusk</h1>
      <address><time datetime="2019-11-20T22:42:00+00:00">20 Nov 2019, 22:42</time> by <a rel="author">TASR</a></address>
      <p>
        <b>Delegáti zjazdu Európskej ľudovej strany (EPP) v stredu v Záhrebe rozhodli, že novým a v poradí šiestym predsedom najväčšej politickej formácie v Európe bude Donald Tusk. Získal 491 hlasov delegátov (93 percent) a vo funkcii od 1. decembra nahradí doterajšieho šéfa EPP Josepha Daula z Francúzska.</b>
      </p>
      <p>Podľa informácií TASR hlasovali za D. Tuska aj delegáti slovenských politických strán, ktoré sú členmi EPP. Končiaceho predsedu Európskej rady D. Tuska za kandidáta na predsedu EPP navrhla poľská strana Občianska platforma, ktorá je v súčasnosti v opozícii.</p>
      <p>D. Tusk sa stal prvým politikom z krajín strednej a východnej Európy, ktorý bude udávať smer európskym ľudovcom a určovať priority, ktoré majú dopad aj na politiku EÚ a každodenný život Európanov.</p>
      <related>
        <a href="https://www.etrend.sk/ekonomika/putin-ked-vychod-europy-zbohatne-bude-chciet-opustit-europsku-uniu.html"/>
      </related>
      <p>Lídri členských krajín EÚ z politickej rodiny ľudovcov sa stretávajú pravidelne pred každým samitom v Bruseli a hľadajú podporu pre politickú agendu, ktorá býva prerokúvaná na zasadnutiach Európskej rady (samit).</p>
      <p>Vplyv EPP na európsku politiku je nespochybniteľný, lebo ľudovci majú väčšinu v Európskom parlamente aj v Európskej komisii a početné zastúpenie v Európskej rade.</p>
      <p>Európski ľudovci mali od roku 1976, keď bola EPP založená, päť predsedov: Lea Tindemansa (Belgicko, 1976 - 1985), Pieta Bukmana (Holandsko, 1985 - 1987), Jacqua Santera (Luxembrsko, 1987 - 1990), Wilfrieda Martensa (Belgicko, 1990 - 2013) a J. Daula (Francúzsko, 2013 - 2019).</p>
      <p>D. Tusk bol jediným kandidátom na funkciu predsedu EPP. Pred zjazdom v Záhrebe sa v kuloároch EPP hovorilo aj o možnej kandidatúre bývalého írskeho premiéra Endyho Kennyho, ten však nakoniec nekandidoval.</p>
    </article>
  </body>
</html>