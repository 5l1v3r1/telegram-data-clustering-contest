<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23503992-donald-tusk-primul-est-european-ales-presedinte-ppe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T22:35:00+00:00"/>
    <meta property="og:title" content="VIDEO Donald Tusk, primul est-european ales preşedinte al PPE / Klaus Iohannis: „O premieră frumoasă, arată că falia Est-Vest dispare tot mai mult”"/>
    <meta property="og:description" content="Polonezul Donald Tusk a fost ales miercuri în funcţia de preşedinte al Partidului Popular European (PPE) de delegaţii reuniţi la Zagreb în congresul formaţiunii paneuropene."/>
  </head>
  <body>
    <article>
      <h1>VIDEO Donald Tusk, primul est-european ales preşedinte al PPE / Klaus Iohannis: „O premieră frumoasă, arată că falia Est-Vest dispare tot mai mult”</h1>
      <address><time datetime="2019-11-20T22:35:00+00:00">20 Nov 2019, 22:35</time> by <a rel="author">V.M.</a></address>
      <p><b>Polonezul Donald Tusk a fost ales, miercuri, în funcţia de preşedinte al Partidului Popular European (PPE) de către delegaţii reuniţi la Zagreb în congresul formaţiunii paneuropene.</b><br/><br/>Donald Tusk, singurul candidat înscris pentru preşedinţia PPE, a fost validat cu 491 de voturi pentru şi 39 de voturi împotrivă, potrivit Agerpres.<br/><br/>Tusk îi succede lui Joseph Daul şi devine primul est-european la preşedinţia Partidului Popular European de la fondarea acesteia, în anul 1976. Până acum funcţia a fost deţinută de doi belgieni (Leo Tindemans şi Wilfried Martens), un olandez (Piet Bukman), un francez (Joseph Daul) şi un luxemburghez (Jacques Santer).<br/><br/>Mandatul de preşedinte al PPE atribuit miercuri seară lui Donald Tusk este unul de trei ani, dar poate fi prelungit pe termen nedefinit. De altfel, această funcţie a fost ocupată timp de 23 de ani de belgianul Wilfried Martens (1990-2013), căruia i-a succedat francezul Joseph Daul. <br/><br/>Donald Tusk (62 de ani) este un politician polonez, actual președinte al Consiliului European. Între 2007-2012 a fost prim-ministru al Poloniei, amintește Mediafax. El este co-fondator și președinte al partidului polonez de centru-dreapta Platforma Civică.</p>
      <ul>
        <li>
          <b>Klaus Iohannis: „O premieră frumoasă, arată că falia Est-Vest dispare tot mai mult”</b>
        </li>
      </ul>
      <p>La Summitul Partidului Popular European (PPE) desfășurat la Zagreb participă și președintele român Klaus Iohannis, precum și premierul Ludovic Orban.<br/><br/>Întrebat, miercuri seară, înaintea participării la summit, cum vede alegerea lui Donald Tusk, un est european, în fruntea PPE, o premieră în istoria de 43 de ani a acestei familii politice, președintele Klaus Iohannis a răspuns:<br/><br/>„Este o premieră și este o premieră foarte frumoasă. Îl cunosc foarte bine pe domnul Donald Tusk și sunt foarte bucuros că a fost ales cu o majoritate covârșitoare de voturi. Faptul că avem la PPE prima dată un președinte din partea estică a Europei arată, evident, și în PPE o deschidere semnificativă către, să zicem, membrii noi în Uniunea Europeană. Lucru care ne bucură și este un semn vizibil, un semn evident că falia Est-Vest dispare tot mai mult și asta este, de fapt, ce ne dorim și noi pentru România și pentru români, să ajungem și la un nivel de trai, și la o societate de maturitatea societăților din vechile state membre ale Uniunii Europene”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fwww.hotnews.ro%2Fvideos%2F2542358659212689%2F&amp;show_text=0&amp;width=490" width="490" height="274" data-service="Facebook" scrolling="no"/>
      </figure>
      <related>
        <h4>REFERINTE</h4>
        <a href="https://www.hotnews.ro/stiri-politic-23502233-iohannis-merge-zagreb-unde-are-loc-congresul-ppe-siegfried-muresan-candideaza-pentru-post-vicepresedinte-formatiunii.htm"/>
      </related>
    </article>
  </body>
</html>