<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sette/attualita/19_novembre_21/ivano-fossati-mina-l-anteprima-dialogo-esclusivo-domani-7-7844a57c-0c51-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Ivano Fossati e Mina, l’anteprima del dialogo esclusivo domani su 7"/>
    <meta property="og:description" content="Nel numero di 7 in uscita domani, venerdì 22 novembre, Mina e Ivano Fossati dialogano in occasione dell’uscita del loro disco: «No, non sono solo canzonette»"/>
  </head>
  <body>
    <article>
      <h1>Ivano Fossati e Mina, l’anteprima del dialogo esclusivo domani su 7</h1>
      <h2>Nel numero di 7 in uscita domani, venerdì 22 novembre, Mina e Ivano Fossati dialogano in occasione dell’uscita del loro disco: «No, non sono solo canzonette»</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Luca Mastrantonio</a></address>
      <p>«Quando meno te lo aspetti, magari ti stai nascondendo, una canzone ti viene a cercare». Scrive così <b>Mina </b>a <b>Ivano Fossati</b>, nel <b>dialogo esclusivo </b>tra i due pubblicato sul numero di <b>7 </b>da domani in edicola: «Maledette canzonette che dicono sempre la verità», continua la cantante, musa e interprete del disco Mina Fossati: «Sì ognuna ha la sua autenticità, è un riassunto, è memoria. Anche la più semplice, la più scema, la più oscena». <br/><br/>Lei può dirlo. Lei così intatta nella nostra memoria, sparita come volto e divenuta pura voce, quando esce dal suo silenzio. Basta fare un salto indietro nel tempo e ricordare le sue prime canzoni, stralunate e semplici, capaci di arpionare a fondo ricordi, emozioni in chi le ascoltava. Nel 1959 Tintarella di Luna (tintarella color latte); nel 1962 Renato, Renato, Renato (così carino così educato) o La banda (quando la banda passò...) del 1967. <br/><br/>Il segreto? Per Mina è nel <b>silenzio</b>, in come ci stimola: «Forse proprio chi tiene la musica circoscritta nel cuore, lungo anni di genovese silenzio, riesce a riposizionare l’assolutezza della canzonetta, a beneficio di noi diseredati di bellezza. Dal silenzio è più facile percepire lo spettacolo di immagini, suoni e pensieri che si incuneano nel cuore e trafiggono la mente». D’altronde ci sono cose, in un silenzio, che non ci si aspettava mai, come cantava con straziante dolcezza in La voce del silenzio (1968). <br/><br/>Le risponde Fossati, il cantautore genovese che <b>da anni sognava di fare un disco con Mina</b>: «La musica leggera, le canzonette di cui parli tu, sono la vetrina di giocattoli avanti a cui perdevo i sentimenti e la ragione quando ero bambino. La gente si innamora e si sposa sulla musica di canzoni che tu forse oggi non ricanteresti e altre che io non riscriverei. Pensa a quanti matrimoni abbiamo sulla coscienza». <br/><br/>Dall’amore per le canzonette alla paura per le tabelline. Nel numero di 7, lo scrittore pisano <b>Marco Malvaldi</b>, laureato in Chimica e ricercatore nella facoltà di Farmacia, spiega perché abbiamo il terrore della matematica. Un linguaggio che, in realtà, permette di comprendere (quasi) tutto. L’uomo ha inventato questi simboli non per raccontare i problemi, come si fa con l’alfabeto, ma per risolverli. I numeri ci servono per maneggiare in modo agevole e sicuro il mondo. <br/><br/>Domanda: sapete quanti (ex) collaboratori <b>Donald Trump</b> ha licenziato in due anni di casa Bianca? Ben cinquantotto, come racconta Giuseppe Sarcina, corrispondente del Corriere della Sera dagli Stati Uniti. Un record feroce. E un metodo molto simile a quello che The Donald, da imprenditore, interpretava con sadismo nel programma tv di cui è stato a lungo protagonista, The Apprentice. In quel format, poi ripreso in Italia con <b>Flavio Briatore </b>nel ruolo del suo amico Trump, il vincitore era colui che riusciva a non farsi licenziare.</p>
    </article>
  </body>
</html>