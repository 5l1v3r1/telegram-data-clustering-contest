<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918815/%D8%A8%D8%AE%D8%AA%DB%8C%D8%A7%D8%B1-%D8%A8%D8%B1%D9%88%DA%A9%D8%B1%D8%A7%D8%B3%DB%8C-%D9%BE%DB%8C%DA%86%DB%8C%D8%AF%D9%87-%DB%8C%DA%A9%DB%8C-%D8%A7%D8%B2-%D8%B9%D9%85%D8%AF%D9%87-%D8%AA%D8%B1%DB%8C%D9%86-%D9%85%D8%B3%D8%A7%D8%A6%D9%84-%D8%A8%D8%A7%D8%B2%D8%AF%D8%A7%D8%B1%D9%86%D8%AF%D9%87-%D8%A8%D8%B1%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T22:45:00+00:00"/>
    <meta property="og:title" content="بختیار: بروکراسی پیچیده یکی از عمده‌ترین مسائل بازدارنده برای تولید کنندگان است"/>
    <meta property="og:description" content="رئیس فراکسیون پاسخگو مجلس تاکید کرد که متاسفانه امروز سرمایه‌گذاران برای اخذ مجوز درگیر سازمان‌های متعددی هستند که نه تنها در عرض یکدیگر نبوده بلکه در طول هم دیگر عمل می‌کنند و این یکی از مهم‌ترین عوامل بازدارنده برای تولید کنندگان است."/>
  </head>
  <body>
    <article>
      <h1>بختیار: بروکراسی پیچیده یکی از عمده‌ترین مسائل بازدارنده برای تولید کنندگان است</h1>
      <address><time datetime="2019-11-20T22:45:00+00:00">20 Nov 2019, 22:45</time> by <a rel="author">علی قورچیان</a></address>
      <p>رئیس فراکسیون پاسخگو مجلس تاکید کرد که متاسفانه امروز سرمایه‌گذاران برای اخذ مجوز درگیر سازمان‌های متعددی هستند که نه تنها در عرض یکدیگر نبوده بلکه در طول هم دیگر عمل می‌کنند و این یکی از مهم‌ترین عوامل بازدارنده برای تولید کنندگان است.</p>
      <p>علی بختیار در گفت‌وگو با ایسنا با اشاره به ضرورت از میان برداشتن موانع تولید در داخل کشور، بیان کرد: همان طوری که مقام معظم رهبری نیز بر مقوله تولید و ایجاد رونق در بازار داخلی تاکید دارند، باید بگویم که هیچ موضوعی در اقتصاد کشور مهم‌تر از توجه به امر تولید نیست. باید جوانان و دانش آموختگان دانشگاهی را به سمت کارآفرینی سوق دهیم.</p>
      <p>وی در ادامه اظهار کرد: اگر بتوانیم موانع کسب و کار در داخل کشور را کنار بزنیم شاهد تحولی بزرگ در اقتصاد کشور خواهیم بود. یکی از بزرگ‌ترین موانع بر سر راه تولید کنندگان و سرمایه‌گذاران داخلی صدور مجوز است. امروز یک تولید کننده باید مجوزهای متعددی را از سازمان‌ها و وزارتخانه‌های متعدد دریافت کند. ما باید یک سازمان برای صدور مجوز تولیدکنندگان ایجاد کنیم تا دیگر تولید کنندگان لازم نباشد در چندین سازمان متعدد برای اخذ مجوز سرگردان بمانند.</p>
      <p>نماینده مردم گلپایگان و خوانسار در مجلس تصریح کرد: متاسفانه امروز سرمایه‌گذران برای اخذ مجوز درگیر سازمان‌های متعددی هستند که نه تنها در عرض یکدیگر نبوده بلکه در طول هم دیگر عمل می‌کنند. امروز بخش اعظمی از سرمایه گذاران با وجود اینکه پول و سرمایه نیز در اختیار دارند و حتی با پیچ و خم کار نیز آشنا هستند به دلیل وجود بروکراسی پیچیده اداری پا به میدان نمی‌گذارند.</p>
      <p>وی در ادامه تاکید کرد: بعضا دستگاه قضایی نیز در برخی از بخش‌ها با ورود دادستان‌ها مانع راه‌اندازی کسب و کارها می شوند که این امر صحیح نیست. یکی از موضوعاتی که حائز اهمیت است، کیفیت محصولات تولید می باشد. باید با ارتقای کیفیت کالاها، محصولاتی رقابت پذیر تولید کنیم. با تولید کالاهای بی کیفیت، کالاهای ما نمی‌توانند در خارج برای خود بازار بسازند. باید هدف ایجاد بنگاهای اقتصادی باشد.</p>
      <p>بختیار در ادامه با تاکید بر اینکه رسیدن به خودکفایی در حوزه‌های مختلف یکی از اصول اساسی برای ایستادن در برابر سیاست‌های خصمانه دشمن است، گفت: اگر امروز ما در برخی حوزه‌ها به خودکفایی رسیده‌ایم و در این حوزه‌ها با اقتدار جلو می رویم دلیلش برنامه ریزی از گذشته است. یکی از دلایل اصلی عقب ماندگی در برخی از حوزه‌های تولید، فساد است. اگر امروز در صنعت قطعه سازی خودروها با موانعی روبه رو هستیم، یکی از دلایل آن فساد ناشی از رانت برای واردات قطعات به داخل کشور است.</p>
      <p>وی افزود: ما بعضا شاهد هستیم که برخی از قطعات تولیدی در داخل کیفیت بالاتری از قطعات خارجی دارد، اما همچنان بعضی از خودروسازان حاضر به خرید قطعات داخلی نیستند. ما در داخل نیروی انسانی و ایده‌های خلاقانه‌ای داریم اما بعضا فساد است که جلوی پیشرفت در برخی حوزه‌ها را گرفته است.</p>
      <p>انتهای پیام</p>
    </article>
  </body>
</html>