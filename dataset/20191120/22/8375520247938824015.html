<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-obicyaje-pochistiti-ryadi-svojeji-partiji-vid-nedobrosovisnih-deputativ-641310.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T22:44:05+00:00"/>
    <meta property="og:title" content="Зеленський обіцяє «почистити» ряди своєї партії від недобросовісних депутатів"/>
    <meta property="og:description" content="Зеленський пообіцяв позбавити мандату депутата від «Слуги народу» Іванісова"/>
  </head>
  <body>
    <article>
      <h1>Зеленський обіцяє «почистити» ряди своєї партії від недобросовісних депутатів</h1>
      <address>
        <time datetime="2019-11-20T22:44:05+00:00">20 Nov 2019, 22:44</time>
      </address>
      <h4>Зеленський пообіцяв позбавити мандату депутата від «Слуги народу» Іванісова</h4>
      <p>Президент України Володимир Зеленський прокоментував ситуацію із народним депутатом від правлячої партії «Слуга народу« Русланом Іванісовим, у котрого виявили тюремний термін за причетність до зґвалтування.</p>
      <p>Про це він сказав на брифінгу в Очакові.</p>
      <p>Зокрема, президент пообіцяв розібратися у ситуації та виключити із партії Іванісова, якщо будуть докази.</p>
      <p>«Завтра у мене будуть у мене реальні дані, я хочу розібратися - фейк це, чи реально у нього є причетність до розслідування з приводу кримінальної справи, пов'язаної зі зґвалтуванням. Якщо завтра буде хоч один факт, хоч щось - завтра я змушу цю людини скласти мандат і піти з партії «Слуга народу». Ви знаєте, що вже дві людини ми відправили. Це буде, напевне, третя людина, якщо вона причетна», - сказав президент.</p>
      <p>Зеленський зауважив, що депутата чекатиме також покарання, якщо він «почистив» про себе дані, оскільки, за словами президента, кандидатів у партію відбирали після того, як їх перевіряли в Службі безпеки та Міністерстві внутрішніх справ.</p>
      <p>«Якщо почищені дані - буде розслідування. Це я теж всім обіцяю», - підкреслив Зеленський.</p>
      <p>Раніше у ЗМІ з'явилася інформація, що Іванісов був затриманий у 1995 році й відбував за рішенням суду покарання у вигляді позбавлення волі за зґвалтування неповнолітньої у виправних колоніях загального режиму. У відповідь на це Іванісов на своїй сторінці у соцмережі Facebook оприлюднив скан-копію довідки про відсутність судимості.</p>
      <p>Сам Іванісов називає інформацію про судимість спланованою інформаційною атакою проти нього через його антикорупційну діяльність і обіцяє зовсім скоро назвати прізвище замовника.</p>
      <related>
        <a href="https://glavcom.ua/news/prezident-pokazav-grimerku-u-yakiy-na-dumku-zhurnalistiv-skladali-spiski-slugi-narodu-600484.html"/>
        <a href="https://glavcom.ua/columns/kornejchuk/nova-polittehnologiya-zekomandi-kritikujemo-sami-sebe-abi-chuzhim-ne-hotilos-631396.html"/>
        <a href="https://glavcom.ua/news/zelenskiy-domovivsya-z-lukashenkom-pro-translyaciyu-ukrajinskih-telekanaliv-u-bilorusi-631797.html"/>
      </related>
    </article>
  </body>
</html>