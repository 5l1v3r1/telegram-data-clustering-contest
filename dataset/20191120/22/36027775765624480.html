<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/20/ozbekneftgaz-ai-80-benzinining-yevro-2-standartiga-muvofiqligi-boyicha-malumot-berdi/?utm_source=daryo_lotin"/>
    <meta property="og:site_name" content="Daryo"/>
    <meta property="article:published_time" content="2019-11-20T22:29:00+00:00"/>
    <meta property="og:title" content="“O‘zbekneftgaz” AI-80 benzinining Yevro 2 standartiga muvofiqligi bo‘yicha ma’lumot berdi"/>
    <meta property="og:description" content="Yevro 4 va 5 talablariga mos benzin ishlab chiqarish uchun respublikaning neftni qayta ishlash zavodlarini modernizatsiya qilish, talab qilinadi"/>
  </head>
  <body>
    <article>
      <h1>“O‘zbekneftgaz” AI-80 benzinining Yevro 2 standartiga muvofiqligi bo‘yicha ma’lumot berdi</h1>
      <address>
        <time datetime="2019-11-20T22:29:00+00:00">20 Nov 2019, 22:29</time>
      </address>
      <p>Facebook’dagi “Kurbanoff.Net” sahifasida A-76 markali benzinning o‘rnini egallagan AI-80 markali benzin qaysi Yevro standartga mos ekanligi masalasi ko‘tarilgan. Shuningdek, bloger bu turdagi benzin O‘zbekistonda qanday ishlab chiqarilishiga ham qiziqqan. “O‘zbekneftgaz” aksiyadorlik jamiyati matbuot xizmati mazkur savollarga <a href="https://telegra.ph/AVTOBENZIN-MARKI-AI-80-OTNOSITSYA-TREBOVANIYAM-EVRO-345-11-20">javob berdi</a>.</p>
      <figure>
        <img src="https://s.daryo.uz/wp-content/uploads/2019/11/dc9654da2c516140ad676-680x383.jpg"/>
        <figcaption>Foto: “O‘zbekneftgaz”</figcaption>
      </figure>
      <p>Ma’lum qilinishicha, ayni paytda mamlakatdagi neftni qayta ishlash zavodlarining texnologik jarayonlari Yevro 2 standartining xalqaro talablariga muvofiq avtomobil benzinini ishlab chiqarishga imkon beradi. A-76 markali benzinning o‘rniga ishlab chiqarilayotgan AI-80 markali benzin Yevro 2 standartining xalqaro talablariga mos keladi.</p>
      <p>Yevro standartining ekologik talablari oltingugurtning massa ulushi, aromatik uglevodorodlarning tarkibi, benzol tarkibi, olefin uglevodorodlari tarkibi kabi ko‘rsatkichlar bilan farq qiladi.</p>
      <p>Yevro 4 va 5 talablariga mos benzin ishlab chiqarish uchun respublikaning neftni qayta ishlash zavodlarini modernizatsiya qilish, xususan, yangilarini qurish va mavjud texnologik qurilmalarni qayta ta’mirlash talab qilinadi.</p>
      <p>Qayd etilishicha, “O‘zbekneftgaz” AJ tomonidan Buxoro neftni qayta ishlash zavodini modernizatsiya va rekonstruksiya qilish bo‘yicha investitsion loyiha amalga oshirilmoqda. Loyiha amalga oshirilgach, Yevro 4 va 5 talablariga javob beradigan avtobenzin ishlab chiqarish ta’minlanadi.</p>
    </article>
  </body>
</html>