<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/bombplus/fun/story/1031112/san-simera-to-1942-gennithike-o-aionios-stoxos-toy-gatoy-silvester-toyiti"/>
    <meta property="og:site_name" content="Newsbomb"/>
    <meta property="article:published_time" content="2019-11-20T22:00:01+00:00"/>
    <meta property="og:title" content="Σαν σήμερα το 1942 «γεννήθηκε» ο αιώνιος στόχος του γάτου Σιλβέστερ, Τουίτι"/>
    <meta property="og:description" content="Φιγούρα των κινουμένων σχεδίων. Πρόκειται για ένα κίτρινο ανθρωπόμορφο καναρίνι, που βγήκε από τα στούντιο της Warner και πρωταγωνίστησε στις σειρές κινουμένων σχεδίων Looney Tunes και Merrie Melodies."/>
  </head>
  <body>
    <article>
      <h1>Σαν σήμερα το 1942 «γεννήθηκε» ο αιώνιος στόχος του γάτου Σιλβέστερ, Τουίτι</h1>
      <h2>Φιγούρα των κινουμένων σχεδίων. Πρόκειται για ένα κίτρινο ανθρωπόμορφο καναρίνι, που βγήκε από τα στούντιο της Warner και πρωταγωνίστησε στις σειρές κινουμένων σχεδίων Looney Tunes και Merrie Melodies.</h2>
      <address><time datetime="2019-11-20T22:00:01+00:00">20 Nov 2019, 22:00</time> by <a rel="author">Newsroom</a></address>
      <p>Ο Τουίτι (Tweety) είναι δημιούργημα του καρτουνίστα Μπομπ Κλάμπετ (1913-1984). Πηγή για την έμπνευσή του αποτέλεσε μία δική του φωτογραφία, όταν ήταν μωρό. Ο Τουίτι πρωτοεμφανίσθηκε στην ταινία μικρού μήκους A Tale of two Kitties, που έκανε πρεμιέρα στις 21 Νοεμβρίου 1942. Ο Όρσον, όπως ήταν το πρώτο του όνομα, έπρεπε να αντιμετωπίσει δύο πεινασμένους γάτους, ονόματι Μπάμπιτ και Κατσέλο.</p>
      <p>Γι' αυτό ο Κλάμπετ τον προίκισε με επιθετικότητα και θρασύτητα. Σχεδιαστικά, ο πρώιμος Τουίτι είχε ροζ χρώμα, μεγάλα προγούλια και εμφανιζόταν τσίτσιδος, γεγονός που ενόχλησε τη λογοκρισία. Έτσι, ο Κλάμπετ αναγκάστηκε να του προσθέσει φτερά.</p>
      <p>Το 1947 βρίσκει τον Κλάμπετ να δουλεύει πάνω σε μια ταινία, όπου ο Τουίτι θα έπρεπε να τεθεί αντιμέτωπος ενός ασπρόμαυρου γάτου, τον οποίον είχε δημιουργήσει ο Φριτζ Φρίλεγκ. Όμως, ο Κλάμπετ άφησε τη Warner και ο Φρίλεγκ ανέλαβε την ολοκλήρωση της ταινίας.</p>
      <p>Ο Τουίτι απέκτησε πιο ήπιο χαρακτήρα, αλλά μεγαλύτερη ευστροφία, προκειμένου να αντιμετωπίσει τον Γάτο, που αργότερα πήρε το όνομα Συλβέστρος. Η ταινία Tweetie Pie σημείωσε μεγάλη επιτυχία και χάρισε ένα Όσκαρ στη Warner.</p>
      <p>Από τότε, ο Τουίτι και ο Σιλβέστρος, αν και θανάσιμοι αντίπαλοι, έγιναν ένα από τα πιο διάσημα ζευγάρια στην ιστορία των κινουμένων σχεδίων. Μάλιστα, το 1998 τιμήθηκαν από τα Αμερικανικά Ταχυδρομεία με γραμματόσημο, που απεικόνιζε τις φιγούρες τους.</p>
      <p>Τουίτι και Σιλβέστρος ζουν στο σπίτι της Γιαγιάς, αλλά ο αχόρταγος Συλβέστρος εποφθαλμιά το κίτρινο καναρίνι. Θέλει πάση θυσία να το καταβροχθίσει και πάντα σκαρφίζεται όλο και πιο περίτεχνα κόλπα για να πετύχει το σκοπό του.</p>
      <p>Όμως, πάντα αποτυγχάνει, είτε από δικά του λάθη είτε από την πονηριά του Τουίτι, που οδηγεί τον διώκτη του στη Γιαγιά ή στον Έκτορα το μπουλντόγκ, που αναλαμβάνουν να τον συνετίσουν, έστω προσωρινά.</p>
      <p>
        <i>Πηγή: sansimera.gr</i>
      </p>
    </article>
  </body>
</html>