<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/sports/mpartselona-fenermpaxtse-89-63/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T22:09:51+00:00"/>
    <meta property="og:title" content="Μπαρτσελόνα – Φενέρμπαχτσε 89-63"/>
    <meta property="og:description" content="Ήταν κάποτε ένα ντέρμπι, αλλά από τότε μέχρι τώρα έχει ανεβεί η Μπαρτσελόνα κι έχει πάψει να υπάρχει στον χάρτη η Φενέρμπαχτσε"/>
  </head>
  <body>
    <article>
      <h1>Μπαρτσελόνα – Φενέρμπαχτσε 89-63</h1>
      <h2>Ήταν κάποτε ένα ντέρμπι, αλλά από τότε μέχρι τώρα έχει ανεβεί η Μπαρτσελόνα κι έχει πάψει να υπάρχει στον χάρτη η Φενέρμπαχτσε</h2>
      <address><time datetime="2019-11-20T22:09:51+00:00">20 Nov 2019, 22:09</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Είθισται (είναι άγραφος δημοσιογραφικός νόμος) να ασχολούμαστε με τον νικητή, όμως στην προκειμένη περίπτωση, η εμφατική νίκη της Μπαρτσελόνα περνά σε δεύτερη μοίρα, καθώς το δράμα της Φενέρμπαχτσε δεν έχει τελειωμό.</p>
      <p>Γιατί δεν είναι περίεργο να χάνουν οι Τούρκοι στη Βαρκελώνη, αλλά αυτό το 89-63 έρχεται να αναδείξει τα… μαύρα χάλια της ομάδας του Ομπράντοβιτς.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Η Φενέρ είναι σκιά του εαυτού της. Μόνο την τρίτη περίοδο να δει κανείς, όπου το επιμέρους σκορ ήταν 23-10 και η συνολική διαφορά πόντων 27 (67-40), φτάνει για να καταλάβει ότι δεν πρόκειται για μια σπουδαία βραδιά των νικητών, αλλά για άλλη μια άθλια εμφάνιση των ηττημένων.</p>
      <p>Ο Χίγκινς έστησε το δικό του πάρτι κι εξήγησε γιατί έδωσαν τόσα λεφτά για να τον αποκτήσουν οι Καταλανοί.</p>
      <p>Χάνγκα, Ντέιβις, Αμπρίνες και Κούριτς ήταν επίσης διψήφιοι, ο Πέσιτς μπορεί να είναι χαρούμενος για την αμυντική συμπεριφορά των παικτών του, καθώς κράτησαν σε πολύ χαμηλή πτήση τους αντιπάλους τους.</p>
      <p>Από το ναυάγιο της Φενέρ δεν διασώθηκε κανείς. Ούτε οι αριθμοί μπορούν να εξηγήσουν την απροθυμία των φιλοξενούμενων να πολεμήσουν κι είναι πλέον ορατό δια γυμνού οφθαλμού ότι ο Ζέλικο Ομπράντοβιτς έχει χάσει τον έλεγχο.</p>
      <p>Όπως είναι δεδομένο ότι οποιοσδήποτε άλλος στη θέση του θα είχε ήδη απολυθεί…</p>
      <p>Τα δεκάλεπτα: 25-15, 44-30, 67-40, 89-63.</p>
      <p> </p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>