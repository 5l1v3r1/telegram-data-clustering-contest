<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/nowa-moda-w-europie-meduzy-zastepuja-w-akwariach-czerwone-i-zlote-rybki/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T22:00:44+00:00"/>
    <meta property="og:title" content="Nowa moda w Europie! Meduzy zastępują w akwariach czerwone i złote rybki"/>
    <meta property="og:description" content="Zdaje się jednak, że moda na meduzy, tak szybko z akwariów poczciwych rybek nie wyprze. Jest to bowiem ciągle moda bardzo kosztowna, chociaż rynek bardzo szybko się rozwija."/>
  </head>
  <body>
    <article>
      <h1>Nowa moda w Europie! Meduzy zastępują w akwariach czerwone i złote rybki</h1>
      <address><time datetime="2019-11-20T22:00:44+00:00">20 Nov 2019, 22:00</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>Zdaje się jednak, że moda na meduzy, tak szybko z akwariów poczciwych rybek nie wyprze. Jest to bowiem ciągle moda bardzo kosztowna, chociaż rynek bardzo szybko się rozwija.</b>
      </p>
      <p>Obserwacja ruchów meduzy w wodzie może mieć walor relaksacyjny. Hodowanie jej w akwarium w domu jest już od kilku lat możliwe. Wszystko zaczęło się od pracującego w Cité de la Mer w Cherbourgu (Normandia) biologa Matthieu Boizumaulta i jego kolegi Nicolas Cagnona.</p>
      <p>Panowie zauważyli, że w tym oceanarium właśnie akwarium z meduzami przyciągało zwiedzających, a w dodatku zatrzymywali się przy nim najdłużej. Wyciągnęli z tego konkretne wnioski… komercyjne.</p>
      <p>Handlowy potencjał meduz dostrzegli jako jedni z pierwszych w Europie. Wcześniej meduzy do akwariów oferowało tylko kilka specjalistycznych firm w USA. Dwóch biologów z Francji postanowiło wejść na rynek i w 2012 r. powstała firma Jellyfish Concept z pierwszą farmą hodowlaną meduz w Europie.</p>
      <p>Jest to jedna tylko z czterech firm hodujących meduzy na całym świecie. Pomysł okazał się trafieniem w „10”, bo to nie tylko pewna nisza, ale i spory rynek potencjalnych odbiorców, któy rośnie ze względu na nową modę.</p>
      <p>Najczęściej hoduje się meduzy z gatunku Aurelia aurita. Przezroczyste, dobrze prezentują się przy kolorowym podświetleniu akwariów. Jellyfish Concept hoduje i sprzedaje, głównie za granicę od 8 000 do 12 000 meduz rocznie.</p>
      <p>Dla spełnienia tej zachcianki trzeba jednak mieć trochę gotówki. Od 300 euro i mini-akwarium po 100 tys. za akwarium duże. Nie chodzi tu już o same meduzy (45 euro za sztukę), ale o odpowiednie akwarium, w dodatku wypełnione wodą morską i odpowiednim jej obiegiem, który utrzyma meduzy w stanie zawieszenia.</p>
      <p>Akwaria z meduzami coraz częściej stają się elementem wystroju hoteli, restauracji czy ośrodków spa. Nie brakuje jednak i prywatnych odbiorców. Jellyfish Concept nie chce jednak współpracy z sieciami sklepów zoologicznych, które ich zdaniem, w tego typu hodowli nie mają odpowiednio przeszkolonych sprzedawców.</p>
      <p>Rynek stale rośnie, a najbardziej zainteresowani odbiorcy znajdują się w Wielkiej Brytanii i Hiszpanii. Ostatnimi klientami firmy był hotel w Marsylii i bar-restauracja w Bayonne.</p>
      <p>Źródło: Ouest-France</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/zderzenie-ciezarowki-z-lokomotywa-na-niestrzezonym-przejezdzie-kolejowym-foto/"/>
        <a href="https://nczas.com/2019/11/20/winnicki-ostro-o-polityce-miedzynarodowej-pis-koncertowe-marnowanie-szans-marazm-stagnacja-i-brak-wyobrazni-video/"/>
        <a href="https://nczas.com/2019/11/20/ruska-onuca-to-pikus-telewizja-pastora-chojeckiego-nazywa-brauna-swietnym-narzedziem-komunistycznej-propagandy-video/"/>
        <a href="https://nczas.com/2019/11/20/wiemy-dlaczego-kobiety-zarabiaja-mniej-od-mezczyzn-okazuje-sie-ze-nie-chce-im-sie-negocjowac-pensji/"/>
        <a href="https://nczas.com/2019/11/20/bernaciak-z-ordo-iuris-o-wyborze-biejat-na-szefa-komisji-wypadek-przy-pracy-nikt-nie-zaplanowalby-czegos-tak-kiepskiego-video/"/>
        <a href="https://nczas.com/2019/11/20/grzegorz-braun-przypomina-sprowadzono-nas-do-formatu-ze-polski-patriotyzm-to-faszyzm-to-tradycja-stalinowska-video/"/>
        <a href="https://nczas.com/2019/11/20/kim-jest-morderca-syna-niemieckiego-prezydenta-weizsaeckera/"/>
        <a href="https://nczas.com/2019/11/20/tragiczny-wypadek-polakow-w-anglii-trzech-mezczyzn-nie-zyje/"/>
        <a href="https://nczas.com/2019/11/20/najnowszy-program-rzadu-to-drozyzna-od-stycznia-2020-drastyczne-podwyzki-pradu-paliw-miesa-owocow-i-warzyw/"/>
      </related>
    </article>
  </body>
</html>