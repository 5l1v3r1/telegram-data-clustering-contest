<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641057/%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%DA%A9%D9%88%D8%B1%D8%AA%D8%A7%D9%86%D8%A7-%D8%B1%D8%A7-%D8%A7%D8%B2-%D8%A7%D9%86%D8%AF%D8%B1%D9%88%DB%8C%D8%AF-%D9%88-ios-%D8%AD%D8%B0%D9%81-%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:12:00+00:00"/>
    <meta property="og:title" content="مایکروسافت کورتانا را از اندروید و iOS حذف خواهد کرد"/>
    <meta property="og:description" content="مایکروسافت تا چند ماه دیگر دستیار صوتی کورتانا را از اندروید و iOS حذف خواهد کرد و امکان دسترسی به آن فقط ازطریق ویندوز ۱۰ و آفیس ۳۶۵ میسر خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/641057/%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%DA%A9%D9%88%D8%B1%D8%AA%D8%A7%D9%86%D8%A7-%D8%B1%D8%A7-%D8%A7%D8%B2-%D8%A7%D9%86%D8%AF%D8%B1%D9%88%DB%8C%D8%AF-%D9%88-ios-%D8%AD%D8%B0%D9%81-%D8%AE%D9%88%D8%A7%D9%87%D8%AF-%DA%A9%D8%B1%D8%AF">مایکروسافت کورتانا را از اندروید و iOS حذف خواهد کرد</a>
      </h1>
      <h2>مایکروسافت تا چند ماه دیگر دستیار صوتی کورتانا را از اندروید و iOS حذف خواهد کرد و امکان دسترسی به آن فقط ازطریق ویندوز ۱۰ و آفیس ۳۶۵ میسر خواهد بود.</h2>
      <address><time datetime="2019-11-20T22:12:00+00:00">20 Nov 2019, 22:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اخیرا شایعه شده بود مایکروسافت عرضه‌ی کورتانا، دستیار هوشمندش را برای اندروید و iOS متوقف می‌کند. حالا، مقاله‌ای که مایکروسافت در صفحه‌ی پشتیبان کورتانا منتشر کرده است، سرنوشت آن در دو سیستم‌عامل مذکور را مشخص می‌کند. متأسفانه مایکروسافت برنامه‌های کورتانا را از اندروید و iOS حذف و پشتیبانی آن از مایکروسافت لانچر را نیز متوقف خواهد کرد.</p>
      <p>براساس صفحه‌ی‌ پشتیبان کورتانا، ۳۱ ژانویه ۲۰۲۰ (۱۱ بهمن ۱۳۹۷) آخرین روز کورتانا در گوشی‌های همراه خواهد بود. همچنین، ردموندی‌ها با عرضه‌ی به‌روزرسانی برای لانچر خود در همان روزها، کورتانا را حذف خواهند کرد. با‌این‌حال، احتمال می‌رود دستیار هوشمند مذکور از تمام مناطق دنیا ازجمله ایالات متحده‌ی آمریکا حذف نشود.</p>
      <p>مایکروسافت می‌گوید:</p>
      <p>برای اینکه دستیار هوشمند شما را تاحدممکن مفیدتر کنیم، کورتانا را با برنامه‌های آفیس ۳۶۵ ادغام می‌کنیم. به‌عنوان بخشی از این تحول، پشتیبانی کورتانا در اندروید و iOS را ۳۱ ژانویه ۲۰۲۰ خاتمه می‌دهیم. در این زمان، محتوایی که در کورتانا ایجاد کرده‌اید (مانند فهرست‌ها و یادآوری‌ها)، دیگر در آن کار نخواهد کرد.</p>
      <p>نرم‌افزار گوشی و مایکروسافت لانچر فقط ازطریق کورتانا ویندوز دردسترس خواهند بود. همچنین، یادآوری‌های کورتانا و فهرست‌ها و تسک‌هایی که به‌طور خودکار با مایکروسافت To Do سینک شده‌اند، می‌توانید به‌‌رایگان برای گوشی خود دانلود کنید. پس از ۳۱ ژانویه ۲۰۲۰، نرم‌افزار گوشی کورتانا دیگر گوشی شما پشتیبانی نخواهد شد و نسخه‌ی به‌روزشده‌ای از مایکروسافت لانچر بدون کورتانا منتشر خواهد شد.</p>
      <p>با این اتفاق، کاربران محدودی که تلاش می‌کنند بخشی از اکوسیستم مایکروسافت باشند، دیگر نمی‌توانند از کورتانا به‌عنوان دستیار پیش‌فرض در دستگاه اندرویدی خود استفاده کنند. درعوض، مایکروسافت انتظار دارد کاربران از کورتانا در داخل نرم‌افزارهای آفیس ۳۶۵، مانند اوت‌لوک و تیمز استفاده کنند؛ اما این بدان‌معنی است که کورتانا دیگر برای مطرح‌کردن سؤال‌های ساده‌ای مانند «آب‌وهوا چطور است؟» دردسترس نخواهد بود.</p>
      <p>طبق گفته‌ی مایکروسافت، حذف کورتانا از روی اندروید و iOS فقط مختص پلتفرم‌های گوشی است و این دستیار هوشمند برای کسانی دردسترس خواهد بود که قصد دارند از آن روی ویندوز ۱۰ استفاده کنند. این یعنی مایکروسافت در حال ساخت تجربه‌ای جدید از کورتانا برای ویندوز ۱۰ است که پیش‌بینی شده با نسخه‌ی 20h1 در بهار ۲۰۲۰ عرضه شود.</p>
      <p>شما درباره‌ی تصمیم جدید مایکروسافت چه فکر می‌کنید؟ دیدگاه‌های خود را با ما و دیگر کاربران زومیت به‌اشتراک بگذارید.</p>
    </article>
  </body>
</html>