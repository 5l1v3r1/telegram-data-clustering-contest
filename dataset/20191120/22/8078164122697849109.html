<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_21/f1-incidente-vettel-leclerc-brasile-sfogo-elkann-sono-molto-arrabbiato-ferrari-prima-tutto-4ff6127a-0c6c-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="F1, incidente Vettel-Leclerc in Brasile Lo sfogo Elkann: «Sono molto arrabbiato, la Ferrari prima di tutto»"/>
    <meta property="og:description" content="Il presidente del Cavallino all’investor day di Exor torna sullo scontro fra i due piloti ad Interlagos"/>
  </head>
  <body>
    <article>
      <h1>F1, incidente Vettel-Leclerc in Brasile <br/>Lo sfogo Elkann: «Sono molto arrabbiato, la Ferrari prima di tutto»</h1>
      <h2>Il presidente del Cavallino all’investor day di Exor torna sullo scontro fra i due piloti ad Interlagos</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Daniele Sparisci</a></address>
      <p>La Ferrari prima di tutto. Il presidente (e azionista) John Elkann usa parole dure nel descrivere lo scontro al 66° giro del Gp del Brasile fra Sebastian Vettel e Charles Leclerc. La strigliata è arrivata, era attesa dopo giorni di silenzio.</p>
      <p><b>Avviene in occasione dell’ investor day di Exor</b>, e sono dichiarazioni che misurano lo stato d’animo di vertici di Maranello e la delusione che si respira per quel contatto suicida fra le due Rosse: «Quello che è successo domenica mi ha fatto molto arrabbiare. Ci ha fatto capire quanto sia importante la Ferrari e non deve succedere che i piloti per quanto siano bravi si dimentichino che corrono per la Ferrari».</p>
      <p><b>Il chiarimento fra il team principal Mattia Binotto e i due piloti è in corso</b>, resta un solo Gp (ad Abu Dhabi, il 1° dicembre) per voltare pagina e cercare di portare a casa la quarta vittoria stagionale. «Conta il gioco di squadra, l’unica cosa che conta è che vinca una Ferrari: in questo senso Mattia Binotto è stato chiaro». Poi Elkann passa al bilancio della stagione in un campionato monopolizzato dalla Mercedes: «Straordinaria per le pole, ma non sono state convertite in vittorie». Si fa presto a fare i conti: 9 a 3, la Red Bull con il successo di Verstappen a San Paolo ha eguagliato i successi del Cavallino.</p>
    </article>
  </body>
</html>