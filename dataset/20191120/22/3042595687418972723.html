<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-instans-slo-alarm-allerede-i-2017/71839188"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T22:04:12+00:00"/>
    <meta property="og:title" content="Nav-instans slo alarm allerede i 2017"/>
    <meta property="og:description" content="Nav Klageinstans advarte Arbeids- og velferdsdirektoratet flere ganger om usikkerhet om EØS-reglene, uten å få noen avklaring. - Ganske utrolig, sier Eva Kristin Hansen (Ap)."/>
  </head>
  <body>
    <article>
      <h1>Nav-instans slo alarm allerede i 2017</h1>
      <h2>Nav Klageinstans advarte Arbeids- og velferdsdirektoratet flere ganger om usikkerhet om EØS-reglene, uten å få noen avklaring. - Ganske utrolig, sier Eva Kristin Hansen (Ap).</h2>
      <address><time datetime="2019-11-20T22:04:12+00:00">20 Nov 2019, 22:04</time> by <a rel="author">Torun Støbakk</a></address>
      <p>Onsdag fikk Stortinget en drøss med dokumenter fra arbeidsminister Anniken Hauglie (H), som allerede har vakt reaksjoner.</p>
      <p>I ett av brevene framgår det at Navs Klageinstans slo alarm til arbeids- og velferdsdirektoratet om regeltolkningen allerede 29. november 2017, bare kort tid etter de første kjennelsene fra Trygderetten som gikk imot Navs tolkning.</p>
      <p>«Vi ønsker å informere om at Nav Klageinstans har mottatt flere henvendelser om opphold i Norge kan kreves for EØS-borgere som mottar kontantytelser og som er bosatt eller oppholder seg i et EØS – land. Jf. trygdeforordning 883/2004 artikkel 7 og 21. Under vårt arbeid har det blitt avdekket at det er ulik praksis og ulike oppfatninger av hvordan trygdeforordning 883/2004 artikkel 7 og 21 skal forstås og praktiseres.», skriver de i brevet til Ytelsesavdelingen i Arbeids- og velferdsdirektoratet.</p>
      <p>I brevet viser Nav-instansen til at de også er blitt varslet om en kjennelse fra trygderetten som spør om Navs tolkning er riktig.</p>
      <h3>Foreslår utredning</h3>
      <p>Nav-instansen argumenterer for at det bør være mulig å kreve opphold i Norge så lenge det ikke diskriminerer EØS-borgere, men konkluderer likevel med at ordlyden i EU-forordningen «kan forstås på en slik måte at våre internrettslige bestemmelser om opphold i Norge ikke kan gjøres gjeldende innenfor EØS- området».</p>
      <p>Nav Klageinstans opplyser i brevet at instansen vurderer å starte en form for arbeidsgruppe som skal undersøke hvordan regelverket skal tolkes.</p>
      <p>Brevet er sen<a href="https://www.google.com/search?q=hevder+nav+tok+opp+departementet&amp;rlz=1C1GCEA_enNO832NO832&amp;oq=hevder+nav+tok+opp+departementet&amp;aqs=chrome..69i57.4096j0j4&amp;sourceid=chrome&amp;ie=UTF-8">dt bare en måned etter det tidspunktet da fagforeningen Avyo har hevdet at praksisen ble tatt opp på et møte mellom NAV, direktoratet og departementsansatte.</a></p>
      <p>Direktoratet svarer på brevet først etter drøyt to og en halv måned - 6.februar i 2018, og da bare med noen få linjer.</p>
      <p>Der svarer de at de «imøteser» konkrete innspill fra faginstansen i saken, og at de er med på å utnevne repersentanter til en egen faggruppe dersom Nav Klageinstans kommer fram til at det bør gjøres presiseringer i Navs rundskriv.</p>
      <h3>Rystet</h3>
      <p>Saksordfører Eva Kristin Hansen (Ap) i kontroll- og konstitusjonskomiteen er rystet over brevet og responsen fra Navs ledelse i direktoratet.</p>
      <p>- Når de sender det brevet, går det over to måneder før de får svar, noe jeg synes er ganske utrolig. Det er en sendrektighet her som er helt ubeskrivelig i denne saken, sier Hansen til Dagbladet.</p>
      <p>Det er nytt for opposisjonspolitikere på Stortinget at instansen slo alarm allerede i 2017.</p>
      <p>SVs stortingsrepresentant Freddy Andre Øvstegård reagerer også:</p>
      <p>- Dette forsterker bildet av at systemet har fanget opp dette altfor treigt. Man har brukt veldig lang tid på å forstå alvoret i opplysninger som har sirkulert i systemet lenge før det som har blitt opplyst av ministeren, sier Øvstegård, som betegner opplysningene som alvorlige.</p>
      <p>Han skjønner ikke hvorfor det ikke ble reagert kraftigere.</p>
      <p>- For meg virker det som det nesten er en motvilje mot å ta konsekvensene, og at man ikke har ønsket å se det man nå har sett, sier han.</p>
      <h3>Ber om avklaring</h3>
      <p>Etter svaret fra direktoratet i februar i fjor, leverer Nav Klageinstans en ny redegjørelse av spørsmålet til sin ledelse i direktoratet i 5.juli 2018, hvor de ber om en avklaring fra direktoratet fordi de mener det er stor risiko for at EØS-reglene blir ulikt praktisert.</p>
      <p>Denne henvendelsen ble nylig kjent, og vakte oppsikt hos opposisjonen på Stortinget.</p>
      <p>Igjen går det tilsynelatende flere måneder - og klageinstansen må purre før de får svar 18.desember 2018, ifølge Navs egen tidslinje.</p>
      <h3>Måtte purre</h3>
      <p>En drøy måned før, 19.november i 2018, kom et annet brev som tilsynelatende fikk alarmen til å gå i Nav-ledelsen.</p>
      <p>Da sendte Trygderetten et brev til Nav hvor de varsler at de vil vurdere å ta praktiseringen av regelverket til EFTA-domstolen.</p>
      <p>Arbeids- og sosialepartementet får høre om den mulige feilpraktiseringen før jul i 2018 - angivelig for første gang.</p>
      <p>I mars i år blir Nav og departementet enige om at praksisen skal endres - men da bare for de korteste oppholdene.</p>
      <p>Praksisendringen skjer formelt først sommeren 2019. Etter denne første endringen, begynner Nav å undersøke om regelverket også er feil for lengre opphold i EØS-land, noe de litt senere konkluderer med at kan være tilfelle.</p>
      <p>Øvstegård i SV forstår ikke hvorfor man gjorde en slik innsnevring til å begynne med.</p>
      <p>- Dette viser at det har vært snakk om midlertidig opphold hele tiden, og at innsnevringen til kortvarige opphold har skjedd ett eller annet sted i toppen av Nav i desember. Det tyder på at departementet enda mer burde ha undersøkt om dette kun gjaldt kortvarige opphold, sier Øvstegård i SV.</p>
      <h3>Holder ikke å skylde på NAV</h3>
      <p>Arbeids- og sosialminister Anniken Hauglie sier hun ikke har vært kjent med brevet fra NAV Klageinstans fra 2017.</p>
      <p>- Det har jeg ikke vært kjent med, og det tyder som nevnt på at det har vært en faglig diskusjon rundt temaet i Nav som man ikke har løftet opp og avklart på et tidlig nok tidspunkt, sa Hauglie til Dagbladet tidligere onsdag.</p>
      <p>Opposisjonen på Stortinget mener det ikke holder å skylde på NAV.</p>
      <p>- Hauglies forsvar har vært at man ikke forsto at det kunne gjelde alle opphold, men når Nav i så mange ledd har slått alarm før den tid, virker det rart å ikke undersøke, sier Øvstegård i SV.</p>
      <p>Det samme mener Aps Eva Kristin Hansen:</p>
      <p>- At Anniken Hauglie i dag framstiller det som om at hun ikke aner noe om diskusjonene som har vært er ganske oppsiktsvekkende, sier hun.</p>
      <p>Granskningssjefen sier det er viktig å få flere svar framover på hvordan departementet har blitt orientert om saken.</p>
      <p>Ifølge Hansen, som har gått gjennom dokumentleveransen fra Hauglie onsdag, er det svært få av dokumentene politikerne har fått som involverer departementet i det hele tatt.</p>
      <p>- Vi stusser på at det er påfallende lite korrespondanse som er levert oss, som gjelder departementet. Framover nå blir det viktig å kartlegge også om det er avholdt møter og eventuelle referater fra møter, for å finne ut når departementet er blitt informert om ulike ting, sier Hansen.</p>
    </article>
  </body>
</html>