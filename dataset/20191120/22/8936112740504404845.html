<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/arkadiusz-milik-nie-zagra-w-najblizszych-meczach-napoli-serie-a-2019-20,987016.html"/>
    <meta property="og:site_name" content="TVN24"/>
    <meta property="article:published_time" content="2019-11-20T22:28:00+00:00"/>
    <meta property="og:title" content="Milik walczy z bólem. Nie zagra we włoskim hicie"/>
    <meta property="og:description" content="Arkadiusz Milik na pewno nie zagra w sobotnim meczu z Milanem. Mało prawdopodobny jest również jego występ w Lidze Mistrzów przeciw Liverpoolowi. Przyczyną nieobecności Polaka w składzie Napoli jes..."/>
  </head>
  <body>
    <article>
      <h1>Milik walczy z bólem. Nie zagra we włoskim hicie</h1>
      <address>
        <time datetime="2019-11-20T22:28:00+00:00">20 Nov 2019, 22:28</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7f6dd3c9-5d19-4c85-bd4a-0caaf04cdba0.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/69e05f76-fe0a-11e9-9fb7-0050569b018a-480p.mp4"/>
          <figcaption>Milik w poprzeczkę, Zieliński w słupek</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/0581edb8-89f0-467b-9014-d6ee16a9f6bc-480p.mp4"/>
          <figcaption>Napoli - Atalanta 2:2. Gol Milika</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4b4353ea-f8e0-11e9-bbc6-0050569b018a-480p.mp4"/>
          <figcaption>Gol Milika przeciwko Spal</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/34d19037-eed7-44fd-9e6b-07222867600e-480p.mp4"/>
          <figcaption>Napoli - Hellas. Dwa gole Milika</figcaption>
        </figure>
        <figcaption>Mecz z AS Roma był ostatnim przed kontuzją występem Milika w lidze Foto: Getty Images | Video: ELEVEN SPORTS</figcaption>
      </slideshow>
      <h3>Arkadiusz Milik na pewno nie zagra w sobotnim meczu z Milanem. Mało prawdopodobny jest również jego występ w Lidze Mistrzów przeciw Liverpoolowi. Przyczyną nieobecności Polaka w składzie Napoli jest odnowienie się kontuzji mięśni brzucha.</h3>
      <p>
        <b>
          <a href="https://eurosport.tvn24.pl/pilka-nozna,105/player.pl">Mecze ligi włoskiej można oglądać na kanałach ELEVEN SPORTS w player.pl</a>
        </b>
      </p>
      <p>Aktualne problemy Milika ze zdrowiem rozpoczęły się na początku listopada, przed ligowym meczem przeciwko Genoi. Wówczas klub poinformował o odnowieniu się u polskiego napastnika kontuzji, objawiającej się dokuczliwym bólem. W zremisowanym przez Napoli meczu Polak nie wystąpił, a pod znakiem zapytania stanęły również jego występy w meczach eliminacyjnych do Euro. Na spotkania reprezentacji z Izraelem i Słowenią został ostatecznie powołany, ale przedwcześnie opuścił zgrupowanie.</p>
      <related>
        <a href="https://eurosport.tvn24.pl/pilka-nozna,105/milik-przegral-z-kontuzja-miesni-brzucha-postanowiono-nie-podejmowac-ryzyka,984999.html"/>
      </related>
      <p>Specjalny program rehabilitacji</p>
      <p>W środę strona internetowa SSC Napoli w raporcie z treningów przed spotkaniem ligowym z Milanem podała lakoniczną informację, że Milik kontynuuje przygotowany specjalnie dla niego program rehabilitacyjny. Ma mu on pomóc w wyleczeniu urazu mięśniowego i pozbyciu się bólu z dolnych okolic brzucha.</p>
      <p>Włoskie media natychmiast zaczęły mnożyć spekulacje na temat tego, jak poważna jest kontuzja środkowego napastnika Napoli, którego niedyspozycja trwa już drugi tydzień. W środę stało się jasne, że w meczu przeciwko Milanowi Milik na pewno nie wystąpi. Mało prawdopodobny jest też jego występ w spotkaniu z Liverpoolem, zaplanowanym na 27 listopada.</p>
      <p>W bieżącym sezonie Milik wystąpił w barwach Napoli w 10 meczach, w których strzelił sześć goli. Jego Napoli zajmuje w tabeli Serie A siódme miejsce i po 12 kolejkach traci 13 punktów do prowadzącego Juventusu. 23 listopada zagra na wyjeździe z przeżywającym poważny kryzys Milanem, a cztery dni później zmierzy się w meczu rundy grupowej Ligi Mistrzów z Liverpoolem.</p>
      <p>Autor: mc/pqv / Źródło: eurosport.pl</p>
    </article>
  </body>
</html>