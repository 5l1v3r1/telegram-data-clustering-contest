<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/politismos/1560883/eisodia-tis-theotokou-mia-apo-tis-megaluteres-theomitorikes-eortes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T22:42:23+00:00"/>
    <meta property="og:title" content="Εισόδια της Θεοτόκου, μία από τις μεγαλύτερες Θεομητορικές εορτές"/>
    <meta property="og:description" content="21 Νοεμβρίου. η Ορθοδοξία εορτάζει τα Εισόδια της Θεοτόκου"/>
  </head>
  <body>
    <article>
      <h1>Εισόδια της Θεοτόκου, μία από τις μεγαλύτερες Θεομητορικές εορτές</h1>
      <address>
        <time datetime="2019-11-20T22:42:23+00:00">20 Nov 2019, 22:42</time>
      </address>
      <p>
        <b>21 Νοεμβρίου. η Ορθοδοξία εορτάζει τα Εισόδια της Θεοτόκου</b>
      </p>
      <p>Τα Εισόδια της Θεοτόκου αποτελούν μία από τις μεγαλύτερες εορτές της Ορθόδοξης Πίστης και τιμώνται κάθε χρόνο στις 21 Νοεμβρίου.</p>
      <p>Σύμφωνα με την εκκλησιαστική παράδοση, η συγκεκριμένη ημέρα είναι αφιερωμένη στην Υπεραγία Θεοτόκο.</p>
      <p>Οι γονείς της Παρθένου Μαρίας ήταν ο Ιωακείμ και η Άννα, οι οποίοι μέχρι τα βαθιά τους γεράματα δεν είχαν αποκτήσει παιδί. Υποσχέθηκαν, λοιπόν, στο Θεό πως αν τους χαρίσει ένα παιδάκι, μόλις γίνει τριών ετών θα το αφιερώσουν στο ναό Του.</p>
      <p>Το κοριτσάκι που απέκτησαν οι ευσεβείς αυτοί άνθρωποι το ονόμασαν Μαρία. Όταν η Μαρία έγινε τριών ετών, οι γονείς της την οδήγησαν στην εκκλησία. Αυτή η είσοδος της Μαρίας στο ναό ονομάστηκε «Εισόδια της Θεοτόκου».</p>
      <p>Εκεί την υποδέχτηκε ο Αρχιερέας Ζαχαρίας, ο οποίος την οδήγησε στο ιερό του Ναού, στα Άγια των Αγίων. Σύμφωνα με τις Γραφές, η Παναγία παρέμεινε συνολικά δώδεκα χρόνια στο ναό.</p>
      <p>Όλο αυτό το διάστημα ο αρχάγγελος Γαβριήλ προμήθευε την Παναγία με τροφή ουράνια. Εξήλθε από τα Άγια των Αγίων, όταν έφθασε η ώρα του Θείου Ευαγγελισμού.</p>
      <p>
        <b>Απολυτίκιο:</b>
      </p>
      <p>
        <b>Ήχος δ’.</b>
      </p>
      <p>Σήμερον της ευδοκίας Θεού το προοίμιον, και της των ανθρώπων σωτηρίας η προκήρυξις εν Ναώ του Θεού, τρανώς η Παρθένος δείκνυται, και τον Χριστόν τοις πάσι προκαταγγέλλεται. Αυτή και ημείς μεγαλοφώνως βοήσωμεν, Χαίρε της οικονομίας του Κτίστου η εκπλήρωσις.</p>
      <figure>
        <iframe src="https://www.youtube.com/embed/qAz-sEWbcFI" width="640" height="360" data-service="Youtube" scrolling="no"/>
      </figure>
    </article>
  </body>
</html>