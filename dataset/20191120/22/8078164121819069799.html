<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_21/karim-bambino-6-anni-che-vive-un-casco-astronauta-contro-luce-sole-f33c924e-0c38-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Karim, il bambino di 6 anni che vive con un casco da astronauta contro la luce del sole"/>
    <meta property="og:description" content="Gambettola, il piccolo soffre di una rara e gravissima allergia genetica ai raggi. Una raccolta fondi gli ha consentito l’acquisto della speciale protezione. E ora va a scuola regolarmente"/>
  </head>
  <body>
    <article>
      <h1>Karim, il bambino di 6 anni che vive con un casco da astronauta contro la luce del sole</h1>
      <h2>Gambettola, il piccolo soffre di una rara e gravissima allergia genetica ai raggi. Una raccolta fondi gli ha consentito l’acquisto della speciale protezione. E ora va a scuola regolarmente</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Alessandro Fulloni</a></address>
      <p>GAMBETTOLA (FORLI’—CESENA) Karim, sei anni, soffre di una grave malattia — il nome scientifico è «<a href="https://www.corriere.it/salute/dizionario/xeroderma_pigmentoso/index.shtml">xeroderma pigmentoso</a>» ed è nota anche come «Sindrome della Luna» — che gli impedisce di vivere alla luce del sole. Per ripararsi dai raggi, deve indossare un vero e proprio casco che ricorda molto quello degli astronauti, piuttosto che quello usato per andare in moto. È grosso, bianco. Alla base ha una specie di voluminoso collare che gli ricopre le spalle e su cui è inserito un altoparlante. Non è da tanto che Karim lo usa:; è da poco meno di un anno, da gennaio. Prima i suoi genitori — una coppia originaria del Marocco che si è stabilita a Gambettola, cittadina di poco più di 10 mila abitanti tra Cesena e Rimini — lo tenevano sempre in casa, unico modo per evitare che il sole «bruciasse» la sua pelle estremamente sensibile alla luce intensa. Poi però la cittadina romagnola si è mobilitata raccogliendo la somma di 1.600 euro con cui è stato acquistato il «copricapo».</p>
      <h4>«Schermate le finestre dell’aula»</h4>
      <p>Adesso Karim può finalmente andare regolarmente a scuola. Frequenta la prima elementare, sezione E. I suoi compagni di classe — racconta il Resto del Carlino che nell’edizione di giovedì ha dedicato al bimbo un toccante pezzo — lo adorano. Quando escono dall’aula, lo accompagnano per assicurarsi che non perda l’equilibrio e magari danneggi involontariamente il suo casco da film di fantascienza. «Un casco che quando è in classe — spiega con orgoglio la dirigente scolastica Francesca Angelini — può permettersi di non usare perché abbiamo fatto schermare le finestre dell’aula, del bagno e delle zone comuni con una pellicola che protegge dai raggi solari». Il banco di Karim è a metà dell’aula, un posto scelto proprio per tenerlo lontano dalla luce. L’ampia stanza in cui la scolaresca fa lezione è illuminata da una luce a led le cui lampadine non danno problemi alla delicata pelle dell’alunno. Che ha il viso protetto da una crema che la sua educatrice provvede a spalmare ogni due ore. La mamma di Karim, Haiat Attias, racconta che «tenere il bimbo chiuso in casa fa piangere il cuore». Ma la donna finalmente si sente risollevata per quel gesto di generosità collettivo giunto dall’intera comunità di Gambettola che ha permesso a suo figlio di poter stare seduto sui banchi della 1 E. Dove Karim si sente uguale agli altri «anche se un po’ speciale» ha detto sorridendo al cronista che parlato con lui.</p>
      <p>(Lo Xeroderma pigmentoso, o Sindrome della Luna, è una rara malattia genetica ereditaria — si parla in media di un caso ogni 250.000 persone — caratterizzata da un’estrema ipersensibilità ai raggi ultravioletti della luce solare. Le cause di questa patologia sono dovute alla mutazione di un gene che produce una proteina fondamentale per la riparazione del DNA. Le persone colpite da Xeroderma pigmentoso presentano disturbi a carico di pelle ed occhi e sono predisposte all’insorgenza di carcinomi di vario genere con una percentuale mille volte superiore alla media. Sinora non ci sono cure. Si contano dai 5 mila ai 10 mila malati in tutto il mondo, circa 300 in Europa. Arrivare all’età adulta, dicono le statistiche, è assai difficile)</p>
    </article>
  </body>
</html>