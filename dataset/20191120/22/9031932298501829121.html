<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-20/historyczna-decyzja-nato-kosmos-uznany-za-obszar-dzialan-operacyjnych/"/>
    <meta property="og:site_name" content="Polsat News"/>
    <meta property="article:published_time" content="2019-11-20T22:08:00+00:00"/>
    <meta property="og:title" content="Historyczna decyzja NATO ws. kosmosu. Będzie jak woda, ląd, powietrze i cyberprzestrzeń"/>
    <meta property="og:description" content="Ministrowie spraw zagranicznych państw NATO zdecydowali w środę w Brukseli, że Sojusz będzie traktował kosmos jako kolejny obszar działań operacyjnych, obok wody, lądu, powietrza i cyberprzestrzeni. Polskę na spotkaniu reprezentował szef MSZ Jacek Czaputowicz."/>
  </head>
  <body>
    <article>
      <h1>Historyczna decyzja NATO ws. kosmosu. Będzie jak woda, ląd, powietrze i cyberprzestrzeń</h1>
      <address>
        <time datetime="2019-11-20T22:08:00+00:00">20 Nov 2019, 22:08</time>
      </address>
      <p>
        <b>Ministrowie spraw zagranicznych państw NATO zdecydowali w środę w Brukseli, że Sojusz będzie traktował kosmos jako kolejny obszar działań operacyjnych, obok wody, lądu, powietrza i cyberprzestrzeni. Polskę na spotkaniu reprezentował szef MSZ Jacek Czaputowicz.</b>
      </p>
      <related>
        <a href="https://www.polsatnews.pl/wiadomosc/2019-11-12/macron-lagodzi-swoje-stanowisko-w-sprawie-nato/"/>
      </related>
      <p>- Uznanie kosmosu za przestrzeń operacyjną może umożliwić planistom NATO składanie wniosków do sojuszników o zapewnienie usług, takich jak czas łączności satelitarnej - powiedział sekretarz generalny Sojuszu Jens Stoltenberg na konferencji w trakcie spotkania. Dodał, że NATO nie zamierza umieszczać broni w kosmosie, a jego podejście do przestrzeni kosmicznej pozostanie w pełni zgodne z prawem międzynarodowym.</p>
      <figure>
        <iframe data-src="https://twitter.com/jensstoltenberg/status/1197203176430219265?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Odnosząc się do bezpieczeństwa energetycznego, ministrowie uzgodnili zalecenia dotyczące wzmocnienia roli NATO w tym obszarze. - Mają one na celu poprawę oceny sytuacyjnej i zrozumienie ryzyka, chronić infrastrukturę krytyczną, zwiększać odporność Sojuszu i gwarantować przez cały czas siłom NATO dostęp do niezbędnych zasobów energetycznych - powiedział Stoltenberg.</p>
      <p>
        <b>Stosunki z Rosją i wzrost znaczenia Chin</b>
      </p>
      <p>Ministrowie omówili także rolę NATO w walce z terroryzmem i dokonali przeglądu postępów we wzmacnianiu bezpieczeństwa Morza Czarnego. Poruszając kwestię bardziej sprawiedliwego podziału obciążeń w Sojuszu, Stoltenberg zauważył, że "tendencja ta się utrzymuje i jest bezprecedensowa".</p>
      <p>
        <a href="https://www.polsatnews.pl/wiadomosc/2019-10-10/polacy-w-szpicy-nato-zolnierze-beda-w-gotowosci-24-godziny-na-dobe/">
          <b>ZOBACZ: Polacy w szpicy NATO. Żołnierze będą w gotowości 24 godziny na dobę</b>
        </a>
      </p>
      <p>Ministrowie na spotkaniu omawiali także skoordynowane podejście NATO do trzech strategicznych kwestii: stosunków z Rosją, wzrostu znaczenia Chin i kontroli zbrojeń. - NATO jest jedyną platformą, w ramach której Europa i Ameryka Północna codziennie angażują się w strategiczne kwestie, które mają znaczenie dla naszego wspólnego bezpieczeństwa - podkreślił Stoltenberg.<br/><br/>Według nieoficjalnych informacji podczas spotkania Niemcy zaproponowały powołanie grupy ekspertów, którzy zbadaliby problemy bezpieczeństwa Sojuszu po tym, jak prezydent Francji Emmanuel Macron w niedawnym wywiadzie skrytykował sposób funkcjonowania Sojuszu. Ta krytyka wywołała szereg kontrowersji wśród sojuszników. </p>
      <p>
        <a href="https://www.polsatnews.pl/wiadomosc/2019-11-11/morawiecki-krytykuje-slowa-macrona-o-nato-nieodpowiedzialnosc/">
          <b>ZOBACZ: Morawiecki krytykuje słowa Macrona o NATO. "Nieodpowiedzialność"</b>
        </a>
      </p>
      <p>
        <b>"Europejskie ubezpieczenie na życie"</b>
      </p>
      <p>Jak relacjonowała agencja AP, na spotkaniu w Brukseli niemiecki minister Heiko Maas miał powiedzieć, że Sojusz to "europejskie ubezpieczenie na życie" i wszyscy chcą, by tak pozostało. Pojawiały się też komentarze o konieczności "politycznego wzmocnienia" NATO.<br/><br/>Z kolei francuski minister spraw zagranicznych Jean-Yves Le Drian miał wezwać do zbadania politycznych aspektów podejmowania decyzji w ramach Sojuszu.<br/><br/>Najbliższy szczyt państw NATO odbędzie się w Londynie w dniach 3-4 grudnia.</p>
      <p>
        <a href="https://www.polsatnews.pl/wideo/buldozerami-po-porsche-i-lamborghini-auta-warte-55-mln-dolarow-zniszczone-na-oczach-prezydenta_6718718/">WIDEO - Buldożerami po porsche i lamborghini. Auta warte 5,5 mln dolarów zniszczone na oczach prezydenta</a>
      </p>
      <figure>
        <img src="https://s.redefine.pl/file/o2/redefine/cp/9x/9xmh17ty4xhkg94p92dnrsd4anptjaad.jpg"/>
      </figure>
    </article>
  </body>
</html>