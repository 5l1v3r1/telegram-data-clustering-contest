<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/20/m5s-emilia-calabria-elezioni/"/>
    <meta property="og:site_name" content="Il Post"/>
    <meta property="article:published_time" content="2019-11-20T22:35:51+00:00"/>
    <meta property="og:title" content="Il M5S chiederà ai suoi iscritti se presentarsi alle elezioni in Emilia-Romagna e Calabria"/>
    <meta property="og:description" content="Lo farà oggi con una votazione sulla piattaforma Rousseau"/>
  </head>
  <body>
    <article>
      <h1>Il M5S chiederà ai suoi iscritti se presentarsi alle elezioni in Emilia-Romagna e Calabria</h1>
      <h2>Lo farà oggi con una votazione sulla piattaforma Rousseau</h2>
      <address>
        <time datetime="2019-11-20T22:35:51+00:00">20 Nov 2019, 22:35</time>
      </address>
      <p>Domani, giovedì 21 novembre, il Movimento 5 Stelle chiederà ai suoi iscritti se presentarsi alle elezioni regionali in Emilia-Romagna e Calabria, fissate entrambe per il 26 gennaio. Lo ha annunciato il partito in <a href="https://www.ilblogdellestelle.it/2019/11/gli-stati-generali-del-movimento-5-stelle.html">un post</a> sul <i>Blog delle Stelle</i>, il suo organo ufficiale.</p>
      <p>Il M5S perde consensi da diversi mesi – al momento <a href="https://www.youtrend.it/2019/11/15/supermedia-sondaggi-politici-14-novembre-centrodestra-al-506/">è dato intorno al 16 per cento</a>, circa la metà dei voti che prese alle elezioni politiche del 2018 – e da diverse settimane ci si aspettava una decisione riguardo alle elezioni in Emilia-Romagna e Calabria, dove comunque, secondo gli osservatori, il partito avrebbe pochissime possibilità di ottenere risultati soddisfacenti.</p>
      <p>La decisione di chiedere agli iscritti se presentarsi o meno alle due elezioni regionali è stata motivata con la potenziale incompatibilità fra la campagna elettorale e la riforma della struttura del partito, avviata <a href="https://www.ilpost.it/2019/07/12/di-maio-m5s-facilitatore/">nei mesi scorsi</a> dal capo politico Luigi Di Maio e non ancora compiuta. Le votazioni saranno aperte domani dalle 12 alle 20 sulla cosiddetta piattaforma Rousseau.</p>
      <blockquote>È quindi anche il momento di chiederci se questa grande mobilitazione di crescita e rigenerazione sia compatibile con le attività elettorali. Per questo motivo abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia – Romagna e in Calabria.<br/>Partecipare alle elezioni richiede uno sforzo organizzativo, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più giusto che i suoi portavoce dirigano il proprio impegno.<br/>Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci.<br/>A noi la scelta. Le votazioni si apriranno alle 12 di domani e si chiuderanno alle 20.</blockquote>
      <p>
        <i>
          <a href="https://www.ilblogdellestelle.it/2019/11/gli-stati-generali-del-movimento-5-stelle.html">(Continua a leggere sul Blog delle stelle)</a>
        </i>
      </p>
    </article>
  </body>
</html>