<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scuola/2019/11/20/news/molesto_otto_studentesse_professore_di_motoria_verso_il_processo-241533547/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T22:41:00+00:00"/>
    <meta property="og:title" content="Molestò otto studentesse, professore di motoria verso il processo"/>
    <meta property="og:description" content="Milano, richiesta di rinvio a giudizio per il docente: &quot;Ha indotto le ragazze a subire atti sessuali per oltre due anni&quot;. Il preside non"/>
  </head>
  <body>
    <article>
      <h1>Molestò otto studentesse, professore di motoria verso il processo</h1>
      <h2>Milano, richiesta di rinvio a giudizio per il docente: "Ha indotto le ragazze a subire atti sessuali per oltre due anni". Il preside non chiamò gli ispettori ministeriali. L'insegnante-osteopata: "Subisco il rancore di quella scuola, dimostrerò la mia innocenza"</h2>
      <address><time datetime="2019-11-20T22:41:00+00:00">20 Nov 2019, 22:41</time> by <a rel="author">CORRADO ZUNINO</a></address>
      <p>Il professore di ginnastica, è l'accusa, ne ha molestate otto. Otto ragazze, sette minorennni, di un Istituto tecnico speciale di Milano del quartiere Mazzini. Per lui ora è arrivata la richiesta di rinvio a giudizio. Da settembre 2015 a marzo 2018 il docente di Scienze motorie, oggi 52 anni, "abusando delle condizioni di inferiorità fisica e psichica delle persone offese", studentesse frequentanti l'Istituto speciale Itsos, "le induceva a subire i seguenti atti sessuali". Dice così l'atto di chiusura indagini firmato dal sostituto procuratore Luca Gaglio.<br/><br/>Si attende il parere, a giorni, del Giudice per l'udienza preliminare per capire se il docente con cattedra dovrà affrontare il processo penale, ma il numero di accusanti e la qualità dei racconti colpiscono. Le ragazze che in qualche modo avrebbero ricevuto attenzioni pressanti da parte del professore, un osteopata che vanta qualità di curatore dei dolori ossei sulla sua pagina Linkedin, sono venti: otto di loro hanno deciso di raccontare gli episodi personali ai carabinieri di Opera.<br/> </p>
      <h3>"Mi colpì con un fresbee"</h3>
      <p>Una quindicenne che frequentava la terza superiore ha messo a verbale come in classe, durante una lezione teorica sulla "lordosi", il professore le abbia alzato la maglietta, posato le mani sulla schiena fino a toccarle il sedere. Questo nella stagione 2015-2016. Nel corso di una gita scolastica a Barcellona del 2016, quindi, l'insegnante avrebbe fatto "inopportuni apprezzamenti" sulla bellezza di una diciottenne di quarta. All'interno di un locale catalano si sarebbe rivolto a lei, è la testimonianza, dicendole: "Che bel culo, come è sodo". L'avrebbe palpeggiata per poi chiederle: "Cosa ti piace fare sessualmente parlando?". L'avrebbe infine invitata a presentarsi nella sua camera d'albergo: "Devo darti la terapia per le placche che hai in gola". Nello stesso anno, nel corso di un'esercitazione in palestra, secondo la procura prima l'uomo ha palpeggiato una terza ragazza "con la scusa di aiutarla mentre si stava arrampicando", quindi "la colpiva al sedere con un <i>fresbee</i>". Le denunce raccontano di palpeggiamenti durante una visita a un parco avventura, di diciassettenni costrette più volte a sedersi sulle ginocchia del prof o "avvicinate a sé mentre era seduto sulla cattedra a gambe divaricate", e ancora di inviti a sottoporsi a cicli di massaggi da lui somministrati.Nell'avviso di conclusione delle indagini si scopre una nona vittima, un ragazzo di 15 anni che, dopo aver comunicato al professore che non avrebbe fatto l'ora di ginnastica, "veniva spintonato a terra e poi aggredito alle spalle e immobilizzato per un minuto con una presa al collo". Siamo nel dicembre 2017. La madre del ragazzo adesso racconta: "Quando mio figlio mi telefonò non volevo crederci, ho dato la colpa a lui. Una docente, però, mi rivelò: "Guardi, il ragazzo non c'entra nulla". Lo stesso professore, quando ho raggiunto il commissariato per denunciare l'aggressione, mi chiamò per chiedermi scusa: "Non so ancora perché l'ho fatto", disse. Il preside definì quel gesto goliardico". Nell'istituto il professore era chiamato Peter Pan.<br/> </p>
      <h3>Solo una censura dall'allora provveditore Bussetti</h3>
      <p>Ecco, il dirigente scolastico - tutt'ora alla guida dell'istituto milanese di cinema, tv, grafica e fotografia - è stato accusato da alcuni docenti e dalle madri delle molestate di non essere intervenuto, né aver segnalato l'episodio in tempi rapidi, tanto meno di aver denunciato i fatti. Nella scuola superiore milanese, nonostante 31 mesi di comportamenti fortemente anomali da parte di un insegnante di ruolo, mai è arrivato un ispettore ministeriale. Il preside si è giustificato, anche con i carabinieri, sostenendo di non aver trovato nel corso dell'inchiesta interna "fatti sufficienti per intervenire". Una segnalazione sugli atteggiamenti del professore di ginnastica è arrivata, comunque, all'Ufficio scolastico provinciale, retto allora da Marco Bussetti, non ancora ministro. Ascoltati i fatti contestati al collega di Gallarate - Bussetti è stato a lungo un docente di Scienze motorie -, il provveditore firmò un atto di "censura", primo gradino di una serie di sanzioni disciplinari, ma solo perché l'insegnante incolpato non aveva saputo gestire la situazione dopo lo scontro avuto in palestra con lo studente. Nel settembre 2018 il professore sotto indagine è stato trasferito, su sua richiesta, in un istituto scolastico lontano undici chilometri.<br/><br/>L'insegnante ha fatto sapere che, di fronte a un rinvio a giudizio, affronterà il processo "per dimostrare la mia innocenza". Niente patteggiamento né rito abbreviato. L'avvocatessa Isabella Cacciari spiega che chiederà perizie psicologiche per verificare l'attendibilità delle studentesse adolescenti e sostiene che le ragazze siano state spinte alla denuncia da alcuni docenti interni: "Quell'istituto è un luogo dove si sono formate inimicizie stratificate".</p>
    </article>
  </body>
</html>