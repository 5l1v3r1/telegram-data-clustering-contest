<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/plus/epikairotita/article/73983/doro-xristoygennon-ti-isxyei-gia-toys-anergoys-toy-oaed-kai-ton-idiotiko-tomea"/>
    <meta property="og:site_name" content="ΦΩΣ"/>
    <meta property="article:published_time" content="2019-11-20T22:05:28+00:00"/>
    <meta property="og:title" content="Δώρο Χριστουγέννων: Τι ισχύει για τους ανέργους του ΟΑΕΔ και τον ιδιωτικό τομέα"/>
    <meta property="og:description" content="Το δικαιούνται οι άνεργοι που είναι εγγεγραμμένοι στον ΟΑΕΔ και παίρνουν το επίδομα ανεργίας."/>
  </head>
  <body>
    <article>
      <h1>Δώρο Χριστουγέννων: Τι ισχύει για τους ανέργους του ΟΑΕΔ και τον ιδιωτικό τομέα</h1>
      <h2>Το δικαιούνται οι άνεργοι που είναι εγγεγραμμένοι στον ΟΑΕΔ και παίρνουν το επίδομα ανεργίας.</h2>
      <address><time datetime="2019-11-20T22:05:28+00:00">20 Nov 2019, 22:05</time> by <a rel="author">ΦΩΣ TEAM</a></address>
      <p><b>Δώρο Χριστουγέννων</b> δικαιούνται οι άνεργοι που είναι εγγεγραμμένοι στον <b>ΟΑΕΔ</b> και παίρνουν το επίδομα ανεργίας. Το ποσό που θα πάρουν ισούται με ένα ολόκληρο επίδομα ανεργίας, εφόσον λάμβαναν το επίδομα από την 1η Μαΐου έως τις 31 Δεκεμβρίου. Δηλαδή, <b>360 ευρώ.</b><br/><br/>Εφόσον έπαιρναν επίδομα για διάστημα μικρότερο από το παραπάνω, δικαιούνται οικονομική ενίσχυση ίση με τρία ημερήσια επιδόματα ανεργίας για κάθε μήνα επιδότησης. Η καταβολή για το Δώρο Χριστουγέννων 2019 στους επιδοτούμενους ανέργους από τον ΟΑΕΔ αναμένεται να πραγματοποιηθεί<b> το πρώτο δεκαπενθήμερο του Δεκεμβρίου.</b></p>
      <h3>Πώς υπολογίζεται στον ιδιωτικό τομέα</h3>
      <p>Για τον υπολογισμό του ποσού των δώρων λαμβάνεται υπόψη <b>ο τρόπος αμοιβής των μισθωτών δηλαδή αν αμείβονται με ημερομίσθιο ή με μισθό.</b> Η χρονική περίοδος που υπολογίζεται το δώρο Χριστουγέννων αρχίζει από την 1η Μαΐου μέχρι και την 31η Δεκεμβρίου κάθε έτους.<br/><br/>Έτσι, οι εργαζόμενοι που η σχέση εργασίας τους με τον εργοδότη είχε διάρκεια χωρίς διακοπή όλη τη χρονική περίοδο που αναφέραμε δηλαδή από 1ης Μαΐου μέχρι 31ης Δεκεμβρίου κάθε έτους <b>δικαιούνται ολόκληρο το δώρο που είναι ίσο με ένα μηνιαίο μισθό για τους αμειβόμενους με μισθό και με 25 ημερομίσθια για τους αμειβόμενους με ημερομίσθιο.</b> Όσοι όμως από τους παραπάνω μισθωτούς, που η σχέση τους με τον εργοδότη δεν διήρκεσε ολόκληρο το χρονικό διάστημα (από 1/5 έως και 31/12), δικαιούνται να λάβουν τμήμα του δώρου ανάλογο με τη χρονική διάρκεια της εργασιακής τους σχέσης.<br/><br/>Σε αυτήν την περίπτωση το δώρο Χριστουγέννων υπολογίζεται ως εξής: <b>2/25 του μηνιαίου μισθού ή 2 ημερομίσθια -ανάλογα με το πώς αμείβονται- για κάθε 19 ημερολογιακές ημέρες διάρκειας της εργασιακής σχέσης.</b> Ακόμα και οι μισθωτοί που εργάστηκαν χρονικό διάστημα μικρότερο των 19 ημερών δικαιούνται ανάλογο κλάσμα του δώρου. Εκτός από την περίπτωση που η εργασία παρασχέθηκε χωρίς διακοπή όλο το διάστημα από την 1η Μαΐου έως την 31η Δεκεμβρίου, στο διάστημα αυτό συνυπολογίζονται και όλες οι ημέρες που οι εργαζόμενοι-ες απουσιάζουν νόμιμα από την εργασία τους (π.χ. με ετήσια άδεια, με άδεια μητρότητας, με σπουδαστική άδεια).<br/><br/>Με την online εφαρμογή του έχει δημιουργήσει το <b>ΚΕ.Π.Ε.Α.</b> δίνεται η δυνατότητα στους εργαζομένους να υπολογίσουν μόνοι τους το δώρο Χριστουγέννων που δικαιούνται, πατώντας το παρακάτω σύνδεσμο: <a href="https://www.kepea.gr/calc-doro-xristoygennon.php">http://kepea.gr/calc-doro-xristoygennon.php</a>.</p>
      <p>
        <a href="http://www.topontiki.gr/article/353203/doro-hristoygennon-ti-ishyei-gia-toys-anergoys-toy-oaed-kai-ton-idiotiko-tomea">
          <i>topontiki.gr</i>
        </a>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/plus/epikairotita/article/65384/xekina-i-katavoli-toy-eidikoy-epoxikoy-epidomatos"/>
        <a href="https://www.fosonline.gr/plus/epikairotita/article/64922/proslipseis-50-theseis-ergasias-sto-dimo-peiraia"/>
        <a href="https://www.fosonline.gr/plus/epikairotita/article/60384/koinonikos-toyrismos-ta-apotelesmata-poioi-dikaioyntai-dorean-diakopes-fetos"/>
        <a href="https://www.fosonline.gr/plus/theatro/article/60034/els-dorean-theseis-se-anergoys-sti-geniki-dokimi-tis-operas-traviata"/>
        <a href="https://www.fosonline.gr/medianews/article/59235/mega-channel-epidoma-afereggyotitas-stoys-ergazomenoys-apo-ton-oaed"/>
        <a href="https://www.fosonline.gr/plus/epikairotita/article/59151/koinonikos-toyrismos-2019-oaed-ta-prosorina-apotelesmata"/>
      </related>
    </article>
  </body>
</html>