<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klappjakt-pa-jakobs-rivaler/71836234"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T22:10:48+00:00"/>
    <meta property="og:title" content="Klappjakt på Jakobs rivaler"/>
    <meta property="og:description" content="Friidretten pøser inn penger for å stoppe dopsvindelen i gateløpene. Det betyr slutten for flere av Jakob Ingebrigtsens hardeste konkurrenter."/>
  </head>
  <body>
    <article>
      <h1>Klappjakt på Jakobs rivaler</h1>
      <h2>Friidretten pøser inn penger for å stoppe dopsvindelen i gateløpene. Det betyr slutten for flere av Jakob Ingebrigtsens hardeste konkurrenter.</h2>
      <address><time datetime="2019-11-20T22:10:48+00:00">20 Nov 2019, 22:10</time> by <a rel="author">Esten O. Sæther KOMMENTAR</a></address>
      <p>For noen uker siden endte Dublin Maraton i en <a href="https://www.thejournal.ie/othmane-el-goumri-doping-ban-dublin-marathon-4869980-Oct2019/">skandale</a>. Løpet ble vunnet av Othmane El Goumri; en marokkansk dopingdømt stjerne, foran hjemmesensasjonen Steven Scullion som den søndagen løp fortere enn noen ire har gjort på mange år.</p>
      <p>I stedet for å bli feiret for en stor seier på irsk asfalt, ble Scullions prestasjon overskygget av en jukser. Som avslørt doper skulle El Goumri aldri fått stille til start. Mange av de store løpsarrangørene inviterer ikke tidligere dømte, men her oppdaget de tabben sin for seint. Og ødela det meste av den irske festdagen for seg selv.</p>
      <p>Det skal ikke skje igjen. Etter en serie avsløringer, starter friidretten nå en klappjakt på de mange svindlerne i de internasjonale gateløpene.</p>
      <p>I realiteten er det Jakob Ingebrigtsens framtidige rivaler de snart plukker ut av idretten.</p>
      <p>BARE 19 ÅR gamle Jakob kommer selvsagt til å konkurrere på bane i lang tid framover, men utviklingen i idretten hans er det ingen tvil om:</p>
      <ul>
        <li>Stadig større økonomiske interesser bindes opp i gateløpene verden over.</li>
      </ul>
      <p>Slike konkurranser tiltrekker seg ekstreme publikumsmasser, og med den oppmerksomheten også de største sponsorene. Denne utviklingen skjer samtidig med at det nylig omdøpte internasjonale friidrettsforbundet (World Athletics) fjerner mer og mer av langdistanseløpingen fra sportens prestisjestevner Diamond League fordi disse mer tidkrevende konkurransene visstnok ikke passer TV-publikummet.</p>
      <p>Det betyr at det unge løpsvidunderet Jakob Ingebrigtsen med en naturlig utvikling mot lengre distanser enn 1 500 og 5 000 meter, også etter hvert blir et trekkplaster på de største internasjonale gateløpene.</p>
      <p>Der får han snart en mye mer rettferdig konkurranse.</p>
      <p>NÅ SATSER SPORTEN store økonomiske midler for å skremme vekk doperne:</p>
      <ul>
        <li>Neste år får World Athletics tilført over <a href="https://www.insidethegames.biz/articles/1087116/world-athletics-road-running-doping">20 millioner kroner</a> for å jakte dopingsvindlere i gateløp.</li>
      </ul>
      <p>Pengene kommer fra stevnearrangørene. Hele 165 ulike løp har forpliktet seg på å bidra økonomisk for å endre dopingkampen radikalt.</p>
      <p>Det gjør at Jakob etter hvert kan bli med i en mye renere idrett.</p>
      <p>DISSE MIDLENE ER overført til det uavhengige Athletics Integrity Unit (AIU) som plutselig kan spenne nettet sitt mye videre. Tidligere er bare langdistanseløpingens 50 beste utøvere blitt fulgt opp med jevnlige uanmeldte tester. Nå kommer det rundt 100 nye løpernavn på den overvåkningslista.</p>
      <p>I tillegg vil den bedre økonomien bli brukt til å styrke den stadig mer taktisk baserte etterforskningen. Friidretten vil sjekke langdistanseløperne på treningsleir i isolerte fjellområder, og prioritere kontrollen av de mest mistenkelige miljøene.</p>
      <p>ALLEREDE DENNE SESONGEN har det vært mulig å se framgang for en ærligere sport. Gateløpene er blitt tettere fulgt opp fordi arrangørene <a href="https://www.athleticsintegrity.org/downloads/pdfs/knowledge-centre/en/AIU-Press-Release-AIU-Valencia-Races.pdf">ser</a> at de ikke er tjent med at en etter en av deres stjerner blir avslørt som svindlere.</p>
      <p>I tillegg ble flere sterke afrikanske løpere <a href="https://www.dagbladet.no/sport/rivalene-i-dopdrama/71629682">nektet</a> VM-start i Doha på grunn av mangelfull oppfølging, og lista over avslørte er blitt lang:</p>
      <ul>
        <li>Nå soner for eksempel 42 kenyanske løpere dopingstraffer.</li>
      </ul>
      <p>Seinest sist uke forsvant den kenyanske tidligere verdensrekordholderen på halvmaraton <a href="https://www.bbc.com/sport/athletics/50380276">Abraham Kiptum</a> som ble tatt gjennom ordningen med blodpass. Den gamle rekorden hans på utrolige <a href="http://www.alltime-athletics.com/mhmaraok.htm">58.18</a> satt i Valencia i fjor, ble også strøket fra listene.</p>
      <p>Så fulgte landsmannen <a href="https://www.insidethegames.biz/articles/1087116/world-athletics-road-running-doping">Cyrus Rutto</a> etter. Denne sterke 5 000 meter- løperen fikk fire års utestengelse etter at også hans blodpass inneholdt uoverensstemmelser. Nå snører nettet seg rundt stadig flere av de beste langdistanseløperne.</p>
      <p>Samtidig er dette ikke en ensidig kontroll med østafrikanerne som i årtier har dominert internasjonalt langløp. Historien viser med all tydelighet at dopmoralen sjelden følger landegrenser. Forskjellene speiler mer sosial urettferdighet og de ulike fellesskapenes kultur for ren idrett.</p>
      <p>FRIIDRETTENS VIKTIGSTE ARBEID blir å bygge troverdige nasjonale miljøer som selv tar ansvaret for å sikre en renere sport. Vår egen nære friidrettshistorie viser at det er utfordrende nok også i de rikeste landene.</p>
      <p>Dessuten er dette en sport som såvidt er i gang med å rette opp sin egen sentrale ukultur. Det er jo bare få år siden den internasjonale friidretten hadde en korrupt kjerne med toppledere som tok seg betalt for å se en annen vei.</p>
      <p>Nå følger det nye blikket gateløpene og de største pengene.</p>
      <p>Det gir det begavete løperbarnet Jakob Ingebrigtsen en unik mulighet til også å få maksimalt økonomisk utbytte av karrieren.</p>
    </article>
  </body>
</html>