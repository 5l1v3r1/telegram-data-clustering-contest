<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3361713/sve-vise-zrtava-u-sukobima-u-boliviji-sestoro-ubijeno-u-pokusaju-vojske-da-oslobodi-skladiste-goriva-video-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-20T22:10:00+00:00"/>
    <meta property="og:title" content="SVE VIŠE ŽRTAVA U SUKOBIMA U BOLIVIJI: Šestoro ubijeno u pokušaju vojske da oslobodi skladište goriva (VIDEO, FOTO)"/>
    <meta property="og:description" content="Najmanje šest osoba poginulo je u akciji bezbednosnih snaga Bolivije, koja je pokrenuta kako bi se obezbedilo snadbevanje gorivom iz postrojenja koje su blokirale pristalice bivšeg predsednika Eva Moralesa."/>
  </head>
  <body>
    <article>
      <h6 class="kicker">opasno</h6>
      <h1>SVE VIŠE ŽRTAVA U SUKOBIMA U BOLIVIJI: Šestoro ubijeno u pokušaju vojske da oslobodi skladište goriva (VIDEO, FOTO)</h1>
      <address>
        <time datetime="2019-11-20T22:10:00+00:00">20 Nov 2019, 22:10</time>
      </address>
      <p>
        <b>Najmanje šest osoba poginulo je u akciji bezbednosnih snaga Bolivije, koja je pokrenuta kako bi se obezbedilo snadbevanje gorivom iz postrojenja koje su blokirale pristalice bivšeg predsednika Eva Moralesa.</b>
      </p>
      <p>Kancelarija javnog branioca i zdravstveni zvaničnici objavili su podatke o žrtvama, dan nakon nasilja u gradu Alto, u blizini La Paza.</p>
      <p>Ljudi koji su se okupljali u katoličkoj crkvi kako bi oplakivali mrtve rekli su da su na njih pucale snage bezbednosti, prenosi AP.</p>
      <p>Policija i vojnici ispratili su rezervoare za gorivo iz postrojenja usred nestašice hrane i benzina u nekim bolivijskim gradovima.</p>
      <p>Demonstranti su pokušavali da raznesu postrojenje za gorivo eksplozivima, što je moglo da izazove "veliku tragediju", rekao je privremeni ministar odbrane Fernando Lopez.</p>
      <p>Rojters je sinoć preneo da su policijske i vojne snage koristile oklopna vozila i helikoptere kako bi odblokirale pristup postrojenju u gradu Alto, u blizini prestonice La Paz.</p>
      <figure>
        <iframe src="https://www.youtube.com/embed/CIUwDuPVHcg" width="764" height="430" data-service="Youtube" scrolling="no"/>
      </figure>
      <p>Helikopteri su nadletali puteve oko fabrike Senkata, kojom rukovodi javno preduzeće YPFB, a koje su demonstranti blokirali gomilom zapaljenih guma, dodaje Rojters, pozivajući se na izjave svedoka.</p>
      <p>Pojedini gradovi u Boliviji prijavili su nedostatak hrane i benzina zbog protesta pristalica Moralesa.</p>
      <p>Bolivija je u stanju turbulencije od izbora 20. oktobra na kojima je, prema međunarodnoj reviziji, bilo nepravilnosti. Bivši predsednik Evo Morales podneo je ostavku 10. novembra nakon protesta protiv njega i pritiska snaga bezbednosti, ali njegove pristalice protive se privremenoj vladi koja je zauzela njegovo mesto.</p>
      <p>Učesnici protesta zahtevaju povratak Moralesa, koji je dobio azil u Meksiku.</p>
      <p>Kurir.rs/Tanjug</p>
      <p>Foto: AP</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3361157/haos-u-boliviji-akcija-kod-postrojenja-za-gorivo-cula-se-pucnjava-ima-mrtvih-i-povredjenih-video"/>
        <a href="https://www.kurir.rs/planeta/3361349/gola-predsednica-napravila-haos-provokativni-video-kruzi-internetom-da-li-je-to-zena-koja-je-zbacila-moralesa18"/>
        <a href="https://www.kurir.rs/planeta/3360881/morales-je-posle-ove-odluke-morao-da-padne-resio-da-bolivijsko-blago-ne-da-strancima-vec-da-narod-od-njega-bolje-zivi"/>
        <a href="https://www.kurir.rs/planeta/3360529/predsednica-bolivije-dobila-pretnje-smrcu-morala-da-odustane-od-putovanja-van-prestonice-video"/>
      </related>
    </article>
  </body>
</html>