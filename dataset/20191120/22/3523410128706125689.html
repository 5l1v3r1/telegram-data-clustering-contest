<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641071/%D9%86%D8%AD%D9%88%D9%87-%D8%A7%D8%B1%D8%A7%D8%A6%D9%87-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D8%A8%D9%87-%D8%AA%D8%A7%D8%B2%D9%87-%D8%A7%D8%B2%D8%AF%D9%88%D8%A7%D8%AC-%DA%A9%D8%B1%D8%AF%D9%87%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:49:00+00:00"/>
    <meta property="og:title" content="نحوه ارائه «بسته معیشتی» به تازه ازدواج کرده‌ها"/>
    <meta property="og:description" content="سخنگوی ستاد شناسایی مشمولان طرح حمایت معیشتی وزارت رفاه درباره نحوه دریافت این کمک برای زوج‌های جوان توضیح داد."/>
  </head>
  <body>
    <article>
      <h1>
        <a href="https://www.bultannews.com/fa/news/641071/%D9%86%D8%AD%D9%88%D9%87-%D8%A7%D8%B1%D8%A7%D8%A6%D9%87-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D8%A8%D9%87-%D8%AA%D8%A7%D8%B2%D9%87-%D8%A7%D8%B2%D8%AF%D9%88%D8%A7%D8%AC-%DA%A9%D8%B1%D8%AF%D9%87%E2%80%8C%D9%87%D8%A7">نحوه ارائه «بسته معیشتی» به تازه ازدواج کرده‌ها</a>
      </h1>
      <h2>سخنگوی ستاد شناسایی مشمولان طرح حمایت معیشتی وزارت رفاه درباره نحوه دریافت این کمک برای زوج‌های جوان توضیح داد.</h2>
      <address><time datetime="2019-11-20T22:49:00+00:00">20 Nov 2019, 22:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>حسین میرزایی ضمن اعلام اینکه <b>سامانه</b> #۶۹۶۳* اواسط هفته آتی به منظور کسب اطلاع از وضعیت دریافت<b> بسته حمایتی</b> دولت فعال خواهد شد اظهار کرد: جزئیات دقیق از زمان آغاز بکار این سامانه را متعاقبا به مردم اطلاع رسانی می‌کنیم.</p>
      <p>وی در پاسخ به پرسشی درباره فهرست مشمولان دریافت بسته حمایتی اعم از کارگران فصلی، دستفروشان، دختران مجرد و ... گفت: هر آن کس که دارای کد ملی باشد بنابر بررسی وسع مالی خانوار‌ها چنانچه افراد در زمره سه دهک بالای درآمدی نباشند می‌توانند مشمول این طرح قرار بگیرند و درخواست خود را برای دریافت این بسته حمایتی ارائه کند تا پس از بررسی شاخص‌ها و استاندارد‌های موجود، مشمول بودن یا نبودن وی را اعلام کنیم. دریافت بسته‌ها ابدا قشری نیست که بگوییم یک قشر مشمول هستند و قشر دیگر مشمول نیستند.</p>
      <p>سخنگوی ستاد شناسایی مشمولان طرح حمایت معیشتی وزارت رفاه درباره اینکه آیا افرادی که اخیرا از فهرست یارانه بگیران حذف شدند مشمول دریافت بسته جدید خواهند بود یا خیر؟ گفت: افرادی که به دلیل آزمون وسع، مشخص شد که وسع مالی بالایی دارند و در زمره سه دهک بالای درآمدی هستند قطعا مشمول بسته حمایتی جدید نخواهند بود.</p>
      <p>وی درباره زوجینی که به تازگی ازدواج کرده‌اند نیز گفت: اگر هنوز یارانه شان را از خانواده‌شان جدا نکرده باشند و یارانه شان وصل باشد که مشکلی وجود ندارد؛ اما اگر یارانه شان قطع شده باشد و یا قصد داشته باشند حساب یارانه خود را تفکیک کنند باید به پلیس ۱۰+ مراجعه و پرونده تشکیل بدهند و مراحل لازم را طی و سپس اطلاعات خود را با ذکر دلیل در سامانه‌ای که اعلام خواهیم کرد، وارد کنند تا مراحل لازم طی شود.</p>
      <p>سخنگوی ستاد شناسایی مشمولان طرح حمایت معیشتی وزارت رفاه درباره مدت زمان رسیدگی به درخواست‌های مطرح شده برای جاماندگان نیز گفت: این مدت زمان برای سنجش شاخص‌ها بستگی به میزان درخواست‌ها دارد، اما همانطور که سخنگوی دولت اعلام کرد افرادی که به هر دلیلی در حال حاضر در لیست مشمولان قرار نگرفته‌اند در صورت درخواست رسیدگی مجدد و تایید درخواست توسط وزارت رفاه مشمول بسته خواهند شد.</p>
    </article>
  </body>
</html>