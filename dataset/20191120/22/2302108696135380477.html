<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/foto-viorica-dancila-s-a-semnat-bucatareasa-social-democratilor-in-scrisoarea-prin-care-sustinea-oug-13-si-pe-care-a-trimis-o-colegilor-europarlamentari.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T22:01:01+00:00"/>
    <meta property="og:title" content="FOTO Viorica Dăncilă s-a semnat ”bucătăreasa social-democraților” în scrisoarea prin care susținea OUG 13 și pe care a trimis-o colegilor europarlamentari"/>
    <meta property="og:description" content="Viorica Dăncilă s-a semnat ”bucătar-șef” la sfârșitul scrisorii în care susținea OUG 13 și pe care a trimis-o colegilor europarlamentari. Captura foto a"/>
  </head>
  <body>
    <article>
      <h1> FOTO Viorica Dăncilă s-a semnat ”bucătăreasa social-democraților” în scrisoarea prin care susținea OUG 13 și pe care a trimis-o colegilor europarlamentari </h1>
      <address><time datetime="2019-11-20T22:01:01+00:00">20 Nov 2019, 22:01</time> by <a rel="author">Andreea Pavel</a></address>
      <p>Viorica Dăncilă s-a semnat ”bucătar-șef” la sfârșitul scrisorii în care susținea OUG 13 și pe care a trimis-o colegilor europarlamentari. Captura foto a fost publicată de<a href="https://newsweek.ro/justitie/exclusiv-dovada-ca-dancila-sustinea-oug-13-la-bruxelles-in-2017-scrisoarea-catre-europarlamentari"> Newsweek</a>, în materialul prin care jurnaliștii arătau că fostul premier a susținut punctul de vedere al lui Liviu Dragnea și ordonanța care a scos în stradă sute de mii de români pe vremea când aceasta era europarlamentar.</p>
      <figure>
        <img src="https://cdn.g4media.ro/wp-content/uploads/2019/11/scrisoare-viorica-dancila-parlamentul-european-newsweek.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/scrisoare-viorica-dancila-parlamentul-european-newsweek.jpg"/>
      </figure>
      <p>
        <i>sursa foto: Newsweek.ro</i>
      </p>
      <p>Viorica Dăncilă s-a semnat ”Chef of the Romanian S&amp;D Delegation”, adică ”Bucătarul șef” al delegației social-democraților din România. Cel mai probabil, Dăncilă a vrut să transmită că este șeful și nu bucătarul delegației social-democraților, dar pentru acest lucru ar fi trebuit să scrie ”chief”, nu ”chef”. Semnătura greșită a Vioricăi Dăncilă a fost semnalată pe Facebook, de <a href="https://www.facebook.com/andreibuzera">Andrei Buzera</a>.</p>
      <p>În ultimii doi ani, după ce a fost aleasă al treilea premier PSD, Viorica Dăncilă și-a surclasat predecesorii la numărul de gafe și greșeli de exprimare făcute în cascadă în aproape toate aparițiile publice. De curând, fostul premier s-a remarcat în urma unei declarații nefericite prin care a spus că cei care aleg să vorbească în limbi străine dovedesc mai puțină iubire de țară. Totodată, Dăncilă a explicat refuzul de a vorbi în limba engleză spunând că ”este o femeie perfecționistă” și nu vrea ”să scape anumite greșeli”.</p>
      <p>
        <i>sursa foto: Facebook</i>
      </p>
    </article>
  </body>
</html>