<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109284-Dzoze-se-skasa-da-chetka-Totnam%253A-Nay-hubaviya-stadion-v-sveta%252C-nay-hubavata-baza"/>
    <meta property="og:site_name" content="Канал 3"/>
    <meta property="article:published_time" content="2019-11-20T22:05:00+00:00"/>
    <meta property="og:title" content="Жозе се скъса да четка Тотнъм: Най-хубавия стадион в света, най-хубавата база"/>
    <meta property="og:description" content="Аз наистина харесвам този отбор, каза Специалния в първото си интервю за клубния сайт"/>
  </head>
  <body>
    <article>
      <h1>Жозе се скъса да четка Тотнъм: Най-хубавия стадион в света, най-хубавата база</h1>
      <h2>Аз наистина харесвам този отбор, каза Специалния в първото си интервю за клубния сайт</h2>
      <address>
        <time datetime="2019-11-20T22:05:00+00:00">20 Nov 2019, 22:05</time>
      </address>
      <p><b>Новият главен треньор (официалната му длъжност) на Тотнъм Жозе Моуриньо обсипа със суперлативи новия си клуб в първото си интервю в сайта на Шпорите - играчите, стадиона и тренировъчната база. Което със сигурност едва ли му е спечелило симпатии сред привържениците на предишните му два клуба от Висшата лига - Челси и Манчестър Юнайтед. И те със сигурност ще му го кажат на висок глас съвсем скоро - при гостуването на "Олд Трафорд" на 4 декември и домакинския мач с Челси на 22 декември.<br/></b> </p>
      <p>В екипа на Жозе влизат двама португалски треньори от Лил - 30-годишният Жоао Сакраменто и 46-годишният треньор на вратари Нуно Сантуш. </p>
      <p> </p>
      <p>"Прекалено сте скромни, когато казвате "хубав стадион" - твърде скромни", каза Моуриньо. "Трябва да казвате "най-хубавият стадион на света". Такава е реалността.</p>
      <p> <br/><b>Няма втора като тренировъчната база, може би може да се сравняват с нея само някои тренировъчни игрища по американски футбол. Тя не може да бъде сравнявана с европейския футбол на никакво ниво, а аз съм бил на повечето най-хубави места. Невъзможно е да се сравнява, същото е и със стадиона. Което трябва да ни направи много горди, но не само това - условията, в които трябва да работим, са абсолютно изумителни", разля се Жозе.<br/></b> </p>
      <p>Специалния скъса от четки и футболистите от първия отбор. "Истинска привилегия е когато мениджър отива в клуб и чувства това щастие, свързано със състава, който ще има. Не се случва много пъти. Честно казано, повечето пъти отиваме в клубове и винаги си мислим: "някои (играчи) ни харесват, други - не толкова", и човек си мисли веднага какво да направи за промяна, какво да стори, за да свърже идеите си с профила на футболистите.</p>
      <p> <br/><b>Но тук случаят е напълно различен, и това не са моментни думи, не са заради това, че аз съм главен треньор на Тотнъм - това са думи, к оито съм изричал и повтарял в последните 3, 4, 5 години, дори като съперник (на Тотнъм).<br/></b> </p>
      <p>Винаги съм казвал за потенциала на клуба, винаги съм казвал за качествата на играчите, винаги съм  казвал за чудесната работа на клуба за запазването на добрите играчи, искани от повечето големи клубове в Европа.</p>
      <p> <br/><b>Аз наистина харесвам този отбор. Разбира се, няма да споменавам имена, защото това противоречи напълно на моята концепция за отбора, но аз много харесвам уменията на състава ми."<br/></b> <br/><i>Той обеща на новия си работодател: "Страст, истинска страст - страст за моята работа, но също страст и за МОЯ клуб. Така съм бил през цялата ми кариера и искам да опитам всичко, за да ощастливя всеки, който обича клуба".</i></p>
      <related>
        <h4>Още по темата</h4>
        <a href="http://kanal3.bg/news/sport/football/109194-Mourinyo-poe-Totnam-sled-uvolnenieto-na-Pochetino"/>
      </related>
    </article>
  </body>
</html>