<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/extinction-rebellion-berlin-nemecko-holokaus-genocida-roger-hallam_1911202256_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T22:56:00+00:00"/>
    <meta property="og:title" content="Genocida? ‚Téměř normální událost,‘ řekl spoluzakladatel hnutí Extinction Rebellion"/>
    <meta property="og:description" content="Roger Hallam, spoluzakladatel vlivného ekologického hnutí Extinction Rebellion, si za vyjádření vysloužil tvrdou kritiku. Výroky britského aktivisty odsoudil i německý ministr zahraničí Heiko Maas."/>
  </head>
  <body>
    <article>
      <h1>Genocida? ‚Téměř normální událost,‘ řekl spoluzakladatel hnutí Extinction Rebellion</h1>
      <address><time datetime="2019-11-20T22:56:00+00:00">20 Nov 2019, 22:56</time> by <a rel="author">ČTK</a></address>
      <p>
        <b>Spoluzakladatel vlivného ekologického hnutí Extinction Rebellion, tedy Rebelie proti vyhynutí, označil genocidu za historicky „téměř normální událost“. Holokaust je pak podle něj „jen další z řady zhovadilostí v dějinách lidstva“. Roger Hallam to řekl v rozhovoru pro německý list Die Zeit. V Německu si za svá vyjádření vysloužil během středy tvrdou kritiku. Výroky britského aktivisty odsoudil i německý ministr zahraničí Heiko Maas.</b>
      </p>
      <p>„Faktem je, že se v našich dějinách pravidelně vraždily miliony lidí za hrozných okolností,“ řekl 52letý Roger Hallam v rozhovoru s listem <a href="https://www.zeit.de/2019/48/extinction-rebellion-roger-hallam-klimaaktivist/komplettansicht">Die Zeit</a>. Jako příklad uvedl masakry, kterých se v devatenáctém století dopouštěli Belgičané v Kongu. Genocidy jsou podle něj v posledních 500 letech dějin lidstva „téměř normální událostí“.</p>
      <p>Také holokaust, tedy vyvraždění zhruba šesti milionů evropských Židů, je podle Hallama „jen další zhovadilostí v dějinách lidstva“.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/extinction-rebellion-praha-vaclavske-namesti-zablokovani-magistraly_1910121601_jgr"/>
      </related>
      <p>Hallamovy výroky si vysloužily v Německu ostrou kritiku. Nakladatelství Ullstein Verlag zastavilo rozvoz Hallamovy knihy do německých knihkupectví. Kniha s názvem „Zdravý rozum: Nenásilná rebelie proti klimatické katastrofě a za přežití lidstva“ se měla prodávat od příštího týdne.</p>
      <p>Pobouření vyjádřil také německý ministr zahraničí Heiko Maas. „Holokaust znamená něco víc než jen smrt milionů lidí a kruté metody mučení. Chtít Židovky a Židy vyvraždit a vyhladit průmyslově, to je jedinečným způsobem nelidské,“ napsal na twitteru Maas. Lidé si podle něj výjimečnosti holokaustu musejí být vědomi, aby nikdy nedopustili jeho opakování.</p>
      <p>Od Hallama se kvůli „bagatelizování a relativizování holokaustu“ distancovala i německá odnož hnutí Extiction Rebellion. Mezi německými členy hnutí už Brit není podle prohlášení vítán.</p>
      <p>Ekologické hnutí Extinction Rebellion vzniklo v loňském roce ve Velké Británii a jeho protesty za ochranu klimatu se rozšířily po celém světě. Sociolog a výrobce biopotravin Hallam, který spolu s několika dalšími lidmi stál u zrodu hnutí, je jeho nejznámější tváří.</p>
      <related>
        <h4>Související články</h4>
        <a href="https://www.irozhlas.cz/zpravy-domov/extinction-rebellion-praha-vaclavske-namesti-zablokovani-magistraly_1910121601_jgr"/>
      </related>
    </article>
  </body>
</html>