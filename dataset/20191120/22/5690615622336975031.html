<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836925-u-gonkongu-protestuvalniki-namagalis-vtekti-z-otochenogo-universitetu-cherez-kanalizatsiyu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T22:28:00+00:00"/>
    <meta property="og:title" content="У Гонконгу протестувальники намагались втекти з оточеного університету через каналізацію"/>
    <meta property="og:description" content="КИЇВ. 20 листопада. УНН. У Гонконгу протестувальники, які залишились у оточеному поліцією кампусі Політехнічного університету, намагались втекти через …"/>
  </head>
  <body>
    <article>
      <h1>У Гонконгу протестувальники намагались втекти з оточеного університету через каналізацію</h1>
      <address><time datetime="2019-11-20T22:28:00+00:00">20 Nov 2019, 22:28</time> by <a rel="author">Тарас Джміль</a></address>
      <p><b>КИЇВ. 20 листопада. УНН.</b> У Гонконгу протестувальники, які залишились у оточеному поліцією кампусі Політехнічного університету, намагались втекти через каналізацію. Про це повідомило BBC, передає <b>УНН</b>.</p>
      <p>Кампус навчального закладу став місцем, де в останні місяці відбуваються найзапекліші сутички між правоохоронцями та протестувальниками. В приміщенні Політехнічного університету перебувають сотні учасників протесту. Поліція оточила будівлю й заарештовує усіх, хто намагається покинути навчальний заклад.</p>
      <p>Як повідомило ВВС, минулого тижня правоохоронці затримали шістьох осіб, які намагались втекти з університету через каналізацію.</p>
      <p>"У групу ввійшли двоє чоловіків, що вилізли з підземного стоку та четверо людей - троє чоловіків і жінка, які зняли кришку люка і опустили мотузку в каналізацію, щоб допомогти їм", - йдеться у повідомленні.</p>
      <p>Спробу вийти з облоги через каналізацію спробували ще близько сотні людей, взявши з собою смолоскипи та протигази. Але їм завадили поліцейські, які застосували сльозогінний газ. Багатьох під час невдалої втечі затримали.</p>
      <p>"Каналізація була дуже смердюча, багато тарганів, багато змій. Кожен крок був дуже, дуже болючим. Я ніколи не думав, що одного разу мені потрібно буде ховатися в каналізацію або втекти через каналізацію, щоб вижити", - розповів 21-річна студентка Боуі.</p>
      <p>Її група провела годину у гарячій воді. Але, як з'ясувалось, увесь цей час мітинг арі знаходились на території університету, що дуже їх пригнічило.</p>
      <p>Наразі пожежники заблокували головний вхід у каналізацію в університеті, щоб запобігти втечам.<br/>Облога Політехнічного університету поліцією тривала чотири дні. Правоохоронці застосовували проти протестувальників сльозогінний газ та водомети. Мітингувальники відповідали камінням, коктейлями Молотова та стрільбою з луків.</p>
      <p>За даними президента студентської спілки Політехнічного університету Гонконгу Кена Ву, у самому кампусі можуть залишатися до 500 людей. За його словами, й них достатньо води, але замало їжі.</p>
      <p>Поліція закликала всіх, хто перебуває в університеті, кинути зброю та небезпечні предмети, зняти протигази й "упорядковано" вийти з кампуса через один з виходів.</p>
      <p>Раніше голова Політехнічного університету професор Чін-Гуан Тенг оприлюднив відеозвернення до протестувальників, у якому завірив їх, що уклав угоду з правоохоронцями. За його словами, якщо учасники протесту погодяться вийти з університету, він "особисто супроводжуватиме" їх до поліцейського відділку, де буде гарантувати, що справи стосовно протестувальників розглядатимуть чесно. На роздуми мітингувальникам дали декілька днів.</p>
      <p>Нагадаємо, поліція Гонконгу штурмом взяла університет, в якому <a href="https://www.unn.com.ua/uk/news/1836317-politsiya-gonkongu-vzyala-shturmom-universitet-v-yakomu-zabarikaduvalisya-studenti">забарикадувалися студенти.</a></p>
    </article>
  </body>
</html>