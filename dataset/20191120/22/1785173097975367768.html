<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dancila-despre-schimbarile-din-legile-justitiei-probabil-s-a-gresit-trebuia-sa-existe-discutii-cu-institutiile-europene-1922404620422019112219176118"/>
    <meta property="og:site_name" content="News.ro"/>
    <meta property="article:published_time" content="2019-11-20T22:46:42+00:00"/>
    <meta property="og:title" content="Dăncilă, despre schimbările din legile justiţiei: Probabil s-a greşit, trebuia să existe discuţii cu instituţiile europene"/>
    <meta property="og:description" content="Preşedintele PSD, Viorica Dăncilă, spune că ”probabil s-a greşit” când s-au făcut modificările la legile justiţiei, fiindcă oficialii români nu au discutat cu instituţiile europene. ”Chiar dacă, poate, au fost lucruri bune, nediscutate înainte, neexplicate au lăsat loc de interpretări şi atunci efectele nu au fost cele dorite”, a spus Dăncilă."/>
  </head>
  <body>
    <article>
      <h1>Dăncilă, despre schimbările din legile justiţiei: Probabil s-a greşit, trebuia să existe discuţii cu instituţiile europene</h1>
      <address><time datetime="2019-11-20T22:46:42+00:00">20 Nov 2019, 22:46</time> by <a rel="author">News.ro</a></address>
      <p>
        <b>Preşedintele PSD, Viorica Dăncilă, spune că ”probabil s-a greşit” când s-au făcut modificările la legile justiţiei, fiindcă oficialii români nu au discutat cu instituţiile europene. ”Chiar dacă, poate, au fost lucruri bune, nediscutate înainte, neexplicate au lăsat loc de interpretări şi atunci efectele nu au fost cele dorite”, a spus Dăncilă.</b>
      </p>
      <p>Întrebată, miercuri seară, într-o dezbatere electorală la TVR dacă PSD ”a călcat prea tare pedala schimbărilor în justiţie”, Viorica Dăncilă a răspuns: „Nu ştiu”.</p>
      <p>„Probabil s-a greşit şi pentru faptul că, în momentul în care vrei să faci o schimbare, dacă crezi că este o schimbare bună, trebuia să existe discuţii înainte de a face această schimbare cu instituţiile europene. Ştiu foarte bine că suntem stat membru. Chiar dacă poate au fost lucruri bune, nediscutate înainte, neexplicate au lăsat loc de interpretări şi atunci efectele nu au fost cele dorite”, a afirmat preşedintele PSD.</p>
      <p>De asemenea, întrebată despre poziţia pe care au avut-o socialiştii europeni vizavi de aceste modificări, Dăncilă a explicat că atunci când au văzut că nu există o poziţie unitară a eurodeputaţilor români, ”impresia era că ăştia se ceartă între ei”.</p>
      <p>Fostul prim-ministru a sus că a discutat cu oficiali europeni despre abuzurile din justiţia din România, despre protocoalele dintre instituţii din justiţie şi servicii secrete.</p>
      <p>În ceea ce priveşte Mecanismul de Cooperare şi Verificare, Dăncilă spune că trebuie avute discuţii cu Comisia Europeană, dar că este nevoie mai ales să transmitem că un astfel de mecanism trebuie să se aplice ori tuturor statelor membre ori niciunuia.</p>
      <p>Dăncilă îl acuză pe Klaus Iohannis că ”încurajează” menţinerea mecanismului pe justiţie pentru România, spunând că acest lucru ”ne costă pe noi ca şi ţară”.</p>
      <p>Dăncilă l-a acuzat din nou pe Klaus Iohannis de încălcarea Constituţiei, spunând că ”merita suspendat fără discuţie, merita suspendat cu vârf şi îndesat”, dar că nu se putea face această suspendare cu o lună şi câteva săptămâni înaintea alegerilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>