<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motori.corriere.it/motori/attualita/19_novembre_21/mini-john-cooper-works-gp-potente-come-un-auto-corsa-f318203a-0b93-11ea-8565-457a8f6dc850.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Mini John Cooper Works GPPotente come un’auto da corsa"/>
    <meta property="og:description" content="Velocissima, con un prezzo esagerato (45.900 euro) ecco la «special edition»"/>
  </head>
  <body>
    <article>
      <h1>Mini John Cooper Works GP<br/>Potente come un’auto da corsa</h1>
      <h2>Velocissima, con un prezzo esagerato (45.900 euro) ecco la «special edition»</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Saverio Villa</a></address>
      <p>La Mini, ovvero la BMW, ci riprova. Dopo le edizioni del 2006 e del 2013, per il 2020 arriva una nuova versione GP, cioè una variante ipersportiva realizzata partendo dalla scocca della hatchback a 3 porte. Che, nonostante un gigantismo via via crescente nel corso delle varie generazioni avvicendatesi dal 2001 a oggi, rimane quella meno distante dall’idea originale della Mini. </p>
      <p><b>Potenza da vendere </b>La nuova GP, che è stata presentata pochi giorni fa al salone di Los Angeles, parte dall’allestimento John Cooper Works e lo evolve ulteriormente in un’ottica racing con l’adozione del quattro cilindri 2 litri turbo nella configurazione già impiegata dalla più grossa e pesante Countryman John Cooper Works. Di conseguenza la potenza sale da 231 a 306 CV, la coppia passa da 320 a 450 Nm e la velocità massima potrebbe addirittura attestarsi intorno ai 260 km/h. Come dire che ci troviamo di fronte alla Mini per impiego stradale più potente di sempre. </p>
      <p><b>Solo per due</b>Ovviamente tutta la struttura è stata adeguata e, come nel caso delle due GP precedenti, sparisce il sedile posteriore e al suo posto c’è una barra di irrigidimento trasversale che serve a stabilizzare la scocca in presenza delle maggiori sollecitazioni derivante dall’eventuale impiego in pista. </p>
      <p><b>Battesimo al Nürburgring</b>E in pista la nuova GP si è già cimentata ben prima di essere presentata al pubblico, visto che nello scorso giugno pare abbia girato sull’ormai imprescindibile tracciato del Nürburgring in meno di 8 secondi. Un tempo formidabile per la categoria. </p>
      <p><b>Look molto carico</b>Esteticamente la GP si distingue - e molto – per l’enorme e tormentato alettone posteriore, per i paraurti incattiviti e per le appendici in carbonio applicate all’esterno dei passaruota che permettono di ospitare i pneumatici di maggiori dimensioni, montati su cerchi in lega specifici da 18 pollici. Anche il colore, cangiante, denominato «Racing Grey», è specifico per questa super Mini, che non è ordinabile in nessun’altra tinta. E l’esterno, per non lasciare dubbi sul carattere della GP, è completato da profilature rosse che guarniscono tutti i lati. </p>
      <p><b>Niente limiti in 3D</b>All’interno la strumentazione è interamente digitale e configurabile e numerosi particolari come le leve in alluminio al volante per comandare il cambio automatico a 8 rapporti e alcuni pannelli della plancia sono realizzati con la tecnologia della stampa 3D, che consente livelli praticamente infiniti di personalizzazione. </p>
      <p><b>Inconfondibile. Pure troppo.</b>Come effetto finale, la vettura si propone quasi come una show car, con una cattiveria quasi oltraggiosa: non è certo il mezzo ideale per passare inosservati o per proporsi come ambasciatori di un’eleganza discreta, ma se l’obiettivo della BMW era quello di far storcere il collo ai passanti e agli altri automobilisti, si può ben dire che il risultato verrà stato raggiunto non appena l’auto metterà le ruote sulla strada. </p>
      <p><b>Ma il prezzo si impenna</b> La Mini John Cooper Works GP, che sarà realizzata solamente in 3 mila esemplari per tutto il mondo (mille in più rispetto alle generazioni precedenti di GP), non costa affatto poco: 45.900 euro, ovvero oltre 12 mila euro più della già impegnativa John Cooper Works. Ma, visto e considerato il valore collezionistico che hanno già raggiunto le due GP precedenti, si può presumere che l’acquisto possa anche rivelarsi un investimento a medio termine.</p>
    </article>
  </body>
</html>