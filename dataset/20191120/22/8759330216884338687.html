<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904552/vanhaezebrouck-zet-kanttekening-bij-piek-david-wat-als-chakvetadze-terug-is-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-20T22:05:00+00:00"/>
    <meta property="og:title" content="Vanhaezebrouck zet kanttekening bij piek David: &quot;Wat als Chakvetadze terug is?&quot;"/>
    <meta property="og:description" content="Zowel in de Jupiler Pro League als in de Europa League doet KAA Gent het momenteel uitstekend. Dé absolute uitblinker bij de Buffalo's is zonder enige twijfel Jonathan David. De Canadese tiener rijgt de topprestaties aan elkaar en scoort aan de lopende band. Zo kraait bij Gent geen haan nog naar Giorgi Chakvetadze."/>
  </head>
  <body>
    <article>
      <h1>Vanhaezebrouck zet kanttekening bij piek David: "Wat als Chakvetadze terug is?"</h1>
      <address>
        <time datetime="2019-11-20T22:05:00+00:00">20 Nov 2019, 22:05</time>
      </address>
      <p>
        <b>Zowel in de Jupiler Pro League als in de Europa League doet KAA Gent het momenteel uitstekend. Dé absolute uitblinker bij de Buffalo's is zonder enige twijfel Jonathan David. De Canadese tiener rijgt de topprestaties aan elkaar en scoort aan de lopende band. Zo kraait bij Gent geen haan nog naar Giorgi Chakvetadze.</b>
      </p>
      <p>Een jaar geleden was de Georgiër nochtans de sensatie in het Gentse elftal, maar na heel wat blessureleed moet Chakvetadze nu weer opbouwen. Hein Vanhaezebrouck ziet het sowieso meer in David, die dit seizoen dus in daverende vorm verkeert. "Los daarvan vraag ik me af: wat als Chakvetadze terug is?", gooit Vanhaezebrouck de knuppel in het hoenderhok in <i>Het Nieuwsblad</i>.</p>
      <aside>Lees meer<br/><a href="https://www.voetbalprimeur.be/nieuws/904542/thorup-houdt-buffalo-s-met-de-voeten-op-de-grond-dat-doe-je-niet-zomaar-.html?itm_source=www.voetbalprimeur.be&amp;itm_medium=highlighted-content">Thorup houdt Buffalo's met de voeten op de grond: "Dat doe je niet zomaar"</a></aside>
      <p>"Die werd ook erg jong binnengehaald door Gent - gelukkig net voor Bayern München en co. hem ontdekten - en een mooie toekomst voorspeld. Het rendement bij David ligt veel hoger dan bij Chakvetadze, die soms het overzicht mist, maar ik denk dat ze ook samen in de ploeg kunnen staan. David is ook nog eens tactisch polyvalent, want hij kan zoals nu de offensieve man in de ruit zijn, maar hij kan ook als tweede spits spelen, of nog groeien als diepe man, in de rol van valse negen", beschrijft Vanhaezebrouck.</p>
      <p><b>Zowat alle posities<br/></b>De polyvalentie van David is dus een grote troef. "En wie weet kan hij net als Chakvetadze zelfs de posities van Kums en Vadis aan. Tegen Club Brugge moest hij Vormer een keer of vijf terughalen. Als meest offensieve middenvelder maakte hij daar zelfs defensief indruk met zijn loopvermogen en karakter. Maar laat hem toch maar vooral zélf infiltreren. Eens hij op snelheid is, is er geen verdedigende middenvelder die hem nog kan bijbenen", is Vanhaezebrouck zeker.</p>
      <aside>Lees meer<br/><a href="https://www.voetbalprimeur.be/nieuws/904507/gent-slaat-zich-trots-op-de-borst-onze-hoogste-positie-ooit-op-de-uefa-ranking-.html?itm_source=www.voetbalprimeur.be&amp;itm_medium=highlighted-content">Niet enkel Rode Duivels scheren hoge toppen: Gent haalt beste Europese plaats ooit</a></aside>
      <p>De nog steeds maar negentienjarige David is het nieuwe seizoen als een komeet van start gegaan. Halverwege november staat de teller al op twaalf doelpunten, waarvan vier in de Europa League. Daar deed David bovendien nog een handvol assists bij. Het lijkt slechts een kwestie van tijd <a href="https://www.voetbalprimeur.be/nieuws/904524/vanhaezebrouck-voorspelt-grote-toekomst-voor-david-kan-mee-aan-de-absolute-top-.html?utm_source=doorlink&amp;utm_medium=doorlink&amp;utm_campaign=%2F">voor het Canadese supertalent Gent verlaat voor flink wat miljoenen.</a></p>
    </article>
  </body>
</html>