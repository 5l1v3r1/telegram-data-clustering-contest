<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111614"/>
    <meta property="og:site_name" content="MGR Online"/>
    <meta property="article:published_time" content="2019-11-20T22:33:00+00:00"/>
    <meta property="og:title" content="สะพัดข้อตกลงการค้า'เฟส1'อาจยืดเยื้อจนถึงปีหน้า หุ้นสหรัฐฯดิ่งแรง,น้ำมันพุ่ง"/>
    <meta property="og:description" content="วอลล์สตรีทปิดลบในวันพุธ(20พ.ย.) หลังผู้เชี่ยวชาญด้านการค้าและบุคคลใกล้ชิดทำเนียบขาว คาด เฟส1 ของข้อตกลงการค้าระหว่างสหรัฐฯกับจีนอาจไม่แล้วเสร็จภายในปีนี้ ในขณะที่ปักกิ่งกดดันให้วอชิงตันถอนมาตรการรีดภาษีเพิ่มเติม ส่วนราคาน้ำมันพุ"/>
  </head>
  <body>
    <article>
      <h1>สะพัดข้อตกลงการค้า'เฟส1'อาจยืดเยื้อจนถึงปีหน้า หุ้นสหรัฐฯดิ่งแรง,น้ำมันพุ่ง</h1>
      <address><time datetime="2019-11-20T22:33:00+00:00">20 Nov 2019, 22:33</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011548101.JPEG"/>
      </figure>
      <p><b>รอยเตอร์/มาร์เก็ตวอตช์ - วอลล์สตรีทปิดลบในวันพุธ(20พ.ย.) หลังผู้เชี่ยวชาญด้านการค้าและบุคคลใกล้ชิดทำเนียบขาว คาด "เฟส1" ของข้อตกลงการค้าระหว่างสหรัฐฯกับจีนอาจไม่แล้วเสร็จภายในปีนี้ ในขณะที่ปักกิ่งกดดันให้วอชิงตันถอนมาตรการรีดภาษีเพิ่มเติม ส่วนราคาน้ำมันพุ่งแรง พบคลังปิโตรเลียมสำรองเพิ่มขึ้นน้อยกว่าคาด</b><br/><br/>ดาวโจนส์ ลดลง 112.93 จุด (0.40 เปอร์เซ็นต์) ปิดที่ 27,821.09 จุด เอสแอนด์พี ลดลง 11.72 จุด (0.38 เปอร์เซ็นต์) ปิดที่ 3,108.46 จุด แนสแดค ลดลง 43.93 จุด (0.51 เปอร์เซ็นต์) ปิดที่ 8,526.73 จุด<br/><br/>รอยเตอร์อ้างแหล่งข่าวใกล้ชิดกับการเจรจาทางการค้า ระบุว่าประธานาธิบดีโดนัลด์ ทรัมป์ และ โรเบิร์ต ไลท์ไฮเซอร์ ผู้แทนการค้าสหรัฐฯ ยอมรับว่าการถอนมาตรการรีดภาษีแลกกับข้อตกลงหนึ่งๆ คงเป็นความคิดไม่ดีนักสำหรับสหรัฐฯ หากว่าข้อตกลงดังกล่าวล้มเหลวในการจัดการกับประเด็นทรัพย์สินทางปัญญาและถ่ายโอนเทคโนโลยี อันเป็นแก่นกลางเสียงคร่ำครวญของอเมริกา<br/><br/>ด้วยเหตุนี้เอง แม้เจ้าหน้าที่จากปักกิ่งบ่งชี้ว่าประธานาธิบดีสี จิ้นผิงของจีน และทรัมป์ อาจลงนามในข้อตกลงการค้า "เฟส1" ในช่วงต้นเดือนธันวาคม แต่พวกผู้เชี่ยวชาญบางส่วนไม่คิดเช่นนั้น โดยพวกเขาชี้ว่าวันต่อไปที่ต้องจับตาคือวันที่ 15 ธันวาคม ซึ่งเป็นวันที่มาตรการรีดภาษีสินค้านำเข้าจากจีนของสหรัฐฯ มูลค่า 156,000 ล้านดอลลาร์ จะมีผลบังคับใช้ <br/><br/>"หากการเจรจาเป็นไปด้วยดี การปรับขึ้นภาษีจะถูกระงับ" คริสเตรียน วิตัน ผู้เชี่ยวชาญอาวุโสด้านยุทธศาสตร์และการค้า ณ ศูนย์เพื่อผลประโยชน์แห่งชาติระบุ ทั้งนี้เขาเป็นอดีตที่ปรึกษาของทรัมป์และรัฐบาลของประธานาธิบดีจอร์จ ดับเบิลยู.บุช "ถ้าไม่ สหรัฐฯจะบังคับใช้มัน และจะลากให้เกมยืดเยื้อเข้าสู่ปีหน้า"<br/><br/>ราคาทองคำในวันพุธ(20พ.ย.) ปรับลดเล็กน้อย กังวลว่าการที่สหรัฐฯและจีนอาจไม่บรรลุข้อตกลงการค้ากันได้ภายในปีนี้ อาจกัดเซาะอุปสงค์โลหะมีค่า โดยราคาทองคำตลาดโคเม็กซ์ ลดลง 10 เซนต์ ปิดที่ 1,474.20 ดอลลาร์ต่อออนซ์<br/><br/>จากนั้นราคาทองคำขยับลงไปมากกว่าเดิมในการซื้อขายทางอิเล็กทรอนิก หลังรายงาน minutes ของที่ประชุมธนาคารกลางสหรัฐฯ(เฟด) ประจำเดือนตุลาคม ซึ่งเผยแพร่ออกมาหลังจากปิดตลาด พบว่าบรรดาเจ้าหน้าที่เฟดมีมุมมองทางบวกมากขึ้นเกี่ยวกับแนวโน้มเศรษฐกิจอเมริกาและคัดค้านการใช้อัตราดอกเบี้ยติดลบในการรับมือกับภาวะถดถอยที่อาจคืบคลานเข้ามา<br/><br/>ส่วนราคาน้ำมันในวันพุธ(20พ.ย.) พุ่งแรง หลังรายงานคลังปิโตรเลียมสำรองของรัฐบาลสหรัฐฯ พบว่าเพิ่มขึ้น 4 สัปดาห์ติด แต่น้อยกว่าที่บรรดานักวิเคราะห์คาดหมายไว้<br/><br/>สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนธันวาคม ซึ่งเป็นวันสุดท้ายของสัญญา เพิ่มขึ้น 1.90 ดอลลาร์ ปิดที่ 57.11 ดอลลาร์ต่อบาร์เรล ส่วนงวดส่งมอบเดือนมกราคม เพิ่มขึ้น 1.66 ดอลลาร์ ปิดที่ 57.01 ดอลลาร์ต่อบาร์เรล ขณะที่เบรนต์ลอนดอนงวดส่งมอบเดือนมกราคม เพิ่มขึ้น 1.49 ดอลลาร์ ปิดที่ 62.40 ดอลลาร์ต่อบาร์เรล<br/><br/>สำนักงานสารสนเทศด้านพลังงานแห่งสหรัฐฯเผยแพร่รายงานในวันพุธ(20พ.ย.) ระบุว่าคลังน้ำมันดิบสำรองของประทศ ในสัปดาห์สิ้นสุดวันที่ 15 พฤศจิกายน เพิ่มขึ้น 1.4 ล้านบาร์เรล หลังจากก่อนหน้านี้ปรับขึ้นมา 3 สัปดาห์ติด<br/><br/>อย่างไรก็ตามในการเพิ่มขึ้นครั้งนี้ถือว่าน้อยกว่าที่คาดหมายว่า โดยผลสำรวจความคิดเห็นบรรดานักวิเคราะห์ที่จัดทำโดยเอสแอนด์พี โกลบัล แพลตต์ส ประมาณการว่าจะเพิ่มขึ้นราวๆ 1.6 ล้านบาร์เรล</p>
    </article>
  </body>
</html>