<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/anigi-o-dromos-gia-ta-idatodromia-stin-ellada/"/>
    <meta property="og:site_name" content="irafina"/>
    <meta property="article:published_time" content="2019-11-20T22:50:29+00:00"/>
    <meta property="og:title" content="«Ανοίγει ο δρόμος για τα υδατοδρόμια στην Ελλάδα»"/>
    <meta property="og:description" content="Ο πρόεδρος της εταιρίας «Ελληνικά Υδατοδρόμια», Αναστάσιος Γκόβας, θεωρεί πως η Ελλάδα μπορεί να υποστηρίξει ένα δίκτυο υδατοδρομίων. Με την Ελλάδα να διαθέτει «μια ακτογραμμή της τάξης των 16 χιλιάδων χιλιομέτρων, περισσότερα από 220 κατοικημένα νησιά και έναν μεγάλο αριθμό λιμνών στην ηπειρωτική χώρα η δημιουργία ενός δικτύου υδατοδρομίων αποτελεί ένα πρόγραμμα που μοιάζει απόλυτα […]"/>
  </head>
  <body>
    <article>
      <h1>«Ανοίγει ο δρόμος για τα υδατοδρόμια στην Ελλάδα»</h1>
      <address>
        <time datetime="2019-11-20T22:50:29+00:00">20 Nov 2019, 22:50</time>
      </address>
      <p>Ο πρόεδρος της εταιρίας «Ελληνικά Υδατοδρόμια», Αναστάσιος Γκόβας, θεωρεί πως η Ελλάδα μπορεί να υποστηρίξει ένα δίκτυο υδατοδρομίων.</p>
      <p>Με την Ελλάδα να διαθέτει «μια ακτογραμμή της τάξης των 16 χιλιάδων χιλιομέτρων, περισσότερα από 220 κατοικημένα νησιά και έναν μεγάλο αριθμό λιμνών στην ηπειρωτική χώρα η δημιουργία ενός δικτύου υδατοδρομίων αποτελεί ένα πρόγραμμα που μοιάζει απόλυτα συμβατό με τα χαρακτηριστικά της χώρας μας» τόνισε μιλώντας στο ραδιόφωνο του ΑΠΕ-ΜΠΕ Πρακτορείο 104,9 FM o πρόεδρος της εταιρίας «Ελληνικά Υδατοδρόμια» κ. Αναστάσιος Γκόβας .</p>
      <p>«Με το νέο νομοθετικό πλαίσιο- που όπως μας έχουν ενημερώσει από το Υπουργείο Μεταφορών «ανεβαίνει» σε δημόσια διαβούλευση- έχουν αρθεί όλοι οι περιορισμοί, οι οποίοι υπήρχαν στο τότε πιλοτικό πρόγραμμα. Είναι ένα πιο φιλικό πλαίσιο προς την επιχειρηματικότητα και λιγότερο γραφειοκρατικό και αυτό μας καθιστά αισιόδοξους ότι πλέον θα μπορέσει να αναπτυχθεί το δίκτυο πτήσεων των υδροπλάνων όχι μόνο στο Ιόνιο αλλά και στις άλλες περιοχές της χώρας όπως είναι τα νησιά του Αιγαίου, η Κρήτη, ο Αργοσαρωνικός», ανέφερε ο πρόεδρος της «Ελληνικά Υδατοδρόμια» απαντώντας στο ερώτημα κατά πόσον πλησιάζει η λειτουργία ενός τέτοιου δικτύου.</p>
      <p>Σύμφωνα με τον κ Γκόβα «η ύπαρξη των αδειοδοτημένων υδατοδρομίων όπως αυτού της λίμνης Παμβώτιδας δίνουν το στίγμα του υλοποιήσιμου. Άλλωστε-πρόσθεσε- πετούσαν υδροπλάνα από την Κέρκυρα στα Ιωάννινα όπως και σε άλλα νησιά του Ιονίου την περίοδο από το 2004 μέχρι και το 2008. Παρότι το πρόγραμμα ήταν πιλοτικό, είχαν πραγματοποιηθεί 15.000 δρομολόγια και είχαν μετακινηθεί περισσότεροι από 180.000 επιβάτες χωρίς να δημιουργηθεί το παραμικρό πρόβλημα σε λειτουργικότητα και ασφάλεια πτήσεων» ενώ εκτιμά πως με το νέο πλαίσιο αναμένεται να μειωθούν δραματικά οι χρόνοι και η γραφειοκρατία που αδειοδοτηθεί ένα υδατοδρόμιο.</p>
      <p>Όπως εξήγησε «μέχρι σήμερα για να εγκριθεί ένα υδατοδρόμιο απαιτείται μια μελέτη περιβαλλοντικών επιπτώσεων. Με το νέο νομοσχέδιο αυτή η αδειοδότηση θα μετακινηθεί στο Υπουργείο Περιβάλλοντος από την κατηγορία Α στην κατηγορία Β, κάτι που θα σημαίνει πρότυπες περιβαλλοντικές δεσμεύσεις. Σε χρόνο, αυτό, μεταφράζεται σε είκοσι ημέρες ή ένα μήνα το πολύ σε αντίθεση με τον έναν περίπου χρόνο που απαιτείται τώρα για μια μελέτη περιβαλλοντικών επιπτώσεων».</p>
      <p>Με το νέο νόμο, είπε ο κ Γκόβας, θα απαιτείται βραχύτερο διάστημα και για τις διαδικασίες στην Υπηρεσία Πολιτικής Αεροπορίας. Οι νέες διαδικασίες θα «δίνουν μια ώθηση και ο κάθε εμπλεκόμενος υπάλληλος θα πρέπει να κάνει τη δουλειά του σε συγκεκριμένο χρόνο προκειμένου να υλοποιηθεί ο στόχος», σημείωσε.</p>
      <p>Που θα δημιουργηθούν τα πρώτα υδατοδρόμια</p>
      <p>Στο Ιόνιο, στα Ιωάννινα και στον άξονα της δυτικής Ελλάδας θα ξεκινήσουν οι πτήσεις των υδροπλάνων. «Ο στόχος όλων όσων εμπλέκονται στη διαδικασία είναι να ξεκινήσουμε από τα τρία αδειοδοτημένα υδατοδρόμια που υπάρχουν αυτή τη στιγμή στην Ελλάδα. Αυτά είναι στους Παξούς, την Κέρκυρα και την Πάτρα. Υπάρχει δηλαδή μια μίνιμουμ βάση στον άξονα της δυτικής Ελλάδας. Παράλληλα έχουμε αναλάβει σε συνεργασία με την Περιφέρεια Ιονίων Νήσων και τρέχει η αδειοδότηση για πέντε ακόμη υδατοδρόμια στα νησιά του Ιονίου: Κεφαλλονιά, Ιθάκη, Ζάκυνθο, Λευκάδα και Μεγανήσι» εξήγησε ο κ Γκόβας. Στόχος είναι την επόμενη άνοιξη να έχουν λειτουργήσει και τα πέντε και «μαζί με τα τρία που είναι ήδη αδειοδοτημένα θα δημιουργήσουν ένα δίκτυο οκτώ υδατοδρομίων στην ευρύτερη περιοχή του Ιονίου κάτι που θα καθιστά βιώσιμη τη λειτουργία μιας αεροπορικής εταιρίας με υδροπλάνα που θα έχει βάση την Κέρκυρα».</p>
      <p>Η επόμενη στόχευση είναι «η αδειοδότηση του υδατοδρομίου των Ιωαννίνων» και κατόπιν το λιμάνι της Ηγουμενίτσας και του έτερου υδατοδρομίου εκεί ώστε να «εξυπηρετείται η ευρύτερη περιοχή». Με βάση τις τρέχουσες εξελίξεις και εφόσον όλες οι υπηρεσίες κάνουν αυτό που ζητά ο νόμος, («δηλαδή να τηρήσουν τα χρονοδιαγράμματα»), τον Μάιο του 2020 -σύμφωνα με τον ίδιο- «θα υπάρχουν τουλάχιστον δύο υδροπλάνα στην Κέρκυρα».</p>
      <p>Τα Ιωάννινα αναμένουν τις εξελίξεις</p>
      <p>Σε ευρεία σύσκεψη που πραγματοποιήθηκε στο δημαρχείο Ιωαννίνων εξετάστηκε το ζήτημα της αδειοδότησης των υδατοδρομίων με βάση τις τελευταίες εξελίξεις και ο δήμαρχος Ιωαννίνων Μωυσής Ελισάφ μιλώντας στο Πρακτορείο 104,9FM του ΑΠΕ-ΜΠΕ ανέφερε πως με την λειτουργία στην Παμβώτιδα του τοπικού υδατοδρομίου «για ένα μικρό διάστημα στο παρελθόν, τα Ιωάννινα, είχαν σύνδεση με την Κέρκυρα και η τοπική κοινωνία «είδε τότε τα πλεονεκτήματα του συγκεκριμένου μέσου» και πόσο μπορεί να διευκολύνει την επικοινωνία στην περιοχή.</p>
      <p>«Ακόμη και σήμερα η επικοινωνία της πόλης με την Κέρκυρα απαιτεί τέσσερις ώρες όταν με ένα υδροπλάνο αυτό γινόταν σε μισή ώρα με είκοσι λεπτά», εξήγησε ο κ.Ελισάφ.</p>
      <p>«Σύμφωνα και με το νομοσχέδιο που αναμένεται να ψηφιστεί θα μπορούμε να προχωρήσουμε έτσι ώστε μέσα σε λίγους μήνες να γίνει πραγματικότητα ένα διεθνές υδατοδρόμιο το οποίο θα επιτρέπει τη σύνδεση της πόλης όχι μόνο με Κέρκυρα, Παξούς, Λευκάδα αλλά και τα παράλια της γειτονικής Αλβανίας ή και μέχρι την Αδριατική κάτι που θα έχει πάρα πολύ μεγάλη σημασία για την τουριστική ανάπτυξη της περιοχής μας», τόνισε με έμφαση ο δήμαρχος Ιωαννίνων. Ο ίδιος διατύπωσε μάλιστα την εκτίμηση πως για την πόλη της Ηπείρου που βρίσκεται στο «κέντρο οδικών αξόνων των Βαλκανίων» και φιλοδοξεί «να γίνει κέντρο των δυτικών Βαλκανίων», τα υδροπλάνα, «θα είναι ένα μέσο σύνδεσης αυτών των περιοχών, ένα πολύτιμο εργαλείο για την καλύτερη επικοινωνία στα Δυτικά Βαλκάνια».</p>
      <p>Πηγή πελατών τα 374 κρουαζιερόπλοια που αναμένονται στην Κέρκυρα βλέπουν ξενοδόχοι των Ιωαννίνων<br/>Τις πρώτες προσνηώσεις αναμένει περισσότερο η τουριστική υποδομή των Ιωαννίνων και της ευρύτερης περιοχής. «Το υδατοδρόμιο των Ιωαννίνων θα χαρακτηριστεί κι ως διεθνές. Δική μας διάθεση σε κάθε περίπτωση είναι να φέρουμε επισκέπτες υψηλού επιπέδου. Σε πρώτη φάση η Παμβώτιδα λίμνη θα συνδεθεί με το λιμάνι Κέρκυρας στο οποίο θα φτάσει ένας αριθμός 374 κρουαζιερόπλοιων και από εκεί θα μπορούν Έλληνες αλλά και ξένοι επιβάτες να επισκεφτούν με τη χρήση των υδροπλάνων την πόλη των Ιωαννίνων και την περιοχή μας», εξήγησε μιλώντας στο Πρακτορείο 104.9FM ο γ.γ. της Ένωσης Ξενοδόχων Νομού Ιωαννίνων Στάθης Σιούτης.</p>
      <p>Ο κ.Σιούτης τόνισε πως και στο παρελθόν με το πρόγραμμα πτήσεων του 2004-2008 είχε μετακινηθεί μεγάλος αριθμός επιβατών κι εκείνη την περίοδο οι πτήσεις υδροπλάνων συνέδεαν την λίμνη των Ιωαννίνων, την Πάτρα και το Πρίντεζι της Ιταλίας. Σήμερα, οι προσδοκίες είναι αυξημένες: «Είμαστε αισιόδοξοι μετά και το πρώτο βήμα που έγινε με την πρόσφατη σύσκεψη στο δημαρχείο Ιωαννίνων. Είναι δεδομένο ότι τα υδροπλάνα είναι πολυχρηστικά, έχουν δοκιμαστεί σε πολλές χώρες και για πολλές δεκαετίες σε πολλούς ρόλους. Έχουν εκτελέσει πέρα από τις τακτικές και περιηγητικές, νοσοκομειακές, έρευνας και διάσωσης πτήσεις χωρίς να έχουν δημιουργήσει κανένα πρόβλημα», επεσήμανε ο κ.Σιούτης επισημαίνοντας παράλληλα και το ενδεχόμενο διεθνών συνδέσεων.</p>
      <p>«Ήδη στην Αλβανία, ετοιμάζονται μέσω της Hellenic Seaplanes και των «Ελληνικών Υδατοδρομίων» να πιστοποιήσουν οκτώ υδατοδρόμια. Η πόλη μας είναι δεδομένο πως μπορεί να συνδεθεί και πέρα από την Αλβανία και με την Ιταλία, οι προοπτικές είναι συνεπώς μεγάλες, κατέληξε ο Γενικός Γραµµατέας της Ένωσης Ξενοδόχων Νομού Ιωαννίνων.</p>
    </article>
  </body>
</html>