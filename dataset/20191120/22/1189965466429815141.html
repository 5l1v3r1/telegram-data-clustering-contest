<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260041/o-loyis-to-koala-synantise-ti-gynaika-poy-to-esose"/>
    <meta property="og:site_name" content="LiFO"/>
    <meta property="article:published_time" content="2019-11-20T22:41:00+00:00"/>
    <meta property="og:title" content="Ο Λούις το κοάλα συνάντησε τη γυναίκα που το έσωσε"/>
    <meta property="og:description" content="Η γυναίκα που έσωσε το κοάλα μέσα από τις φλόγες προκαλώντας παγκόσμια συγκίνηση, συνάντησε σήμερα στο νοσοκομείο το μικρό μαρσιποφόρο"/>
  </head>
  <body>
    <article>
      <h1>Ο Λούις το κοάλα συνάντησε τη γυναίκα που το έσωσε</h1>
      <h2>Η γυναίκα που έσωσε το κοάλα μέσα από τις φλόγες προκαλώντας παγκόσμια συγκίνηση, συνάντησε σήμερα στο νοσοκομείο το μικρό μαρσιποφόρο</h2>
      <address><time datetime="2019-11-20T22:41:00+00:00">20 Nov 2019, 22:41</time> by <a rel="author">NEWSROOM</a></address>
      <p>
        <b>Τον Λούις, <a href="https://www.lifo.gr/now/perivallon/259930/mia-gynaika-diasozei-ena-koala-poy-kaigetai-kai-sfadazei-apo-ton-pono">το κοάλα που την τελευταία στιγμή γλίτωσε από τις φλόγες στην Αυστραλία, συνάντησε η γυναίκα που το έσωσε</a>.</b>
      </p>
      <p>Συγκεκριμένα, σύμφωνα με το ρεπορτάζ του Nine News Australia, η γυναίκα που έσωσε το κοάλα από τις φλόγες, επισκέφθηκε το κέντρο όπου αυτό αναρρώνει. «Πήγαινε κατευθείαν προς τις φλόγες. Βγήκα από το αυτοκίνητο και έτρεξα προς το μέρος του» ανέφερε η Toni Doherty, που τύλιξε το κοάλα με την μπλούζα της και έριξε νερό στη γούνα του σώζοντας το από βέβαια θάνατο. Την Τετάρτη, η Toni Doherty επισκέφθηκε το κοάλα στο Port Macquarie Hospital όπου νοσηλεύεται. Στο ζώο η Doherty έδωσε το όνομα Λούις προς τιμώντας έτσι ένα από τα επτά εγγόνια της.</p>
      <p>Ο Λούις φέρει σοβαρά εγκαύματα στα άκρα του, στη γούνα του και στη μύτη του. Κατά τη διάρκεια της πρώτης του νύχτας στο νοσοκομείο του χορηγήθηκαν πολλά υγρά, ενώ τα πόδια του τυλίχθηκαν με γάζες. Σήμερα ξεκίνησε να τρέφεται. Η Doherty αναφέρει πως δεν έκανε δεύτερες σκέψεις όταν είδε το κοάλα να κατευθύνεται προς τις φλόγες. «Απλά ένστικτο», δήλωσε όταν κλήθηκε να σχολιάσει την πράξη της προσθέτοντας πως αν παρέμενε στο δέντρο θα πέθαινε.</p>
      <figure>
        <iframe src="https://www.youtube.com/embed/-IAOWaIbnE4" width="853" height="480" data-service="Youtube" scrolling="no"/>
      </figure>
      <p>Όπως μεταδίδει το ρεπορτάζ του σταθμού μόνο στην περιοχή του Port Macquarie το 30% του φυσικού περιβάλλοντος των κοάλα έχει καεί. Ο Λούις ωστόσο παραμένει ένα από τα τυχερά κοάλα καθώς υπάρχουν αρκετές πιθανότητες να επιστρέψει πίσω στην φύση.</p>
      <p>
        <i>Με πληροφορίες από Nine News Australia</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260025/o-bear-enas-skylos-me-ocd-diasozei-koala-stis-kamenes-ektaseis-tis-aystralias"/>
      </related>
    </article>
  </body>
</html>