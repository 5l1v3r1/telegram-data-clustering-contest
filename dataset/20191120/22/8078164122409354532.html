<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_21/israele-netanyahu-incriminato-corruzione-frode-abuso-d-ufficio-509e518e-0c7f-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Israele: Netanyahu incriminato per corruzione, frode e abuso d’ufficio"/>
    <meta property="og:description" content="È la prima volta nella storia del Paese che un premier in carica è accusato di corruzione. I legali sostengono che contro di lui sia stata orchestrata una campagna per destituirlo"/>
  </head>
  <body>
    <article>
      <h1>Israele: Netanyahu incriminato per corruzione, frode e abuso d’ufficio</h1>
      <h2>È la prima volta nella storia del Paese che un premier in carica è accusato di corruzione. I legali sostengono che contro di lui sia stata orchestrata una campagna per destituirlo</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Davide Frattini, da Gerusalemme</a></address>
      <p>Gli investigatori hanno chiamato i casi 1000, 2000, 4000. L’ascensione piena di passaggi a strapiombo per arrivare a toccare i vertici del potere è durata mesi e adesso si è conclusa. Avichai Mandelblit, procuratore generale dello Stato, è convinto – anticipano i telegiornali israeliani – di avere le prove sufficienti per portare a processo Benjamin Netanyahu con l’accusa di corruzione, frode e abuso di fiducia. È la prima volta nei 71 anni di Storia di Israele che un primo ministro in carica viene incriminato, Ehud Olmert era stato costretto a dimettersi dagli alleati nella coalizione prima che i magistrati lo accusassero formalmente. È la prima volta in 71 anni che nessun leader politico è riuscito a mettere insieme un governo nei tempi previsti, dopo due elezioni anticipate consecutive. Adesso il parlamento ha 21 giorni per indicare un candidato alla poltrona di premier, che deve essere in grado di raccogliere i 61 voti necessari per la maggioranza.<br/><br/><b>Queste tre settimane si intrecciano alle vicende giudiziarie </b>di quello che è ormai il primo ministro più longevo, a metà luglio ha già battuto il record di David Ben-Giurion, il padre fondatore della patria. Ancora prima dell’incriminazione, all’interno del suo Likud qualche contendente si è fatto avanti: Gideon Saar ha chiesto che il partito convochi le primarie per scegliere il nuovo (o il vecchio) capo, nel caso il Paese ritorni alle elezioni per la terza volta in meno di un anno (la data possibile è agli inizi di marzo). Netanyahu non è obbligato a dimettersi, può aspettare fino alla fine del processo e all’eventuale condanna. I suoi legali continuano a sostenere che contro di lui sia stata orchestrata una campagna per destituirlo.</p>
    </article>
  </body>
</html>