<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/opinions/kokkali-den-eisai-pia-o-pragmatikos-kyvernitis-esy-eksagorazes-ta-mme/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T22:04:34+00:00"/>
    <meta property="og:title" content="Κόκκαλη δεν είσαι πια ο «πραγματικός κυβερνήτης» – Εσύ εξαγόραζες τα ΜΜΕ"/>
    <meta property="og:description" content="Ο Σωκράτης Κόκκαλης απαντάει στον Ολυμπιακό με λάσπη, στρεψοδικία και συνειδητή παραχάραξη της ιστορίας."/>
  </head>
  <body>
    <article>
      <h1>Κόκκαλη δεν είσαι πια ο «πραγματικός κυβερνήτης» – Εσύ εξαγόραζες τα ΜΜΕ</h1>
      <h2>Ο Σωκράτης Κόκκαλης απαντάει στον Ολυμπιακό με λάσπη, στρεψοδικία και συνειδητή παραχάραξη της ιστορίας.</h2>
      <address><time datetime="2019-11-20T22:04:34+00:00">20 Nov 2019, 22:04</time> by <a rel="author">ΛΕΥΤΕΡΗΣ ΧΑΡΑΛΑΜΠΟΠΟΥΛΟΣ</a></address>
      <p>Ο Σωκράτης Κόκκαλης αποφάσισε να μιλήσει ο ίδιος.</p>
      <p>Γιατί μέχρι τώρα προτιμούσε απλώς να στέλνει επιστολές εταιριών του για να κάνουν έξωση στην Ακαδημία του Ολυμπιακού.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Και βέβαια αυτό που έκανε ήταν απλώς να ρίξει λάσπη στον ανεμιστήρα.</p>
      <p>Την κλασική τακτική αυτού που έχει όντως λερωμένη τη δική του φωλιά.</p>
      <p>Γιατί μπορεί να λέει ότι παρέδωσε «μεγάλο» τον Ολυμπιακό, αλλά στην πραγματικότητα τον παρέδωσε διαλυμένο και χρεοκοπημένο.</p>
      <p>Γιατί δεν ξεχνιούνται εύκολα τα πάνω από 40 εκατομμύρια χρέη και τα μεγάλα ελλείμματα στο ρόστερ.</p>
      <p>Ούτε το γεγονός ότι ο Κόκκαλης έβγαλε λεφτά από το Καραϊσκάκη πουλώντας μετοχές στον Λαυρεντιάδη και εισπράττοντας εκατομμύρια από τον Μαρινάκη.</p>
      <p>Ούτε τα εκατομμύρια χρέη και του Ερασιτέχνη Ολυμπιακού.</p>
      <p>Και το κυριότερο, ο Κόκκαλης αρνείται να ομολογήσει ότι εκμεταλλεύτηκε τον Ολυμπιακό.</p>
      <p>Φτιάχνει όλο το αφήγημα ότι αυτός έκανε μεγάλο τον Ολυμπιακό, αλλά δεν λέει κουβέντα ότι ο ίδιος ο Κόκκαλης χάρη στον Ολυμπιακό μπορούσε να αποκτά νομιμοποίηση και κύρος σε ένα ευρύτερο κοινό.</p>
      <p>Γιατί χωρίς τον Ολυμπιακό, ο Κόκκαλης θα ήταν απλώς ένας ακόμη μεγαλοεπιχειρηματίας.</p>
      <p>Μόνο που ο Κόκκαλης δεν ήταν απλώς ένας μεγαλοεπιχειρηματίας.</p>
      <p>Υπήρξε το απόλυτο παράδειγμα μιας κρατικοδίαιτης επιχειρηματικότητας που στηρίχτηκε στις κρατικές προμήθειες και την προνομιακή μεταχείριση από αλλεπάλληλες κυβερνήσεις.</p>
      <p>Ήταν το πρότυπο αυτού που συνηθίσαμε να ονομάζουμε «διαπλοκή».</p>
      <p>Ήταν όντως από αυτούς που «μαζί τα έφαγαν» και βρεθήκαμε μερικά χρόνια αργότερα στον κυκεώνα της κρίσης.</p>
      <p>Και επειδή κάπου αναφέρεται η επιστολή Κόκκαλη σε ΜΜΕ που υποτίθεται ότι λειτουργούν ως «εργαλεία προώθησης συμφερόντων και φιλοδοξιών», ας ξεκαθαρίσουμε μερικά πράγματα.</p>
      <p>Ναι, ο Μαρινάκης αγόρασε πολλά ΜΜΕ.</p>
      <p>Τα αγόρασε ανοιχτά και τα χρεώνεται.</p>
      <p>Μόνο που τα έχει αφήσει να κάνουν τη δουλειά τους και να προσπαθήσουν να γίνουν καλύτερα.</p>
      <p>Ο Κόκκαλης από την άλλη ένα μέσο είχε ουσιαστικά στη διαδρομή του, τον ραδιοφωνικό σταθμό Flash και τον χρεοκόπησε.</p>
      <p>Όντως ο Κόκκαλης δεν αγόραζε ΜΜΕ.</p>
      <p>Όμως, ο Κόκκαλης εξαγόραζε τα ΜΜΕ γιατί ήταν ο «εθνικός προμηθευτής» (ή «ευεργέτης» όπως αρέσκεται να πιστεύει).</p>
      <p>Γιατί ήταν το κομβικό πρόσωπο της διαπλοκής και των αθέμιτων σχέσεων οικονομικής και πολιτικής εξουσίας.</p>
      <p>Γιατί μπορούσε να ελέγχει αυτούς που έλεγχαν τα νήματα και με αυτό τον τρόπο να ξέρει ότι άλλοι έκαναν τις δικές του δουλειές και του εξασφάλιζαν θετική προβολή στα ΜΜΕ.</p>
      <p>Γι’ αυτό και δεν αγόραζε ΜΜΕ.</p>
      <p>Γιατί αυτά ούτως ή άλλως έπαιρναν γραμμή να στηρίζουν τον «εθνικό προμηθευτή».</p>
      <p>Μπήκα στη δημοσιογραφία κοντά 30 χρόνια πριν.</p>
      <p>Και ένα από τα πράγματα που κυριαρχούσε στα «δημοσιογραφικά γραφεία» στις δεκαετίες του 1990 και του 2000 ήταν ότι ο «πραγματικός κυβερνήτης είναι ο Κόκκαλης».</p>
      <p>Από τότε κύλησε αρκετό νερό στο αυλάκι.</p>
      <p>Αρκετό για να γκρεμιστεί ο μύθος του «εθνικού ευεργέτη» Κόκκαλη.</p>
      <p>Αρκετό για να γνωρίζουμε το λογαριασμό που άφησε πίσω η διαπλοκή.</p>
      <p>Αρκετό για έχουμε καταγράψει τον τρόπο που έκανε «δουλειές» ο Κόκκαλης, με διαφορετικές κυβερνήσεις και επιχειρηματικούς «συμμάχους» με γνωστή και όχι ακριβώς αξιοζήλευτη πολιτεία.</p>
      <p>Αρκετό για να γνωρίζουμε τη ζημιά που έκανε στον Ολυμπιακό. Στην ομάδα, όχι στην ιδιοκτησία.</p>
      <p>Και γι’ αυτό το λόγο λέμε ένα απλό πράγμα: δεν είσαι πια «πραγματικός κυβερνήτης» και τόσο η λάσπη όσο και οι δήθεν συνωμοσίες που οραματίζεσαι ότι θα οργανώσεις θα πέσουν στο κενό.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>