<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727528"/>
    <meta property="og:site_name" content="De Standaard"/>
    <meta property="article:published_time" content="2019-11-20T22:43:00+00:00"/>
    <meta property="og:title" content="België meteen uitgeschakeld in de groepsfases van de Davis Cup (ondanks opgave Australië in dubbelspel)"/>
    <meta property="og:description" content="België is meteen uitgeschakeld in de groepsfase van de vernieuwde Davis Cup. In de strijd om de groepswinst verloren onze landgenoten beide enkelwedstrijde..."/>
  </head>
  <body>
    <article>
      <h1>België meteen uitgeschakeld in de groepsfases van de Davis Cup (ondanks opgave Australië in dubbelspel)</h1>
      <address>
        <time datetime="2019-11-20T22:43:00+00:00">20 Nov 2019, 22:43</time>
      </address>
      <p>
        <b>België is meteen uitgeschakeld in de groepsfase van de vernieuwde Davis Cup. In de strijd om de groepswinst verloren onze landgenoten beide enkelwedstrijden tegen Australië. David Goffin (ATP 11) was onherkenbaar zwak in de eerste set en kon de boel niet meer rechttrekken in de tweede tegen Alex de Minaur (ATP 18): 6-0, 7-6. Eerder op de avond had Steve Darcis in twee sets van Nick Kyrgios verloren met 6-2 en 7-6. Door het forfait van Australië in de dubbelmatch hadden de Belgen nog een sprankeltje hoop om door te stoten, maar ook die waterkans is nu van de baan.</b>
      </p>
      <p>Door de nederlaag van Goffin staat België op een onoverbrugbare 2-0 achterstand. Australië wint dus sowieso groep D en plaatst zich rechtstreeks voor de kwartfinales. De Belgen moeten hopen één van de twee beste tweedes te zijn om zo alsnog een ticket voor de laatste acht te veroveren.</p>
      <p>
        <b>Dramatische start</b>
      </p>
      <p>Voor Goffin werd de eerste set tegen De Minaur een ware lijdensweg. Na nauwelijks 26 minuten stond het 6-0. In de tweede set kon de Luikenaar wel vlot meegaan. Bij 6-5, op de service van De Minaur, kreeg Goffin zelfs twee setballen, maar hij kon ze niet benutten en liep in de tiebreak tegen een opnieuw sterkere De Minaur aan. Het werd 6-0 en 7-6 (7/4).</p>
      <figure>
        <img src="https://static.standaard.be/Assets/Images_Upload/2019/11/21/2a797f64-0bea-11ea-97ee-655d192871aa_web_scale_0.0849257_0.0849257__.jpg?maxheight=513&amp;maxwidth=767&amp;scale=both"/>
        <figcaption>Foto: REUTERS</figcaption>
      </figure>
      <p>Eerder op de dag verloor Steve Darcis (ATP 158) al in twee sets (6-2 en 7-6 (11/9)) van het Australische woelwater Nick Kyrgios (ATP 30). Dubbelspelers Joran Vliegen en Sander Gille sluiten de ontmoeting af met een partij tegen John Peers en Jordan Thompson. Hun resultaten (aantal gewonnen sets, aantal gewonnen games) kunnen in de eindafrekening nog belangrijk zijn.</p>
      <p>België opende maandag met een 2-1 zege tegen Colombia. Steve Darcis, tegen Santiago Giraldo (ATP 277), en David Goffin, tegen Daniel Elahi Galan (ATP 194), wonnen hun twee enkelmatchen. Joran Vliegen en Sander Gillé verweerden zich nadien aardig in het dubbelspel, maar konden niet stunten tegen ‘s werelds beste paar Juan Sebastian Cabal en Robert Farah. Australië haalde het dinsdag met 3-0 van Colombia.</p>
      <figure>
        <img src="https://static.standaard.be/Assets/Images_Upload/2019/11/21/091199a6-0bea-11ea-97ee-655d192871aa_web_scale_0.1650165_0.1650165__.jpg?maxheight=513&amp;maxwidth=767&amp;scale=both"/>
        <figcaption>Foto: Photo News</figcaption>
      </figure>
      <p>
        <b>Darcis: “Zijn service gaf de doorslag”</b>
      </p>
      <p>“Kyrgios speelde zeer solide”, stak Darcis na afloop van wal. “Je ziet dat hij er in de Davis Cup echt zin in heeft. Hij miste geen enkel punt, hetgeen hem in andere toernooien wel eens overkomt. Ik ben toch ook een beetje boos op mezelf. Ik mis bij 5-5 in de tiebreak van de tweede set een kans. Ik zat dichtbij een derde set. Ik had twee setballen, maar het mocht niet zijn. Zijn service was ook werkelijk uitstekend. Zo’n opslag heb ik jammer genoeg nooit gehad in mijn carrière.”</p>
      <p>Kyrgios sloeg doorheen de partij liefst 22 aces en won honderd procent van de punten op de eerste bal. “Ik stond telkens meteen onder druk”, jammerde Darcis. “Het was moeilijk, maar ik heb gedaan wat ik kon. En ik heb alles gegeven. Ik heb verloren, dat is jammer, maar dat is ook tennis. Het is nu zo. Ik heb geprobeerd mijn eigen spel te spelen, me te concentreren op wat ik het best kan, maar Kyrgios was gewoon sterker vandaag.”</p>
      <figure>
        <img src="https://static.standaard.be/Assets/Images_Upload/2019/11/21/0b96f734-0bea-11ea-97ee-655d192871aa_web_scale_0.15625_0.15625__.jpg?maxheight=513&amp;maxwidth=767&amp;scale=both"/>
        <figcaption>Foto: BELGA</figcaption>
      </figure>
    </article>
  </body>
</html>