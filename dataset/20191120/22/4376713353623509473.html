<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_21/corruzione-appalti-arrestati-20-dipendenti-pubblici-imprenditori-09bc6f42-0c36-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Roma, tartufi e assunzioni in cambio di appalti in Tribunale: 20 misure"/>
    <meta property="og:description" content="Sono accusati a vario titolo di turbativa d’asta e falso nell’aggiudicazione di appalti"/>
  </head>
  <body>
    <article>
      <h1>Roma, tartufi e assunzioni in cambio di appalti in Tribunale: 20 misure</h1>
      <h2>Mazzette anche sui lavori nelle case popolari. Funzionari del Provveditorato alle opere pubbliche e dell’Ater e imprenditori sono accusati di corruzione, turbativa d’asta e falso. Perquisizioni nella Capitale, a Frosinone e a Napoli</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Redazione Roma e Ilaria Sacchettoni</a></address>
      <p>Tartufi, smartphone, assunzioni di figli, consulenze, ristrutturazioni di appartamenti. È quanto chiedevano alcuni funzionari pubblici per far fare lavori nelle case popolari dell’Ater ma anche negli uffici della Corte di appello e in altre parti del palazzo di giustizia di Roma. È l’ambito dell’indagine, in cui si ipotizza anche il reato di corruzione, che ha portato all’emissione di 20 misure cautelari su richiesta della Procura della Capitale: quattro in carcere, due funzionari pubblici e due imprenditori, dieci ai domiciliari, sei all’obbligo di presentazione alla polizia giudiziaria. I funzionari coinvolti, oltre che dell’Ater, sono del Provveditorato alle opere pubbliche .</p>
      <h4>Operazione tra Roma, Frosinone e Napoli</h4>
      <p>La Guardia di finanza ha eseguito le misure giovedì mattina. Le accuse sono, a vario titolo, di corruzione, turbativa d’asta e falso nell’aggiudicazione di appalti pubblici L’attività del nucleo speciale anticorruzione, coordinata dai magistrati Paolo Ielo e Erminio Amelio, ha visto impiegati oltre cento finanzieri tra Roma, Napoli e Frosinone, con decine di perquisizioni negli uffici e nelle abitazioni deli indagati.</p>
    </article>
  </body>
</html>