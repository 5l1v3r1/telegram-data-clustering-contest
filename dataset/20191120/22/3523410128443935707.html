<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641073/%D9%BE%DB%8C%D8%B4%D8%B1%D9%81%D8%AA-%D9%81%D9%86%D8%A7%D9%88%D8%B1%DB%8C-%D8%A8%D9%87-%D9%87%D8%B1-%D9%82%DB%8C%D9%85%D8%AA%DB%8C-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:59:00+00:00"/>
    <meta property="og:title" content="پیشرفت فناوری به هر قیمتی اشتباه است"/>
    <meta property="og:description" content="یکی از ایده های مطرح در دنیای فناوری این است که افراد در راه پیشرفت فناوری باید قید حریم خصوصی را بزنند؛ فرضیه‌ای که مدیرعامل اپل آنرا زیر سوال برده."/>
  </head>
  <body>
    <article>
      <h1>
        <a href="https://www.bultannews.com/fa/news/641073/%D9%BE%DB%8C%D8%B4%D8%B1%D9%81%D8%AA-%D9%81%D9%86%D8%A7%D9%88%D8%B1%DB%8C-%D8%A8%D9%87-%D9%87%D8%B1-%D9%82%DB%8C%D9%85%D8%AA%DB%8C-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA">پیشرفت فناوری به هر قیمتی اشتباه است</a>
      </h1>
      <h2>یکی از ایده های مطرح در دنیای فناوری این است که افراد در راه پیشرفت فناوری باید قید حریم خصوصی را بزنند؛ فرضیه‌ای که مدیرعامل اپل آنرا زیر سوال برده.</h2>
      <address><time datetime="2019-11-20T22:59:00+00:00">20 Nov 2019, 22:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تیم کوک روز گذشته در کنفرانسی با عنوان «دریم فورس» شرکت کرده بود. وی در پاسخ به سوال مجری درباره راهکارهای این شرکت برای ارتقای کیفیت زندگی مشتریان، استراتژی کسب و کار برخی شرکت ها برای کسب درامد بر پایه داده مشتریان را مورد انتقاد قرار داد. از نظر کوک این تفکر که پیشرفت در هوش مصنوعی به دسترسی گسترده به اطلاعات مردم نیاز دارد، اساسا غلط است:</p>
      <p>برخی تصور می کنند اجرای پروژه های بزرگ یادگیری ماشین و هوش مصنوعی بدون حجم عظیمی از داده های مردم و داشتن اطلاعات در مورد زندگی خصوصی آنها ناممکن است اما اپل زیر بار این دیدگاه نمی رود؛ از نظر ما این یک بده بستان غلط است.</p>
      <p>هرچند وی به نام کمپانی خاصی اشاره نکرد اما به روشنی گوگل و فیسبوک را هدف گرفته بود که مدتهاست به خاطر حجم داده هایی که از کاربران جمع آوری می کنند، مورد انتقاد قرار می گیرند.</p>
      <p>این در حالی است که اپل سعی کرده خود را به عنوان پلتفرمی با ارزش بالا برای حریم خصوصی به کاربران بشناساند. این مساله تا حدودی قابل قبول است چرا که اساسا مدل کسب و کار کوپرتینویی ها بر تبلیغات متکی نیست.</p>
      <p>بی میلی اپل به جمع آوری داده های فراوان از کاربرانش بعضا باعث عقب ماندن آنها نسبت به رقبا شده است. برای مثال دستیار هوشمند سیری به خاطر تغذیه کمتر نسبت به همتایانش محدودیت های بسیاری دارد، در نتیجه اکثر کاربران سراغ مدل های هوشمندتر الکسا و گوگل اسیستنت می روند. دلیل این هوش بالا یکپارچگی نزدیک دستیارها با داده هایی است که گوگل و آمازون از سرویس ها و اپ های مختلف جمع آوری کرده اند.</p>
    </article>
  </body>
</html>