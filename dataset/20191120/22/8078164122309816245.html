<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_21/paolo-borrometi-sogno-antonio-megalizzi-lui-esempio-tutti-927c5cd8-0ca5-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Paolo Borrometi e il sogno di Antonio Megalizzi: «Lui un esempio per tutti»"/>
    <meta property="og:description" content="Il saggio Solferino dedicato al giornalista ucciso un anno fa a Strasburgo. Il lavoro, l’amore, le passioni raccontati attraverso i familiari e gli amici. I suoi scritti inediti"/>
  </head>
  <body>
    <article>
      <h1>Paolo Borrometi e il sogno di Antonio Megalizzi: «Lui un esempio per tutti»</h1>
      <h2>Il saggio Solferino dedicato al giornalista ucciso un anno fa a Strasburgo. Il lavoro, l’amore, le passioni raccontati attraverso i familiari e gli amici. I suoi scritti inediti</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Elvira Serra</a></address>
      <p>Sembra di vederli, Mimmo e Anna Maria seduti sul sedile posteriore mentre Luana guida e Federica le fa da navigatore. Forse si tengono per mano, aggrappandosi all’unico pensiero accettabile, che il figlio sia ancora vivo. E invece arriva una telefonata a Federica, la sorella di Antonio: le dicono che è stato colpito in testa da un proiettile. «Cala il gelo — racconta Luana Moresco, la fidanzata —. Nessuno ragionava più, solo dolore e pianto». Il sogno di Antonio non è un libro «su» di lui, ma un libro «per» lui. Paolo Borrometi lo chiarisce subito nel prologo del saggio che ha scritto per Solferino, in libreria dal 21 novembre (186 pp., 18 euro). E lo rimarca per telefono parlandoci di Antonio Megalizzi, una delle cinque vittime degli attentati ai mercatini di Strasburgo dell’11 dicembre dell’anno scorso. ««Era tutto quello che un ragazzo della sua età dovrebbe essere. Ma non gli sarebbe piaciuto che qualcuno scrivesse un libro per commemorarne la memoria rendendolo un martire o un eroe. E nemmeno diventare un simbolo di chissà quale “meglio gioventù”. In lui mi sono rivisto, la sua passione è stata la mia. Io oggi sono vicedirettore dell’Agi, ma fino a ieri ero un giornalista precario, quando sono stato aggredito nel 2014 prendevo 3,10 euro lordi ad articolo».</p>
      <h4>L’ultimo viaggio</h4>
      <p>Il libro parte dall’alba del 10 dicembre, Antonio aveva lavorato fino a mezzanotte, mamma Anna Maria si era alzata alle quattro per preparargli il caffè, lui era diretto a Milano per prendere il Flixbus per Strasburgo dove avrebbe seguito la plenaria del Parlamento europeo. «Vado e vengo. È che devo farcela. Punto!», aveva scritto agli amici. Ma a Luana aveva detto: «Questa volta non voglio partire». Non era una premonizione, Antonio non credeva nel destino, ma nell’impegno di ognuno a «rendere magiche le cose belle e meno tragiche quelle brutte. È il nostro escamotage preferito per dare un senso forzato a cose che un senso non ce l’hanno». La cosa più insensata di tutte gli accade passeggiando tra i mercatini di Strasburgo. «È successo in un istante», racconta Caterina Moser, l’amica con cui aveva condiviso la trasferta per Europhonica, il format internazionale delle radio universitarie europee. L’ultima immagine che lei ha è quella di «Antonio che sorride a Bartek, loro due che parlano intensamente, come facevano sempre». Bartek, il polacco Barto Pedro Orent-Niedzielski, muore pochi giorni dopo a causa dei colpi di Cherif Chekatt. Antonio si spegne il 14 dicembre.</p>
      <h4>L’incontro con i genitori</h4>
      <p>Il seguito, è un viaggio nella vita e nei testi che scriveva, sempre in quel modo semplice e diretto di spiegare le cose difficili in modo facile. La Brexit? «Immaginate di giocare la Champions senza il Manchester United, l’Arsenal, il Chelsea e il Liverpool». La post-verità? «Una verità che ognuno di noi ritaglia a proprio piacimento». Il voto? «Il rumore di una matita sulla scheda di voto sarà anche minimo, ma il suo effetto potrebbe generare un boato assordante». «Ho avuto il privilegio di accedere al telefonino di Antonio, ai suoi scritti. Ho letto cose che resteranno solo dentro di me», spiega Borrometi, sotto scorta da quasi sei anni per le minacce della mafia. «Fin dalla prima sera che ho cenato a casa con i genitori e la sorella, il 31 gennaio scorso, mi sono sentito accolto come uno di famiglia, compresi i cinque uomini della mia scorta. Il libro lo abbiamo scritto praticamente insieme: finivo un capitolo e glielo mandavo, abbiamo anche pianto insieme. Tra le tante cose che ho fatto a dispetto dei miei 36 anni, dovessi scegliere la più bella sarebbe questa».</p>
      <h4>La fondazione di Antonio</h4>
      <p>Ne Il sogno di Antonio ci sono i ricordi degli amici, la lunga dichiarazione d’amore di Luana, le scarne e pudiche parole dei genitori. Di quando disse alla madre che Babbo Natale non esiste, aveva sei anni: «Ho pensato una cosa, mamma, Babbo Natale non esiste perché non può esserci un Babbo Natale che porta a uno una macchinina e a un altro una bicicletta». La loro commozione per la sensibilità di Mattarella: «È stato dolcissimo con noi, sia all’arrivo a Ciampino (della salma di Antonio, ndr) sia in occasione dei funerali. Ci disse che dovevamo essere orgogliosi di un figlio così impegnato. Poi ci richiamò il 25 dicembre per farci gli auguri. E apprezzammo molto anche le sue parole nel discorso di fine anno». L’idea del libro è nata quando i genitori di Antonio hanno proposto a Paolo Borrometi di mettere insieme tutti i suoi scritti per la Fondazione che ne porta il nome. «Quando mi hanno chiesto se me la sentivo ho provato una grande gioia. Per me è stato un onore».</p>
    </article>
  </body>
</html>