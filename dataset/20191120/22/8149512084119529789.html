<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27077/juliane-seyfarth-marze-o-locie-poza-200-metr/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-20T22:25:00+00:00"/>
    <meta property="og:title" content="Juliane Seyfarth: Marzę o locie poza 200. metr"/>
    <meta property="og:description" content="Juliane Seyfarth ubiegłą zimę może zaliczyć do bardzo udanych. Uplasowała się na 3. pozycji w klasyfikacji generalnej Pucharu Świata, po drodze wielokrotnie stając na podium, w tym na najwyższym jego stopniu. W rozmowie z portalem sportschau.de zdradziła swoje cele na nadchodzący sezon, odnosząc się również do tematu lotów narciarskich pań."/>
  </head>
  <body>
    <article>
      <h1>Juliane Seyfarth: Marzę o locie poza 200. metr</h1>
      <address>
        <time datetime="2019-11-20T22:25:00+00:00">20 Nov 2019, 22:25</time>
      </address>
      <p>
        <b>Juliane Seyfarth ubiegłą zimę może zaliczyć do bardzo udanych. Uplasowała się na 3. pozycji w klasyfikacji generalnej Pucharu Świata, po drodze wielokrotnie stając na podium, w tym na najwyższym jego stopniu. W rozmowie z portalem sportschau.de zdradziła swoje cele na nadchodzący sezon, odnosząc się również do tematu lotów narciarskich pań.</b>
      </p>
      <figure>
        <img src="https://www.skijumping.pl/content/images/news/powieksz/juliane_seyfarth_2019-02-25_11-05-35.jpg"/>
        <figcaption>Juliane Seyfarth</figcaption>
      </figure>
      <figure>
        <img src="https://www.skijumping.pl/content/images/news/powieksz/j3_2017-07-01_02-04-14.jpg"/>
        <figcaption>Juliane Seyfarth</figcaption>
      </figure>
      <p>U skoczkini pochodzącej z Eisenach skoki narciarskie to dyscyplina rodzinna – uprawiali ją również jej dziadek oraz ojciec. Czy to było głównym powodem decyzji o przywdzianiu kombinezonu i sprawdzenia swoich sił na skoczni? – Już jako małe dziecko byłam zachwycona tą dyscypliną. Zaczęłam od biegów narciarskich, lecz w wieku 9 lat postanowiłam spróbować skoków.</p>
      <p>Coraz częściej mówi się o możliwej rywalizacji kobiet na skoczniach mamucich. Swoje zdanie na ten temat wyraziła między innymi najlepsza zawodniczka zeszłego sezonu, Maren Lundby. Co na ten temat sądzi Seyfarth? – Światowa Federacja Narciarska póki co nie zezwala kobietom na rywalizację w tego typu konkursach. Przyznam jednak szczerze, że chciałabym sama spróbować lotów narciarskich. Moim marzeniem jest przekroczenie 200 metrów. Póki co, mój nieoficjalny rekord życiowy to 142 metry osiągnięte w Klingenthal. W oficjalnych zawodach skoczyłam najdalej 141 metrów, w Czajkowskim.</p>
      <p>Skoczkini reprezentująca klub TSG Ruhla w sezonie 2018/19 czterokrotnie triumfowała w konkursach Pucharu Świata, zdobyła również dwa tytuły drużynowej mistrzyni świata – w rywalizacji pań oraz w mikście. Poza tym, pokonała w krajowych mistrzostwach drugą zawodniczkę zeszłego sezonu PŚ, Katharinę Althaus. Jakie cele stawia sobie przed inauguracją zimowego cyklu? – Odpowiedź przychodzi mi łatwo. Chcę skakać jak najlepiej w każdym konkursie. Jeśli w rywalizacji pokażę to, co wykonuję na treningach, dobre wyniki przyjdą same.</p>
      <p>Kogo 29-latka powinna obawiać się tej zimy najbardziej? Które rywalki mogą stanowić największe zagrożenie w walce o czołowe lokaty? – W tym momencie ciężko to stwierdzić. Widziałam, że Maren Lundby zwyciężyła w mistrzostwach Norwegii z podobną przewagą, jak ja nad Kathariną Althaus w naszym czempionacie. Na pewno liczyć będzie się Sara Takanashi. Słowenki i Rosjanki również będą walczyć o miejsca na podium.</p>
      <p>Niemiecka sportsmenka dość często udostępnia za pomocą mediów społecznościowych pozowane zdjęcia. Czy kariera modelki jest czymś, czego chciałaby spróbować po zakończeniu swojej przygody z profesjonalnym sportem? - Sesje zdjęciowe to moje hobby. Nie wiem jeszcze, czym będę się zajmować po zakończeniu kariery. Nawiasem mówiąc, aktualnie studiuję zarządzanie międzynarodowe – zdradziła Seyfarth.</p>
      <hr/>
      <p>Piotr Bąk, źródło: sportschau.de</p>
    </article>
  </body>
</html>