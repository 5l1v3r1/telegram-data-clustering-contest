<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/noozpets/1562532/aystralia-pagkosmia-sygkinisi-gia-ti-diaswsi-enos-koala-apo-tis-floges-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-20T22:44:00+00:00"/>
    <meta property="og:title" content="Αυστραλία: Παγκόσμια συγκίνηση για τη διάσωση ενός κοάλα από τις φλόγες [vid]"/>
    <meta property="og:description" content="Ένα συγκλονιστικό βίντεο με τη διάσωση ενός μικρού κοάλα από τις πυρκαγιές που μαίνονται στην Αυστραλία εδώ και μήνες, κάνει το γύρο του κόσμου τις τελευταίες ώρες."/>
  </head>
  <body>
    <article>
      <h1>Αυστραλία: Παγκόσμια συγκίνηση για τη διάσωση ενός κοάλα από τις φλόγες [vid]</h1>
      <address>
        <time datetime="2019-11-20T22:44:00+00:00">20 Nov 2019, 22:44</time>
      </address>
      <p>
        <b>Ένα συγκλονιστικό βίντεο με τη διάσωση ενός μικρού κοάλα από τις πυρκαγιές που μαίνονται στην Αυστραλία εδώ και μήνες, κάνει το γύρο του κόσμου τις τελευταίες ώρες.</b>
      </p>
      <p>Όπως φαίνεται στο βίντεο, το μικρό κοάλα διασχίζει τον δρόμο και πηγαίνει στο δάσος, όπου<b> εγκλωβίζεται στις φλόγες, ανήμπορο να κάνει ο,τιδήποτε για να σωθεί.</b></p>
      <p>Μια γυναίκα -ονόματι <b>Τόνι</b>- αψηφά τους καπνούς, τρέχει, και το παίρνει αγκαλιά από ένα φλεγόμενο δέντρο, <b>τυλίγοντάς το με το πουκάμισό της.</b></p>
      <p>Στη συνέχεια του δίνει νερό και βρέχει τα καμένα ποδαράκια του για να το ανακουφίσει, ενώ <b>αυτό ακούγεται να κλαίει από τον πόνο και τον πανικό.</b></p>
      <p>Το κοάλα οδηγήθηκε στο ειδικό Κέντρο Περίθαλψης στο Πορτ Μάκαρι, για νοσηλεία.</p>
      <p>Ο <b>Λούις</b>, όπως τον βάφτισε η Τόνι, από το όνομα ενός από τα επτά εγγόνια της, φέρει <b>σοβαρά εγκαύματα στα άκρα, τη γούνα του και τη μύτη του</b>. Του χορηγήθηκαν πολλά υγρά, ενώ τα πόδια του τυλίχθηκαν με γάζες.</p>
      <figure>
        <iframe src="https://www.youtube.com/embed/3x8JXQ6RTIU" width="640" height="360" data-service="Youtube" scrolling="no"/>
      </figure>
      <p>Σύμφωνα με το ρεπορτάζ του Nine News Australia, λίγες ημέρες μετά, η γυναίκα επισκέφθηκε το κοάλα, στο κέντρο όπου αναρρώνει.</p>
      <p><b>«Πήγαινε κατευθείαν προς τις φλόγες. Βγήκα από το αυτοκίνητο και έτρεξα προς το μέρος του» </b>δήλωσε η <b>Τόνι Ντόχερτι</b>, προσθέτοντας ότι<b> λειτούργησε "απλά με το ένστικτο".</b></p>
      <figure>
        <iframe src="https://www.youtube.com/embed/-IAOWaIbnE4" width="640" height="360" data-service="Youtube" scrolling="no"/>
      </figure>
      <h3>"Εθνική τραγωδία"</h3>
      <p>"Πρόκειται για μια εθνική τραγωδία, διότι αυτός ο πληθυσμός των κοάλα είναι μοναδικός" δήλωσε χαρακτηριστικά στο ABC η<b> Σου Άστον, </b>πρόεδρος του Νοσοκομείου για Κοάλα.</p>
      <p>Περισσότερα από 2,5 εκατομμύρια στρέμματα έχουν καεί στην ανατολική Αυστραλία, ενώ η πυρκαγιά έφτασε στο Lake Innes, ένα πάρκο άγριας ζωής, όπου<b> 600 κοάλα ζούσαν σε μια αποικία και πέθαναν στα δέντρα, ενώ αναζητούσαν καταφύγιο,</b> μετέδωσε το News.com.au.</p>
      <p>Διασώστες και εθελοντές, που ψάχνουν μέσα στους απανθρακωμένους ευκάλυπτους για ζώα, έχουν βρει πολλά νεκρά μαρσιποφόρα. Οι πρώτες εκτιμήσεις έκαναν λόγο για 350 νεκρά κοάλα, ωστόσο πιστεύεται ότι ο αριθμός είναι πολύ μεγαλύτερος, καθώς πολλά <b>αφυδατώνονται ή πεθαίνουν από την πείνα.  </b><br/> <br/>Τα ζώα συνήθως τρώνε φύλλα ευκαλύπτου, αλλά οι πυρκαγιές έχουν καταστρέψει την πηγή τροφής τους.</p>
      <p>Καθώς αναπαράγονται μόνο μία φορά το χρόνο, ο θάνατος -και μάλιστα με μαρτυρικό τρόπο- τόσων πολλών κοάλα, αποτελεί ένα τραγικό συμβάν.</p>
    </article>
  </body>
</html>