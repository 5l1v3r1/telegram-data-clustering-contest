<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_21/elezioni-usa-stretta-google-youtube-pubblicita-politici-cb029856-0c3c-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Elezioni Usa, stretta di Google (e Youtube) sulle pubblicità dei politici"/>
    <meta property="og:description" content="Mountain View ha deciso nuove regole: gli spot elettorali potranno essere mirati solo in base a genere, età e luogo di residenza"/>
  </head>
  <body>
    <article>
      <h1>Elezioni Usa, stretta di Google (e Youtube) sulle pubblicità dei politici</h1>
      <h2>Mountain View ha deciso nuove regole per la «targetizzazione» pubblicitaria in vista delle Presidenziali americane: gli spot elettorali potranno essere mirati solo in base a genere, età e luogo di residenza. Una mossa anti-fake news che lascia qualche dubbio</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Enrico Forzinetti</a></address>
      <p>Google <a href="https://blog.google/technology/ads/update-our-political-ads-policy/">ha annunciato</a> un’importante stretta per quanto riguarda l’utilizzo del microtargeting da parte degli inserzionisti di carattere politico: non sarà più possibile indirizzare in maniera mirata degli annunci sulla base dell’affiliazione politica degli utenti o delle loro registrazioni di voto passate. Rimarrà sempre possibile farlo sfruttando altre informazioni come età, genere e localizzazione geografica (soltanto a livello di Zip code negli Usa). E sarà ancora permesso promuovere pubblicità sulla base dei contenuti che le persone hanno appena letto o visto.</p>
      <p>La novità annunciata da Mountain View varrà sia per le inserzioni che compaiono sul motore di ricerca e su YouTube, che per gli spazi pubblicitari visibili sui siti. La nuova policy diventerà operativa nelle già nelle prossime settimane nel Regno Unito, dove si terranno elezioni il prossimo 12 dicembre (ma in cui era già vietato il microtargeting politico), mentre sarà estesa a livello globale a partire dal 6 gennaio del prossimo anno. Come nota il<a href="https://www.nytimes.com/2019/11/20/technology/google-political-ads-targeting.html">New York Times</a>, avrà un impatto non da poco sulle elezioni presidenziali americane, dove sia Repubblicani che Democratici puntavano molto su questa strategia di microtargeting. Oltre a questo importante punto, Google ha chiarito che sulle sue piattaforme non c’è spazio per i deepfake o pubblicità palesemente false che mirano a minare la fiducia nei processi democratici. Tutto questo per mettere un argine al dilagare delle fake news e della disinformazione online. Ma<a href="https://www.washingtonpost.com/gdpr-consent/?destination=%2ftechnology%2f2019%2f11%2f20%2fgoogle-announces-new-political-ads-policies-limiting-targeting-not-all-lies%2f%3f"> come scrive il Washington Post</a>potrebbe non bastare a mettere fine a inserzioni come quella in cui il presidente Trump attaccava il candidato democratico Joe Biden con false accuse per il suo legame con l’Ucraina.</p>
      <slideshow>
        <figure>
          <img src="https://images2.corriereobjects.it/methode_image/2019/11/07/Tecnologia/Foto%20Tecnologia/10.jpg"/>
        </figure>
        <figure>
          <img src="https://images2.corriereobjects.it/methode_image/2019/11/07/Tecnologia/Foto%20Tecnologia/1.jpg"/>
        </figure>
        <figure>
          <img src="https://images2.corriereobjects.it/methode_image/2019/11/07/Tecnologia/Foto%20Tecnologia/2.jpg"/>
        </figure>
        <figcaption>Le 10 fake news più lette su Facebook negli Usa: dalla famiglia Trump ai "raggiri" di Nancy Pelosi</figcaption>
      </slideshow>
      <h4>Le mosse delle aziende tech</h4>
      <p>La decisione di Mountain View si inserisce però in un contesto più ampio in cui viene chiesto ai Big Tech un intervento sempre più deciso contro le bufale diffuse dal mondo politico. Qualche settimana fa era stato Twitter<a href="https://www.corriere.it/tecnologia/19_ottobre_30/twitter-elimina-pubblicita-politica-tutto-mondo-fondatore-dorsey-ci-sono-troppi-rischi-2e49ad20-fb51-11e9-b1c6-a381abba5d9f.shtml"> a dare un’improvvisa svolta</a>: sulla piattaforma di microblogging di Jack Dorsey non troverà più spazio alcuna inserzione di carattere politico. Al momento non sembra essere di questo avviso Mark Zuckerberg, che in un recente discorso pronunciato di fronte alla Georgetown University <a href="http://vitadigitale.corriere.it/2019/10/18/zuckerberg-tik-tok-e-la-liberta-despressione-ma-senza-domande-please/">ha difeso a spada tratta la libertà di espressione su Facebook</a>, anche nel caso di pubblicità false.</p>
      <p>Una presa di posizione che gli è costata<a href="https://www.corriere.it/tecnologia/19_ottobre_31/aaron-sorkin-attacca-zuckerberg-spot-politici-lui-risponde-citando-suo-film-de49815a-fc23-11e9-9c72-2ef647a878f6.shtml"> l’attacco da parte del regista di The Social Network, Aaron Sorkin</a>, ma che lo sta portando anche a un braccio di ferro contro le agguerrite democratiche Alexandria Ocasio-Cortez e Elizabeth Warren. La candidata alle presidenziali 2020 è la più dura e non solo perché<a href="https://www.corriere.it/economia/opinioni/19_marzo_20/google-facebook-sono-troppo-grandi-7bdc6e82-4b03-11e9-84f1-6f7b19b096e5.shtml"> ha promesso di smembrare lo strapotere dell’azienda di Menlo Park </a>nel caso arrivasse alla Casa Bianca. La Warren ha infatti contestato il lassismo di Facebook contro le bufale diffuse tramite inserzioni,<a href="https://www.corriere.it/esteri/19_ottobre_13/zuckerberg-appoggia-trump-warren-sfida-una-fake-news-f9887140-edfc-11e9-81e9-dd3f6712b5e2.shtml"> acquistando a sua volta uno spazio pubblicitario dove descrive Mark Zuckerberg come un sostenitore di Donald Trump</a>. Una provocazione sotto forma di fake news, tanto per rimanere in tema.</p>
    </article>
  </body>
</html>