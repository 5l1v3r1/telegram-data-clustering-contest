<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111616"/>
    <meta property="og:site_name" content="MGR Online"/>
    <meta property="article:published_time" content="2019-11-20T22:40:00+00:00"/>
    <meta property="og:title" content="คองเกรสเห็นชอบโดยสมบูรณ์ร่างกม.หนุนสิทธิมนุษยชนฮ่องกง ลุ้นวัดใจทรัมป์วีโต้หรือไม่"/>
    <meta property="og:description" content="สภาผู้แทนราษฏรสหรัฐฯลงมติในวันพุธ(20พ.ย.) ผ่านกฎหมายฉบับหนึ่งซึ่งมีเจตนาสนับสนุนสิทธิมนุษยชนในฮ่องกง โดยกำหนดให้ทำการทบทวนสถานะพิเศษทางเศรษฐกิจของเมืองแห่งนี้ทุกๆปี ท่ามกลางการปราบปรามขบวนการประท้วงฝักใฝ่ประชาธิปไตยในศูนย์กลางทางก"/>
  </head>
  <body>
    <article>
      <h1>คองเกรสเห็นชอบโดยสมบูรณ์ร่างกม.หนุนสิทธิมนุษยชนฮ่องกง ลุ้นวัดใจทรัมป์วีโต้หรือไม่</h1>
      <address><time datetime="2019-11-20T22:40:00+00:00">20 Nov 2019, 22:40</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011548301.JPEG"/>
      </figure>
      <p><b>รอยเตอร์ - สภาผู้แทนราษฏรสหรัฐฯลงมติในวันพุธ(20พ.ย.) ผ่านกฎหมายฉบับหนึ่งซึ่งมีเจตนาสนับสนุนสิทธิมนุษยชนในฮ่องกง โดยกำหนดให้ทำการทบทวนสถานะพิเศษทางเศรษฐกิจของเมืองแห่งนี้ทุกๆปี ท่ามกลางการปราบปรามขบวนการประท้วงฝักใฝ่ประชาธิปไตยในศูนย์กลางทางการเงินอันสำคัญแห่งนี้</b><br/><br/>สมาชิกสภาผู้แทนราษฏรสหรัฐฯลงมติอย่างท่วมท้น 417 ต่อ 1 เสียง เห็นชอบร่างกฎหมายสิทธิมนุษยชนและประชาธิปไตยฮ่องกง (Hong Kong Human Rights and Democracy Act) และจากนี้จะส่งต่อไปยังทำเนียบขาวเพื่อให้ประธานาธิบดีโดนัลด์ ทรัมป์ ลงนามบังคับใช้เป็นกฎหมายหรือใช้สิทธิ์วีโต้ หลังจากวุฒิสภาลงมติเห็นชอบอย่างเป็นเอกฉันท์ไปก่อนหน้านี้เมื่อวันอังคาร(19พ.ย.)<br/><br/>นอกจากนี้แล้วสมาชิกสภาผู้แทนราษฏรสหรัฐฯยังได้ผ่านร่างกฎหมายอีกฉบับซึ่งกำหนดห้ามการส่งออกอุปกรณ์ควบคุมฝูงชนบางประเภทให้แก่ตำรวจฮ่องกง เช่น แก๊สน้ำตา สเปรย์พริกไทย กระสุนยาง และปืนช็อตไฟฟ้า (stun guns) เป็นต้น หลังจากมันผ่านความเห็นชอบจากวุฒิสภามาแล้วเช่นกัน<br/><br/>ร่างกฎหมายสิทธิมนุษยชนและประชาธิปไตยฮ่องกงฉบับวุฒิสภากำหนดให้รัฐมนตรีกระทรวงการต่างประเทศสหรัฐฯ ต้องส่งรายงานยืนยันสถานะการปกครองตนเองของฮ่องกงเป็นประจำทุกปี เพื่อให้เกาะศูนย์กลางการเงินแห่งนี้ยังคงได้รับสิทธิพิเศษทางการค้าจากสหรัฐฯต่อไป และยังเปิดทางสำหรับกำหนดมาตรการคว่ำบาตรต่อเจ้าหน้าที่ซึ่งพัวพันการละเมิดสิทธิมนุษยชนในฮ่องกงด้วย<br/><br/>เจ้าหน้าที่สหรัฐฯ คนหนึ่งเผยเมื่อเร็วๆ นี้ ว่า การที่ร่างกฎหมายฮ่องกงได้รับไฟเขียวอย่างเป็นเอกฉันท์จากวุฒิสภาน่าจะทำให้ ทรัมป์ ใช้สิทธิ์ ‘วีโต’ ได้ยากขึ้น และหากร่างกฎหมายถูกส่งไปถึงโต๊ะทำงานของทรัมป์ ก็คาดว่าจะมีการอภิปรายถกเถียงขนานใหญ่ในหมู่ผู้ช่วยประธานาธิบดี ซึ่งมีทั้งฝ่ายที่กังวลว่ามันจะเป็นอุปสรรคต่อการทำข้อตกลงการค้ากับจีน และฝ่ายที่เชื่อว่าถึงเวลาแล้วที่สหรัฐฯ จะต้องลุกขึ้นต่อต้านปักกิ่งในประเด็นสิทธิมนุษยชนและสถานะของฮ่องกง<br/><br/>ก่อนหน้านี้เมื่อวันอังคาร(19พ.ย.) รัฐบาลจีนได้ออกมาประณามการผ่านร่างกฎหมายปกป้องสิทธิมนุษยชนฮ่องกงของวุฒิสภาสหรัฐฯ และขู่จะมีมาตรการตอบโต้อย่างแข็งขัน เพื่อปกป้องอธิปไตยและความมั่นคงของชาติ <br/><br/>เกิ่ง ส่วง โฆษกกระทรวงการต่างประเทศจีน วิจารณ์สหรัฐฯ ว่า “ละเลยข้อเท็จจริงและความเป็นจริง ใช้สองมาตรฐาน แทรกแซงกิจการในฮ่องกงและกิจการภายในอื่นๆ ของจีนอย่างชัดเจน” พร้อมชี้ว่า พฤติกรรมของอเมริกาเข้าข่าย “ละเมิดกฎหมายระหว่างประเทศ และหลักการพื้นฐานของการจัดการความสัมพันธ์ระหว่างประเทศ ซึ่งจีนขอประณามและคัดค้าน”<br/><br/>โฆษกจีนผู้นี้เรียกร้องให้สหรัฐฯ หยุดแทรกแซงกิจการในฮ่องกงและกิจการภายในอื่นๆ ของจีน ไม่เช่นนั้น “ก็จะได้รับผลอันเลวร้ายตอบสนอง”</p>
    </article>
  </body>
</html>