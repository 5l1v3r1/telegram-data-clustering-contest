<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/benny-gantz-ger-upp-forsok-att-bilda-regering"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T22:23:27+00:00"/>
    <meta property="og:title" content="Benny Gantz ger upp försök att bilda regering"/>
    <meta property="og:description" content="Israels oppositionsledare Benny Gantz hade 28 dagar på sig att söka stöd för en ny regering sedan den sittande premiärministern Benjamin Netanyahu gått bet. Med bara timmar kvar till att tidsfristen skulle gå ut vid midnatt, lokal tid, valde Gantz att kasta in handduken."/>
  </head>
  <body>
    <article>
      <h1>Benny Gantz ger upp försök att bilda regering</h1>
      <address><time datetime="2019-11-20T22:23:27+00:00">20 Nov 2019, 22:23</time> by <a rel="author">TT</a></address>
      <p>
        <b>Israels oppositionsledare Benny Gantz hade 28 dagar på sig att söka stöd för en ny regering sedan den sittande premiärministern Benjamin Netanyahu gått bet. Med bara timmar kvar till att tidsfristen skulle gå ut vid midnatt, lokal tid, valde Gantz att kasta in handduken.</b>
      </p>
      <p>”Jag blockerades av en vägg av ihärdiga förlorare, som hindrade bildandet av en regering ledd av mig och mitt parti, som vann valet, så att landet kan börja återvända till politisk stabilitet”, säger Gantz i ett uttalande, skriver <a href="https://www.ynetnews.com/articles/0,7340,L-5628979,00.html">Yedioth Ahronot</a>.</p>
      <p>Beskedet från Benny Gantz var inte helt oväntat med tanke på att det nationalistiska partiet Yisrael Beitenu tidigare under dagen bestämt sig för att varken stödja Likudpartiets ledare Benjamin Netanyahu eller Benny Gantz som ny premiärminister.</p>
      <h3>Går mot ett tredje val</h3>
      <p>Gantz fick uppdraget av presidenten sedan Netanyahu misslyckats i den första omgången efter valet den 17 september. Israel ser nu ut att gå mot sitt tredje val sedan i april i år, utan en lösning i sikte på den politiska krisen.</p>
      <p>Gantz och Netanyahu vill båda ha en bred koalitionsregering, ett mål som ingen av dem alltså har nått hittills. För snart tre veckor sedan träffades de för förhandlingar, men ännu har samtalen inte mynnat ut i något konkret.</p>
      <related>
        <h4>Relaterat</h4>
        <a href="https://www.svt.se/nyheter/utrikes/massiv-kritik-mot-usa-s-beslut"/>
        <a href="https://www.svt.se/nyheter/utrikes/experten-om-trumps-besked-om-vastbanken-har-sett-andra-slag-i-ansiktet-pa-palestinierna-de-senaste-aren"/>
        <a href="https://www.svt.se/nyheter/utrikes/israel-avfyrade-raketer-mot-mal-i-syrien"/>
      </related>
    </article>
  </body>
</html>