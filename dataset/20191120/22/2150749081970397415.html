<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/ukrayina-pridbaye-naukove-sudno-dlya-antarktichnih-doslidzhen/"/>
    <meta property="og:site_name" content="Прямий"/>
    <meta property="article:published_time" content="2019-11-20T22:58:00+00:00"/>
    <meta property="og:title" content="Україна придбає наукове судно для антарктичних досліджень"/>
    <meta property="og:description" content="Кабмін виділив кошти для закупівлі наукового океанського судна льодового класу – це буде початком відродження океанського наукового флоту України. Про це"/>
  </head>
  <body>
    <article>
      <h1>Україна придбає наукове судно для антарктичних досліджень</h1>
      <address>
        <time datetime="2019-11-20T22:58:00+00:00">20 Nov 2019, 22:58</time>
      </address>
      <p>
        <b>Кабмін виділив кошти для закупівлі наукового океанського судна льодового класу – це буде початком відродження океанського наукового флоту України.</b>
      </p>
      <p>Про це повідомляє Міносвіти.</p>
      <p>Очікується, що угоду про придбання судна буде укладено до кінця 2019 року, а 2020-го відбудеться його перший вихід в океан під українським прапором.</p>
      <p>"Для нас це велика перемога. Придбання Україною судна такого класу дозволить нам бути більш самостійними в дослідженні Світового океану, яке на рівних із дослідженнями Космосу є наразі одним із пріоритетів світової науки. Це нові можливості для наших науковців вже з наступного року. А ще це можливість будувати більш сміливі стратегічні плани досліджень в Антарктиді та Арктиці. Зараз якраз завершується підготовка програми полярних досліджень України на 2021-2030 роки, де ми вже врахуємо наявність власного судна", – зазначила міністерка освіти і науки Ганна Новосад.</p>
      <p>Очільник Національного антарктичного наукового центру МОН Євген Дикий пояснив, що з кінця 20 століття Україна не має суден необхідного класу, які дозволили б вести дослідження у Світовому океані та надавати підтримку антарктичним дослідженням на станції "Академік Вернадський".</p>
      <p>
        <b>Читайте також <a href="https://prm.ua/z-klimatichnoyi-tochki-zoru-tse-vzagali-kurort-yevgen-dikiy-pro-modernizatsiyu-stantsiyi-akademik-vernadskiy-ta-doslidzhennya-ukrayinskih-polyarnikiv/">З кліматичної точки зору - це взагалі курорт: Євген Дикий про модернізацію станції "Академік Вернадський" та дослідження українських полярників</a></b>
      </p>
      <p>"Власне сьогодні майже 20 років з часу останнього самостійного наукового рейсу України в Південному океані. Для обслуговування нашої станції ми щороку фрахтуємо іноземні судна, а морські дослідження тривалий час взагалі не вели, лише минулого року почали дещо робити з борту риболовних суден, які звісно ж не є повноцінними “плавучими лабораторіями”. Купівля власного судна і відновлення наукових рейсів надзвичайно посилюють наші наукові можливості. Також ми зможемо утворювати логістичні консорціуми з країнами, які мають свої полярні станції, але не мають власного флоту. І, до речі, буде дуже символічно до 25-річчя нашої станції «Академік Вернадський» нарешті прийти на неї на власному судні", – розказав директор НАНЦ.</p>
      <figure>
        <img src="https://prm.ua/wp-content/uploads/2019/11/5dd556e76cf64525337911.jpeg"/>
      </figure>
      <p>Відновлення рейсів також є актуальним з точки зору політики та економіки. Адже Україна має міжнародні зобов’язання щодо вивчення Південного океану і веде там успішний риболовний промисел.</p>
      <p>На придбання судна Уряд виділив до 252 млн гривень.</p>
      <p>"Це той максимум, на який ми можемо розраховувати, але ми працюватимемо над тим, щоб вкластись у меншу суму і заощадити державні кошти", – пояснив Дикий.</p>
      <p>Про те, чим займаються українські полярники на станції "Академік Вернадський" читайте <a href="https://prm.ua/roslini-vulkani-i-lodoviki-yak-ukrayinski-polyarniki-roblyat-vnesok-u-svitovu-nauku/">у ексклюзивному матеріалі "Прямого"</a>.</p>
      <related>
        <h4>Схожі новини</h4>
        <a href="https://prm.ua/yakshho-pid-chas-normandskoyi-zustrichi-budut-pidpisani-postupki-to-zelenskogo-zustrine-revolyutsiya-gopko/"/>
        <a href="https://prm.ua/vi-sobi-ne-uyavlyayete-yak-zaraz-padaye-boyoviy-duh-armiyi-veteran-ato-rozpoviv-pro-reaktsiyu-viyskovih-na-ostanniy-podiyi-v-ukrayini/"/>
        <a href="https://prm.ua/zhodniy-budapeshtskiy-memorandum-ne-mozhe-nas-zahistiti-lishe-zbroyni-sili-ukrayini-poroshenko/"/>
      </related>
    </article>
  </body>
</html>