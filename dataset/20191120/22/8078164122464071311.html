<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_21/01-esteri-documentonvccvxcorriere-web-sezioni-fe6bccf8-0ca5-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Colpo a Trump: «Caso Kiev come un traffico di droga»"/>
    <meta property="og:description" content="Parole di Bolton riferite al Congresso da un’ex assistente: il consigliere per la Sicurezza si dissociò dal presidente"/>
  </head>
  <body>
    <article>
      <h1>Colpo a Trump: «Caso Kiev come un traffico di droga»</h1>
      <h2>Parole di Bolton riferite al Congresso da un’ex assistente: il consigliere per la Sicurezza si dissociò dal presidente</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Giuseppe Sarcina</a></address>
      <p>Scena prima: 10 luglio 2019, Casa Bianca. Racconta Fiona Hill, numero due del Consiglio di Sicurezza nazionale: «Quel giorno ci fu una riunione sull’Ucraina nell’ufficio del capo, John Bolton. C’erano molti funzionari ed esperti. Tra gli altri il nostro ambasciatore presso l’Unione Europea Gordon Sondland. A un certo punto venne fuori che il presidente dell’Ucraina si aspettava un invito nello Studio Ovale, dopo aver dato la disponibilità ad avviare “l’inchiesta”. Bolton era seduto al tavolo, io ero alle sue spalle. Lo vidi irrigidirsi, guardare l’orologio e interrompere il meeting con una scusa. Subito dopo mi convocò e mi disse: vai subito a riferire tutto a John Eisenberg (il legale del Consiglio di Sicurezza nazionale, ndr). Non voglio avere niente a che fare con questo traffico di droga che stanno preparando Mulvaney (il capo dello staff ad interim della Casa Bianca, ndr) e Sondland».</p>
      <p><b>Scena seconda, 26 luglio, in un ristorante di Kiev. </b>Parole di David Holmes, consigliere politico nell’ambasciata americana nella capitale ucraina: «Stavamo pranzando con l’ambasciatore Sondland. A un certo punto squillò il suo cellulare: era il presidente. Sondland scostò il telefono perché dall’altra parte la voce era fortissima. Ascoltai quello che stava dicendo il presidente: chiedeva come andavano le cose in Ucraina e a che punto fossimo con “l’inchiesta”. Sondland rispose: sì, molto bene».</p>
      <p><b>È il tocco cinematografico dell’audizione</b> di ieri sull’impeachment nella Commissione Intelligence della Camera. Fiona Hill, 54 anni, specialista in studi russi al servizio prima di George W. Bush, poi di Barack Obama e fino al 19 luglio 2019 di Trump, ha confermato che solo Bolton si tirò fuori con decisione «dal traffico di droga»: bloccare gli aiuti militari all’Ucraina, fino a quando il neopresidente ucraino Volodymyr Zelensky non avesse annunciato la riapertura delle indagini per corruzione sulla società del gas Burisma e sul figlio di Joe Biden. Hill, inoltre, ha stroncato «la falsa narrativa» diffusa da Trump e Giuliani: «non furono gli ucraini, ma i russi a interferire nelle elezioni americane del 2016 e ora in quelle del 2020».</p>
      <p><b>Viene smentito in parte anche Sondland che mercoledì </b>20 novembre aveva dichiarato, sotto giuramento, di aver collegato Burisma ai Biden «solo verso settembre«. Sembra che l’albergatore prestato alla diplomazia fosse al corrente almeno fin dallo scorso luglio. Il presidente ha reagito via Twitter: «Non ho mai visto nessuno ascoltare chiaramente la telefonata di un altro, a meno che non ci fosse l’altoparlante». La portavoce della Casa Bianca, Stephanie Grisham, ha commentato: «I testimoni dell’inchiesta farsa si sono basati solo su loro supposizioni od opinioni personali».</p>
    </article>
  </body>
</html>