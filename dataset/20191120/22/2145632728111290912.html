<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/cultura/14894372-povestea-desprinsa-din-carti-a-indragitului-petre-ispirescu-nu-a-facut-niciun-an-de-scoala-a-fost-la-inchisoare-si-pana-la-50-de-ani-nu-a-parasit-niciodata-localitatea-natala"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Povestea desprinsă din cărţi a îndrăgitului Petre Ispirescu. Nu a făcut niciun an de şcoală, a fost la închisoare şi până la 50 de ani nu a părăsit niciodată localitatea natală"/>
    <meta property="og:description" content="La 21 noiembrie 1887 a încetat din viaţă Petre Ispirescu, editor, folclorist, povestitor, scriitor şi tipograf. Este cunoscut mai ales datorită activitaţii sale de culegător de basme populare româneşti:"/>
  </head>
  <body>
    <article>
      <h1>Povestea desprinsă din cărţi a îndrăgitului Petre Ispirescu. Nu a făcut niciun an de şcoală, a fost la închisoare şi până la 50 de ani nu a părăsit niciodată localitatea natală</h1>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5106/14894372/1/qwqw.jpg"/>
      </figure>
      <p>La 21 noiembrie 1887 a încetat din viaţă Petre Ispirescu, editor, folclorist, povestitor, scriitor şi tipograf. Este cunoscut mai ales datorită activitaţii sale de culegător de basme populare româneşti: "Tinereţe fără de bătrâneţe şi viaţă fără de moarte", "Prâslea cel voinic şi merele de aur", "Aleodor Împărat", "Greuceanu", Înşir-te mărgăritari" (n. 1830).</p>
      <p>Petre Ispirescu s-a născut în ianuarie 1830, la Bucureşti, în mahalaua Pescăria Veche. Tatăl lui era frizerul Gheorghe Ispirescu, iar mama, Elena, cu origini transilvănene, avea darul povestirii. De la părinţi sau de la calfele şi clienţii tatălui său, Petre a putut asculta, în copilărie, numeroase creaţii populare, mai ales basme.</p>
      <p>Nu a mers la şcoală, fiind educat de mai mulţi dascăli de pe lângă unele biserici. Ulterior, s-a format, citind cărţi de la tipografiile la care a lucrat. "N-am trecut nici patru clase primare", îi mărturisea el lui J. U. Crainic .<br/><br/>La paisprezece ani, Ispirescu a intrat ucenic la tipografia condusă de Z. Carcalechi, sperând că acolo unde se tipăresc cărţile se poate studia. Z. Carcalechi edita din 1843 ziarul <i>Vestitorul românesc</i>. Aici Ispirescu a lucrat câte 14 ore pe zi, iar în 1848 a devenit tipograf calificat.<br/><br/>După ce tatăl său a murit, Petre a învaţat să cânte la chitară pentru a-i ţine de urât mamei. Tot atunci, el a început să scrie câteva versuri, destul de slabe însă.<br/><br/>În 1854, Petre a părăsit tipografia lui Z.Carcalechi şi s-a angajat la tipografia Copainie, unde se tipăreau în traducere "<i>Atala, Paul şi Virgina</i>", precum şi lucrări de Jonathan Swift, Jean-Jacques Rousseau, Alexandre Dumas, Victor Hugo, Miguel de Cervantes. În această perioadă, a depus eforturi să citească <i>Fabulele</i> lui Jean Pierre Claris De Florian în original. Petre a continuat să locuiască împreună cu mama sa, şi-şi petrecea duminicile acasă.<br/><br/><b>A ajuns la închisoare după corespondenţa secretă a principelui Vogoride</b><br/><br/>În 1858, în contextul dezbaterilor privind Unirea Principatelor Române, tipografia la care lucra Ispirescu a acceptat să imprime, fără a prezenta textul cenzurii, corespondenţa secretă a principelui Vogoride, un text util pentru un grup de unionişti. Poliţia i-a arestat pe toţi participanţii afacerii. Ispirescu a stat trei săptămâni în închisoare, pierzându-şi serviciul şi rămânând astfel trei luni fără lucru.<br/><br/>Abia la finele anului, Vasile Boerescu, politician unionist şi viitorul ministru de externe, i-a oferit direcţia unei tipografii mai moderne, care poseda prima presă mecanică din Bucureşti şi imprima revista <i>Naţionalul</i>. Aici, Petre Ispirescu a prosperat financiar şi a intrat în contact cu scriitori şi oameni importanţi timpului său (Ion Ionescu de la Brad, Nicolae Filimon, Ion Ghica, Dimitrie Bolintineanu etc.).<br/><br/><b>Primele basme</b><br/><br/>La vârsta de 32 de ani, în 1862, Ispirescu a publicat primele şase basme culese de el, în <i>Ţăranul român</i>, la îndemnul lui Nicolae Filimon. Este vorba de basmele <i>Tinereţe fără bătrâneţe şi viaţă fără de moarte, Prâslea cel voinic şi merele de aur, Balaurul cel cu şapte capete, Fata de împărat şi pescarul şi Fiul vânătorului</i>. Ele au fost reunite apoi, împreună cu altele, în prima sa culegere de basme.<br/><br/>După ce în 1863, Vasile Boerescu, asociatul său, a vândut imprimeria, C. A. Rosetti, viitor ministru, l-a invitat să lucreze ca director al imprimeriei ce tipărea <i>Românul</i>, revista Partidului Liberal, atunci în opoziţie. Împreună cu Rosetti, Ispirescu a participat la înfiinţarea primei "Case de ajutor reciproc a tipografilor din România".<br/><br/>Timp de un deceniu, din 1862 până în 1872, autorul nu a publicat niciun basm. După abdicarea lui Alexandru Ioan Cuza în 1866, la invitaţia ministrului de interne Ion Ghica, Ispirescu a acceptat să conducă Imprimeria de Stat. După o perioadă de doi ani, împreună cu alţi trei asociaţi, a înfiinţat Noua tipografie a laboratorilor români.<br/><br/>În 1872, şi-a reluat activitatea de publicare a basmelor, cu colecţia <i>Legende sau basmele românilor. Ghicitori şi proverburi</i>, cu o prefaţă de B. P. Hasdeu.<br/><br/>După ce a rămas unic asociat al imprimeriei sale, Ispirescu a redenumit-o Tipografia Academiei Române. Activitatea sa a fost subiectul unui articol elogios scris de folcloristul evreu Moses Gaster şi publicat în <i>Magasin fur die Literatur des Auslandes</i>.<br/><br/>În 1882, la îndemnul lui Vasile Alecsandri, Petre Ispirescu reuneşte toate basmele şi legendele într-o culegere completă: <i>Legendele sau basmele românilor</i>. Alecsandri îi elogiază culegerea printr-o scrisoare convertită ulterior în prefaţă a volumului publicat: „recunoştinţa noastră îţi este dar câştigată pentru totdeauna. Preţiosul dumitale volum trebie să se afle în fiecare casă”.<br/><br/>Nu a ieşit niciodată din Bucureştiul natal, până în 1880, când a călătorit la Roşiorii de Vede, situat la 120 km de Bucureşti, unde fiica sa trebuia să fie numită institutoare.<br/><br/>Principala operă a vieţii sale, culegerea<i> Legende sau basmele românilor</i>, cu 37 de basme, şi prefaţă de Vasile Alecsandri, a apărut în 1882.<br/><br/>Petre Ispirescu a murit la 21 noiembrie 1887 după o congestie cerebrală suferită la masa de lucru.</p>
      <p>Surse: Dicţionarul contimporanilor (1897), de Dimitrie R. Rosetti; Wikipedia</p>
      <p>
        <b>Descoperă îţi prezintă principalele semnificaţii istorice ale zilei de 21 noiembrie:</b>
      </p>
      <p><b>1694</b> - S-a născut Voltaire (Francois Marie Arouet), filosof şi scriitor francez (m. 30 mai 1778)<br/><br/><b>1783</b> - În Franţa a avut loc primul zbor din lume al unor oameni de ştiinţă într-un balon cu aer cald; zborul a durat 25 de minute, pe o distanţă de 9 km, iar altitudinea maximă atinsă a fost de 900 de metri<br/><br/><b>1811</b> - A încetat din viaţă scriitorul Heinrich von Kleist; a introdus în literatura germană nuvela şi comedia ca specii literare (n. 18 octombrie 1777)<br/><br/><b>1877</b> - Războiul de Independenţă: reduta otomană Rahova este cucerită de către trupele române.<br/><br/><b>1916</b> - A încetat din viaţă Franz Iosef I, împărat al Austriei şi rege al Ungariei (n. 18 aug. 1830)<br/><br/><b>1918</b> - S–a născut istoricul literar Eugen Todoran, autor al unor studii critice dedicate poetului Mihai Eminescu (m. 9 august 1997)<br/><br/><b>1918</b> - S-a născut preotul Constantin Galeriu, paroh al Bisericii „Sfântul Silvestru” din Bucureşti, preşedinte de onoare al Ligii Culturale a Românilor de Pretutindeni, membru în Comisia Naţională UNESCO (m. 10 august 2003).<br/><br/><b>1991</b> - Adunarea Constituantă a adoptat noua Constituţie a României.<br/><br/><b>1999</b> - A încetat din viaţă ziaristul sportiv Ioan Chirilă, autor al cărţilor: „Nadia” - 1977, „Lucescu şi dragul său fotbal” - 1999 (n. 25 octombrie 1925)<br/><br/><b>2001</b> - A încetat din viaţă compozitorul Ion Cristinoiu; a compus, în 35 de ani de carieră, peste 800 de piese de muzică uşoară, cele mai multe şlagăre, muzică de film şi corală (n. 26 ianuarie 1942)<br/><br/><b>2007</b> - Fernando Fernan-Gomez, unul dintre cei mai faimoşi actori şi regizori ai Spaniei, a murit. ("Belle Epoque" - premiu Oscar, "El viaje a ninguna parte", "Lázaro de Tormes") (n. august 1921).<br/><br/><b>21 noiembrie</b> este Ziua Internaţională a Salutului, sărbătorită în 180 de ţări din întreaga lume. Obiectivul celor care sărbătoresc această zi este să salute cel puţin alţi 10 oameni.</p>
      <related>
        <a href="https://www.descopera.ro/cultura/15944910-cel-mai-bun-oras-din-europa-in-care-iti-poti-petrece-o-vacanta-de-iarna-scaldata-in-razele-soarelui"/>
      </related>
      <related>
        <a href="https://www.descopera.ro/cultura/15944794-orasul-in-care-casele-nu-au-usi-nimeni-nu-isi-incuie-masina-iar-in-magazine-banii-se-afla-in-sertare-la-vedere"/>
      </related>
      <related>
        <h4>Citeşte şi</h4>
        <a href="https://www.descopera.ro/cultura/14894255-opt-lucruri-mai-putin-stiute-despre-fascinantul-soare-pentru-a-l-umple-ar-fi-nevoie-de-un-milion-de-pamanturi"/>
        <a href="https://www.descopera.ro/lumea-digitala/14893911-30-de-ani-de-windows"/>
        <a href="https://www.descopera.ro/dnews/14893901-un-diamant-spectaculos-cel-mai-mare-din-ultimul-secol-descoperit-in-botswana-video"/>
        <a href="https://www.descopera.ro/istorie/14893346-dictatorul-care-a-rescris-istoria-spaniei-cu-deciziile-sale-controversate-si-abile-a-fost-un-militar-mediocru-si-i-a-rezistat-lui-hitler"/>
      </related>
    </article>
  </body>
</html>