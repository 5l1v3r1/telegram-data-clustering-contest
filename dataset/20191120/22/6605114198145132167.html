<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/kocsis-mate-szuksegesek-a-fegyelmi-valtoztatasok-2043519/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T22:21:00+00:00"/>
    <meta property="og:title" content="Kocsis Máté: szükségesek a fegyelmi változtatások"/>
    <meta property="og:description" content="A parlamentben szerdán történtek világossá tették: szükség van az Országgyűlésről szóló törvény és a házszabály módosítására."/>
  </head>
  <body>
    <article>
      <h6 class="kicker">TISZTELETET!</h6>
      <h1>Kocsis Máté: szükségesek a fegyelmi változtatások</h1>
      <address>
        <time datetime="2019-11-20T22:21:00+00:00">20 Nov 2019, 22:21</time>
      </address>
      <h4>Szerdán ismét provokációnak voltak szemtanúi az Országgyűlés tagjai, amikor Jakab Péter (Jobbik) „önkényesen beleült” Orbán Viktor miniszterelnök székébe.</h4>
      <p>A parlamentben szerdán történtek ismét világossá tették: szükség van az Országgyűlésről szóló törvény és a házszabály módosítására – jelentette ki Kocsis Máté, a Fidesz frakcióvezetője sajtótájékoztatón.</p>
      <p>A politikus egyik példaként hozta Jakab Péter (Jobbik) akcióját, amikor „önkényesen beleült” Orbán Viktor miniszterelnök székébe. A frakcióvezető azt mondta: ez deviáns és provokatív magatartás, ami az Országgyűlés mindennapi munkájába nem fér bele.</p>
      <p>Kérdésre úgy értékelt:</p>
      <blockquote>akinek volt gyerekszobája ilyet nem csinál. Jakab Péter egy „piti politikai kalandor”, aki minden eszközt megragad 15 perc politikai hírnévért</blockquote>
      <p>– fogalmazott.</p>
      <p>Szintén példaként említette, amikor</p>
      <blockquote>Szabó Tímea (Párbeszéd) „letrógerozta” Trócsányi László egykori igazságügyi minisztert, aki nemcsak hazai, de külföldi egyetemeken is oktató, elismert jogtudós.</blockquote>
      <p>Kitért Tordai Bence (Párbeszéd) bekiabálásaira, és arra, hogy</p>
      <blockquote>amikor elsétál fideszes képviselők vagy a miniszterelnök mellett, rendszeresen olyan megjegyzéseket tesz, mint „Lógni fogtok, Meg fogtok dögleni, vagy Félsz te patkány”.</blockquote>
      <p>Ezek a parlamenti jegyzőkönyv számára megörökíthetetlenek, de Kocsis Máté azt ígérte, igyekszik dokumentálni, hogy bemutathassa Tordai Bence valódi arcát a nyilvánosságnak.</p>
      <blockquote>Kijelentette: a parlament tekintélyét minden értelemben őrizni kell.</blockquote>
      <p>Értékelése szerint szerdán az is világossá vált, az ellenzék kommunikációs stratégiája, hogy már mérhetetlen számú valótlanságot állít, amit aztán szinte cáfolni is alig lehet.</p>
      <p>Közölte,</p>
      <blockquote>nem igaz, hogy a véleménynyilvánítás szabadságát korlátoznák, mindenki elmondhatja véleményét az Országgyűlésben.</blockquote>
      <p>A szerdai vitában az ellenzéknek a vezérszónoki körben ötször 30 perc állt a rendelkezésére, míg a kormánypártoknak kétszer harminc perc.</p>
      <p>Kocsis Máté visszautasította azt is, hogy a képviselők ellenőrzési joga sérülne. Az állami szervek továbbra is kötelesek lesznek a képviselői munkát segíteni, és a szükséges felvilágosítást megadni, előzetes egyeztetés alapján tájékoztatást lehet majd kérni.</p>
      <blockquote>„Arra nem lesz mód, hogy képviselők berontsanak közintézményekbe, akár éjszaka is, és ott randalírozzanak”</blockquote>
      <p>– jegyezte meg a kormánypárti politikus.</p>
      <p>A nemzetközi példákról szólva kiemelte, hogy</p>
      <blockquote>az angol parlamentben a leghosszabb felfüggesztés 12 hónap volt, az érintett képviselő később le is mondott a mandátumáról.</blockquote>
      <p>„Egy képviselőt pedig azért függesztettek fel, mert hazugnak nevezte a védelmi miniszter” – hozott egy másik esetet.</p>
      <blockquote>Kisstílű hazugságnak tartotta, hogy a plenáris ülésen megfosztanák a képviselőket a hozzászólás jogától, és az sem igaz, hogy elvennék a hozzászólás lehetőségét a tárgysorozatba vételről történő döntéskor.</blockquote>
      <p>„Utóbbi a viták a jövőben a törvényalkotási bizottságban zajlanak majd” – jelezte Kocsis Máté.</p>
      <p>A fideszes politikus hangsúlyozta:</p>
      <blockquote>a fegyelmi szabályok közé egyetlen új passzus sem került be, a meglévő szankciók váltak szigorúbbá.</blockquote>
      <p>„Ami eddig tilos volt, az ezután is az lesz” – rögzítette, kiemelve: a képviselők tiszteletdíjának korábbi csökkentése láthatóan nem bírt kellő visszatartó erővel.</p>
      <blockquote>„Aki betartja a szabályokat, annak semmilyen szankcióra nem kell számítania”</blockquote>
      <p>– jelentette ki a nagyobbik kormánypárt frakcióvezetője.</p>
      <p>Vejkey Imre, a KDNP frakcióvezető-helyettese azt mondta: szerdán ismét példátlan provokációnak voltak szemtanúi a magyar Országgyűléssel, a magyar közjogi méltóságokkal, különösen Orbán Viktor miniszterelnökkel, és Kövér Lászlóval, az Országgyűlés elnökével szemben.</p>
      <p>Kijelentette: határozottan visszautasítják az ilyen és ehhez hasonló megnyilvánulásokat.</p>
      <p>Megjegyezte: Jakab Péter láthatóan jól érezte magát, amikor illegálisan elfoglalta Orbán Viktor bársonyszékét. Azt üzenik – mondta a képviselő -, hogy ennek vége.</p>
      <blockquote>„Ki kell mondani nemzeti minimumként, hogy a magyar Országgyűlésnek meg kell adni a kellő tiszteletet. Aki ezt nem adja meg, nem méltó arra, hogy ezeréves országunk képviselője legyen itthon és a nagyvilágban”</blockquote>
      <p>– fogalmazott a KDNP frakcióvezető-helyettese.</p>
      <p>Vejkey Imre hangsúlyozta:</p>
      <blockquote>a magyar parlamentben nem lehet helye ocsmány beszédnek és obszcén szövegek felmutatásának, se verbális, se fizikai agressziónak.</blockquote>
      <p>„Valódi szankciókra van szükség” – rögzítette, hozzátéve: ezeknek olyanoknak kell lenniük, amelyek preventív erővel is bírnak a méltatlan és agresszív cselekedetekkel szemben.</p>
      <p>Kocsis Máté más témáról szólva sajtókacsának nevezte azt, hogy a választási törvény módosítására készülnének. Megjegyezte a szerdai vitában Szabó Tímea már tényként hivatkozott erre.</p>
      <p>„Alantas politikai és kommunikációs húzás, nem tudnak mit kezdeni ezzel – fogalmazott. A választási törvény semmilyen módosítása nincs az asztalon, minden ezzel kapcsolatos hír hamis” – tette hozzá.</p>
      <p>A dugódíjra vonatkozó kérdésre válaszolva felidézte, 2012-ben már döntött a parlament. „Az akkori képviselők elutasították és a maguk részéről most sem támogatják” – jelezte a Fidesz frakcióvezetője.</p>
    </article>
  </body>
</html>