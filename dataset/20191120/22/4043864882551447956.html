<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232588/"/>
    <meta property="og:site_name" content="Українська правда"/>
    <meta property="article:published_time" content="2019-11-20T22:12:50+00:00"/>
    <meta property="og:title" content="Зеленський про Іванісова: Якщо завтра буде хоч щось, я вимушу його скласти мандат"/>
    <meta property="og:description" content="Президент Володимир Зеленський прилетів в Очаків на Миколаївщині і невдовзі влаштував зустріч із журналістами, на якій заявив, що хоче розібратися зі скандалом стосовно судимості народного депутата “Слуги народу” Романа Іванісова і його причетності до зґвалтування."/>
  </head>
  <body>
    <article>
      <h1>Зеленський про Іванісова: Якщо завтра буде хоч щось, я вимушу його скласти мандат</h1>
      <address>
        <time datetime="2019-11-20T22:12:50+00:00">20 Nov 2019, 22:12</time>
      </address>
      <p>Президент Володимир Зеленський прилетів в Очаків на Миколаївщині і невдовзі влаштував зустріч із журналістами, на якій заявив, що хоче розібратися зі скандалом стосовно судимості народного депутата "Слуги народу" Романа Іванісова і його причетності до зґвалтування.</p>
      <p><b>Джерело:</b> відеотрансляція брифінгу президента в Очакові</p>
      <p><b>Пряма мова:</b> "Прочитав, що там є скандал. Завтра у мене будуть реальні дані, я хочу розібратися, фейк це чи реально у нього є причетність до кримінальної справи, пов’язаної зі згвалтуванням.</p>
      <p>Якщо завтра буде хоч один факт, хоч щось, завтра я вимушу цю людину скласти мандат і піти з партії "Слуга народу".</p>
      <p>Людина буде покарана, якщо були почищені дані. Тому що ви знаєте, що всіх людей партія брала з народу. Це прості люди, які ніколи не були в політиці і Служба безпеки, і МВС їх перевіряли...Якщо були почищені дані – буде розслідування. Це я теж всім обіцяю.</p>
      <p>Ми готові до очищення. І нікого не залишиться ні в уряді, ні у містах, ні в областях, ні навіть у партії "Слуга народу", якщо хоч хтось причетний хоч до чогось кримінального – до хабара або до таких кримінальних справ".</p>
      <p><b>Що передувало:</b> Зеленський вилетів із Харківщини в Очаків <a href="https://www.pravda.com.ua/news/2019/11/20/7232580/">із затримкою</a> через поломку літака.</p>
      <p>
        <b>Передісторія:</b>
      </p>
      <ul>
        <li>Екснардеп колишній "радикал" Ігор Мосійчук у своєму Telegram-каналі оприлюднив інформацію, що народний депутат від "Слуги народу" Роман Іванісов у середині 90-х років був засуджений за зґвалтування неповнолітньої.</li>
        <li>Іванісов у <a href="https://www.facebook.com/photo.php?fbid=146768866612286&amp;set=a.120634009225772&amp;type=3&amp;theater">Facebook</a> назвав цю інформацію "чорнухою" і "заказухою" і оприлюднив довідку про відсутність судимості.</li>
        <li>Генпрокурор Руслан Рябошапка <a href="https://www.pravda.com.ua/news/2019/11/20/7232544/">підтвердив</a>, що народний депутат "Слуги народу" Роман Іванісов має погашену судимість за обвинуваченням у зґвалтуванні: "Перевірка була здійснена не Генеральною прокуратурою, а відповідними органами. Його судимість погашена, тому вважається, що людина не судима на даний момент".</li>
        <li>Водночас у ГПУ заявили, що несудимість Іванісова, про яку заявив Рябошапка, <a href="https://www.pravda.com.ua/news/2019/11/20/7232565/">не підтверджена відомством</a> і перевірка ще триває.</li>
        <li>Глава фракції "Слуга народу" <a href="https://www.pravda.com.ua/news/2019/11/20/7232577/">Давид Арахамія</a> запропонував призупинити членство Іванісова у фракції "Слуга народу" на час перевірки інформації про його судимість.</li>
        <li>Невдовзі Іванісов написав у Facebook, що призупинив своє членство у фракції на час перевірки.</li>
      </ul>
      <p>
        <i>Погашення судимості означає, що судимість особи втратила своє правове значення і така особа в подальшому не може зазнавати правообмежень кримінально-правового і загальноправового характеру.</i>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/21/7232594/"/>
        <a href="https://www.pravda.com.ua/news/2019/11/21/7232591/"/>
        <a href="https://www.pravda.com.ua/news/2019/11/21/7232590/"/>
      </related>
    </article>
  </body>
</html>