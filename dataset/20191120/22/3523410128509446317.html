<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641058/%DA%86%DB%8C%D9%86-%D8%A8%D9%87-%D8%AF%D9%86%D8%A8%D8%A7%D9%84-%DA%A9%D8%A7%D9%87%D8%B4-%D9%88%D8%A7%D8%A8%D8%B3%D8%AA%DA%AF%DB%8C-%D8%AE%D9%88%D8%AF-%D8%A8%D9%87-%D8%AF%D9%84%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:12:00+00:00"/>
    <meta property="og:title" content="چین به دنبال کاهش وابستگی خود به دلار"/>
    <meta property="og:description" content="افزایش اختلافات تجاری چین و آمریکا، دومین اقتصاد بزرگ دنیا را به فکر کاهش وابستگی به نظام دلاری انداخته است."/>
  </head>
  <body>
    <article>
      <h1>
        <a href="https://www.bultannews.com/fa/news/641058/%DA%86%DB%8C%D9%86-%D8%A8%D9%87-%D8%AF%D9%86%D8%A8%D8%A7%D9%84-%DA%A9%D8%A7%D9%87%D8%B4-%D9%88%D8%A7%D8%A8%D8%B3%D8%AA%DA%AF%DB%8C-%D8%AE%D9%88%D8%AF-%D8%A8%D9%87-%D8%AF%D9%84%D8%A7%D8%B1">چین به دنبال کاهش وابستگی خود به دلار</a>
      </h1>
      <h2>افزایش اختلافات تجاری چین و آمریکا، دومین اقتصاد بزرگ دنیا را به فکر کاهش وابستگی به نظام دلاری انداخته است.</h2>
      <address><time datetime="2019-11-20T22:12:00+00:00">20 Nov 2019, 22:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، چین نظام اقتصادی خود را در طول سال‌های گذشته تا حد امکان به دلار پیوند زده است اما حالا به نظر می رسد <b>جنگ تجاری</b> باعث تغییر نگاه چین به این رویکرد دیرینه شده و اکنون این کشور در حال کاهش وابستگی خود به دلار به ویژه در بخش ذخایر ارزی است. تحلیل گران بانک " ای ان زد" نوشتند: در حالی که اخباری از احتمال اعلام محدودیت در سرمایه گذاری اتباع آمریکایی در چین به گوش می رسد؛ چین نیز در حال تلاش برای به حداقل رساندن آسیب‌های اقدامات احتمالی واشنگتن است.</p>
      <p>هر چند هنوز دلار بیشترین سهم را از ترکیب ذخایر ارزی چین دارد، سرعت تنوع بخشی به ذخایر ارزی چین در ماه های اخیر شتاب گرفته است و اکنون تخمین زده می‌شود دلار تنها ۵۹ درصد از کل ذخایر ارزی چین را شامل شود. یورو، ین و پوند نیز دیگر ارزهایی هستند که بالاترین سهم را در سبد ذخایر ارزی چین دارند.</p>
      <p>علاوه بر کاهش سهم دلار از ذخایر ارزی، چینی ها در حال فروختن اوراق قرضه دلاری نیز هستند به گونه ای که تنها در ۱۴ ماه اخیر چین ۸۸ میلیارد دلار از اوراق قرضه وزارت خزانه داری آمریکا را واگذار کرده تا جای خود را به عنوان بزرگ ترین دارنده این اوراق به ژاپن بدهد. طبق اعلام وزارت خزانه داری آمریکا، چین تا پایان ماه ژوئن ۱.۱۱ تریلیون دلار اوراق قرضه در اختیار داشته است. از سوی دیگر این کشور ذخایر طلای خود را نیز تقویت کرده است تا جایی که در ماه اکتبر چین ذخایر طلای چین با رسیدن به ۱۹۵۷.۵ تن رکورد زد.</p>
      <p>پاول هیسایو- کارشناس مسائل اقتصادی در موسسه " پاین بریج"- گفت: شرکت های چینی دارایی های دلاری زیادی دارند که اگر آمریکا دست روی آن ها بگذارد برایشان مشکلات زیادی درست خواهد شد. در خلال جنگ تجاری ارزش دلار در برابر یوان به طرز محسوسی تقویت شد و بسیاری از شرکت ها به دلار برای حفظ ارزش دارایی‌ها روی آوردند اما احتمال تداوم این جنگ باعث خواهد شد ریسک تحریمی آن ها را بیشتر از ریسک کاهش ارزش دارایی نگران کند.</p>
      <p>دلار کماکان اصلی‌ترین ارز جهانی است و طبق اعلام صندوق بین المللی پول، ۵۸ درصد ذخایر ارزی و ۴۰ درصد بدهی‌های جهانی را دلار تشکیل می دهد.</p>
    </article>
  </body>
</html>