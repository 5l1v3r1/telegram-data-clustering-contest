<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/21/india-bangladesh-second-test-night-test-at-kolkata-tomorrow-live-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T22:28:00+00:00"/>
    <meta property="og:title" content="ഇന്ത്യയിലെ ആദ്യ ഡേ–നൈറ്റ് ടെസ്റ്റ് മത്സരം, ആഘോഷങ്ങളോടെ കൊൽക്കത്ത"/>
    <meta property="og:description" content="ചുവരുകളിൽ, തെരുവുകളിൽ, വഴി വിളക്കുകളിൽ.. ബംഗാളിൽ ഇപ്പോൾ സർവം പിങ്ക് മയം! ഇന്ത്യയുടെ ആദ്യ ഡേ–നൈറ്റ് ടെസ്റ്റിനു സാക്ഷിയാവാൻ ഈഡൻ ഗാർഡൻസും ആരാധകരും.Indian Cricket Team. India Vs Bangladesh. Test Series Live. Indore Cricket Test. Malayalam Cricket News. Rohit Sharma. Rishabh Pant. Virat Kohli. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. ഇൻഡോർ ക്രിക്കറ്റ് ടെസ്റ്റ്. ക്രിക്കറ്റ് ലൈവ് സ്കോർ. രോഹിത് ശർമ. ഋഷഭ് പന്ത്. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഇന്ത്യയിലെ ആദ്യ ഡേ–നൈറ്റ് ടെസ്റ്റ് മത്സരം, ആഘോഷങ്ങളോടെ കൊൽക്കത്ത</h1>
      <address><time datetime="2019-11-20T22:28:00+00:00">20 Nov 2019, 22:28</time> by <a rel="author">മനോരമ ലേഖകൻ</a></address>
      <p>ചുവരുകളിൽ, തെരുവുകളിൽ, വഴി വിളക്കുകളിൽ.. ബംഗാളിൽ ഇപ്പോൾ സർവം പിങ്ക് മയം! ഇന്ത്യയുടെ ആദ്യ ഡേ–നൈറ്റ് ടെസ്റ്റിനു സാക്ഷിയാവാൻ ഈഡൻ ഗാർഡൻസും ആരാധകരും ഒരുങ്ങിക്കഴിഞ്ഞു.</p>
      <p>മത്സരത്തിന്റെ ആദ്യ നാലുദിവസത്തെ ടിക്കറ്റുകൾ വിറ്റു പോയതായി ബിസിസിഐ പ്രസിഡന്റ് സൗരവ് ഗാംഗുലി അറിയിച്ചു. ഇരുടീമുകളും കൊൽക്കത്തയിലെത്തി പരിശീലനം തുടങ്ങി. ഇൻഡോറിലെ ആദ്യ ടെസ്റ്റ് ഇന്നിങ്സിനും 130 റൺസിനും ജയിച്ച ഇന്ത്യ രണ്ടു മത്സര പരമ്പരയിൽ 1–0നു മുന്നിലാണ്.</p>
      <p>
        <b>ഹസീന–മമത</b>
      </p>
      <p>നാളെ ഉച്ചയ്ക്ക് ഒരു മണിക്കാണ് മത്സരത്തിനു തുടക്കം. പക്ഷേ അതിനു മുൻപേ ആഘോഷങ്ങൾക്കു തുടക്കമാകും. ഇന്ത്യയുടെ കിഴക്കൻ പാരാട്രൂപ്പ് റെജിമെന്റിലെ സൈനികർ പാരച്യൂട്ടിൽ പറന്നെത്തി പന്തുകൾ ഇരുക്യാപ്റ്റൻമാർക്കും കൈമാറും. ബംഗ്ലദേശ് പ്രധാനമന്ത്രി ഷെയ്ഖ് ഹസീനയും ബംഗാൾ മുഖ്യമന്ത്രി മമത ബാനർജിയും ചേർന്നാണ് ടെസ്റ്റിനു തുടക്കം കുറിക്കുന്ന മണി (ഈഡൻ ബെൽ) മുഴക്കുന്നത്.</p>
      <p>ടീം ബ്രേക്കിന്റെ സമയത്ത് മത്സരം കാണാനെത്തിയ സെലിബ്രിറ്റികൾ കാറിൽ ഗ്രൗണ്ടിനെ വലംവച്ച് കാണികളെ അഭിവാദ്യം ചെയ്യും. അത്താഴ ഇടവേളയിൽ ഇന്ത്യയുടെ ഇതിഹാസ താരങ്ങളായ സച്ചിൻ, ഗാംഗുലി, ദ്രാവിഡ്, ലക്ഷ്മൺ, കുംബ്ലെ എന്നിവർ 2001ൽ ഇതേ മൈതാനത്ത് ഓസ്ട്രേലിയയ്ക്കെതിരെ നേടിയ ചരിത്ര വിജയത്തിന്റെ ഓർമകൾ പങ്കു വയ്ക്കും.</p>
      <p>
        <b>പിങ്ക് ബോൾ</b>
      </p>
      <p>ടെസ്റ്റ് മത്സരങ്ങൾക്ക് ഉപയോഗിക്കുന്ന ചുവപ്പു ക്രിക്കറ്റ് ബോളുകളെ ഫ്ലഡ് ലൈറ്റിൽ കാണാൻ ബുദ്ധിമുട്ടുള്ളതിനാലാണ് ഡേ– നൈറ്റ് ടെസ്റ്റിൽ പന്തിന്റെ നിറം പിങ്ക് ആക്കിയത്.കുക്കാബുറ, എസ്ജി, ഡ്യൂക്ക് എന്നീ കമ്പനികളാണ് രാജ്യാന്തര ക്രിക്കറ്റ് മത്സരങ്ങൾക്കുള്ള ക്രിക്കറ്റ് ബോളുകൾ നിർമിക്കുന്നത്. നാളത്തെ മത്സരത്തിനുള്ള പന്തുകൾ നൽകുന്നത് മീററ്റ് ആസ്ഥാനമായുള്ള എസ്ജിയാണ്. മത്സരത്തിനായി 72 പിങ്ക് ബോളുകളാണ് നിർമിക്കുന്നത്.</p>
      <p>
        <b>ആദ്യം ദുലീപ് ട്രോഫി</b>
      </p>
      <p>പിങ്ക് ബോളിന്റെ സാധ്യതകൾ പരീക്ഷിക്കാൻ 2016–17 ൽ ദുലീപ് ട്രോഫി ആഭ്യന്തര ക്രിക്കറ്റ് ടൂർണമെന്റ് ഡേ–നൈറ്റ് രീതിയിലേക്കു മാറ്റി.</p>
      <p>തുടർന്നുള്ള 2 സീസണുകളിലും പരീക്ഷണം ആവർത്തിച്ചെങ്കിലും പിങ്ക് ബോളിൽ ബിസിസിഐക്കും കളിക്കാർക്കും വിശ്വാസം വന്നില്ല. തുടർന്നു 2019–20 സീസണിൽ ദുലീപ് ട്രോഫി ഫൈനൽ ഒഴികെയുള്ള മത്സരങ്ങൾ തിരിച്ച് റെഡ് ബോളിലേക്കു മാറ്റി. </p>
      <p>
        <b>പിങ്ക് ബോൾ: അറിയേണ്ടതെല്ലാം</b>
      </p>
      <p>ഡേ–നൈറ്റ് ടെസ്റ്റിനു വേണ്ടി പന്തുണ്ടാക്കുമ്പോൾ ആദ്യം പരിഗണിച്ച നിറങ്ങൾ മഞ്ഞയും ഓറഞ്ചുമായിരുന്നു. എന്നാൽ ചാര നിറത്തിലുള്ള പിച്ചിൽ മഞ്ഞയോ ഓറഞ്ചോ നിറത്തിലുള്ള ബോളുകൾ ജഡ്ജ് ചെയ്യാൻ ബാറ്റ്സ്മാൻമാർക്കു ബുദ്ധിമുട്ടുണ്ടാകുന്നു എന്നതിനാൽ പിന്നീട് പിങ്ക് നിറം തിരഞ്ഞെടുക്കുകയായിരുന്നു. </p>
      <p> കറുത്ത നിറത്തിലുള്ള നൂലാണ് സീമിനായി (തുന്നൽ) ഉപയോഗിച്ചിരിക്കുന്നത്. നിറം നൽകാൻ പിങ്ക് ഫ്ലൂറസന്റ് കളർ കോട്ടിങ്ങും. സാധാരണ റെഡ് ക്രിക്കറ്റ് ബോളുകൾ ഈർപ്പം പിടിക്കുന്നതു ഒഴിവാക്കാനായി ഗ്രീസിൽ (കൊഴുപ്പ്) മുക്കിയെടുക്കുന്ന പതിവുണ്ട്. </p>
      <p>തിളക്കം മങ്ങുന്നതിനാൽ പിങ്ക് ബോളുകൾ ഈ പ്രക്രിയയിലൂടെ കടന്നു പോകാറില്ല. ഇതിനാൽ 80 ഓവർ ആയുസ്സ് പ്രതീക്ഷിക്കുന്നുണ്ടെങ്കിലും ഈർപ്പത്തെ എത്രമാത്രം ചെറുത്തു നിൽക്കാൻ പിങ്ക് ബോളുകൾക്കു സാധിക്കുമെന്നു കണ്ടറിയണം. </p>
      <p>
        <b>വെള്ളത്തിൽ മുക്കിയ പന്തുമായി ബംഗ്ലദേശ് പരിശീലനം!</b>
      </p>
      <p>കൊൽക്കത്ത ∙ ഇന്ത്യയ്ക്കെതിരായ ഡേ–നൈറ്റ് ടെസ്റ്റിനു മുന്നോടിയായി വെള്ളത്തിൽ മുക്കിയിട്ട പന്തുമായി ബംഗ്ലദേശ് താരങ്ങളുടെ പരിശീലനം. രാത്രിയിലെ ഈർപ്പം പന്തിനെ എങ്ങനെ ബാധിക്കുമെന്നറിയാനാണ് ഈ പരിശീലനമെന്ന് ബംഗ്ലദേശ് ഓൾറൗണ്ടർ മെഹ്ദി ഹസൻ പറഞ്ഞു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/kohli.jpg"/>
        <figcaption>ഈഡൻ ഗാർഡൻസിൽ പിങ്ക് പന്തിൽ പരിശീലനം നടത്തുന്ന വിരാട് കോലി.</figcaption>
      </figure>
      <p>രാത്രി മത്സരത്തോടു പൊരുത്തപ്പെടാൻ ഇൻഡോറിലെ ഹോൾക്കർ സ്റ്റേഡിയത്തിൽ രാത്രിയിൽ ഇരുടീമും പരിശീലനത്തിനിറങ്ങിയിരുന്നു. പിന്നീട് ചൊവ്വാഴ്ച കൊൽക്കത്തയിലെത്തിയ ഇന്ത്യൻ ടീം ഈഡൻ ഗാർഡൻഡസിലും പരിശീലനം നടത്തി. മൂന്നു സംഘങ്ങളായാണ് ഇന്ത്യൻ ടീം എത്തിയത്.</p>
      <p>
        <b>വേഡ് വാർ</b>
      </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/umpire.jpg"/>
        <figcaption>എസ്. രവി</figcaption>
      </figure>
      <p>‘‘ചരിത്രത്തിലെ ആദ്യ ഡേ–നൈറ്റ് ടെസ്റ്റിന് അംപയറായപ്പോൾ എന്റെ ഉറക്കത്തിന്റെ ക്രമം തന്നെ മാറിപ്പോയി. മത്സരത്തിനു ദിവസങ്ങൾ‌ മുൻപേ വൈകി ഉറങ്ങാനും വൈകി എഴുന്നേൽക്കാനും ഞാൻ ശീലിച്ചു തുടങ്ങി..’’</p>
      <p>
        <b>എസ്. രവി (അംപയർ))</b>
      </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/paras.jpg"/>
        <figcaption>പരസ് ആനന്ദ്</figcaption>
      </figure>
      <p>‘ചുവപ്പു ക്രിക്കറ്റ് ബോളുകൾക്കു നിറം നൽകാൻ 3 ദിവസം വേണം. പക്ഷേ, പിങ്ക് ബോളുകൾക്ക് ഇത് 8 ദിവസമാണ്. നിറം മങ്ങാതിരിക്കാൻ തിളക്കം കൂടിയ പിങ്ക് നിറമാണ് ബോളിൽ ഉപയോഗിച്ചിരിക്കുന്നത്. പലതരം വിക്കറ്റുകളിൽ ഞങ്ങൾ പിങ്ക് ബോൾ പരീക്ഷിച്ചു നോക്കി. </p>
      <p>
        <b>പരസ് ആനന്ദ് ( മാർക്കറ്റിങ് ഡയറക്ടർ, എസ്ജി)</b>
      </p>
    </article>
  </body>
</html>