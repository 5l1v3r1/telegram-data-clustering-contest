<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/rahunkova-palata-bez-zakoniv-pro-kazyno-i-burshtyn-byudzhet-nedootrymaye-4-5-milyarda-grn/"/>
    <meta property="og:site_name" content="Рубрика"/>
    <meta property="article:published_time" content="2019-11-20T10:02:24+00:00"/>
    <meta property="og:title" content="Рахункова палата: Без законів про казино і бурштин бюджет недоотримає 4,5 мільярда грн"/>
    <meta property="og:description" content="Надходження до державного бюджету на 2020 рік від грального бізнесу і видобутку бурштину на загальну суму 4,5 мільярда гривень поки не підкріплені відповідними законами. Про це повідомляє пресслужба Рахункової палати з посиланням на голову відомства Валерія Пацкана. “Включення до державного бюджету на 2020 рік надходжень на основі ще не прийнятих законів про легалізацію грального бізнесу […]"/>
  </head>
  <body>
    <article>
      <h1>Рахункова палата: Без законів про казино і бурштин бюджет недоотримає 4,5 мільярда грн</h1>
      <address><time datetime="2019-11-20T10:02:24+00:00">20 Nov 2019, 10:02</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/kazyno-860x580-c-1.jpeg"/>
      </figure>
      <p>
        <b>
          <b>Надходження до державного бюджету на 2020 рік від грального бізнесу і видобутку бурштину на загальну суму 4,5 мільярда гривень поки не підкріплені відповідними законами.</b>
        </b>
      </p>
      <p>Про це повідомляє <a href="https://rp.gov.ua/PressCenter/News/?id=720">пресслужба</a> Рахункової палати з посиланням на голову відомства Валерія Пацкана.</p>
      <p>“Включення до державного бюджету на 2020 рік надходжень на основі ще не прийнятих законів про легалізацію грального бізнесу та регулювання видобутку бурштину створює ризики ненадходження відповідних доходів”, – сказав Пацкан.</p>
      <p>За його словами, згідно з держбюджетом-2020, уряд розраховує отримати до бюджету понад 4 млрд грн від грального бізнесу та 0,5 млрд грн від діяльності з видобутку бурштину.</p>
      <p>“Ці надходження до бюджету поки що не підкріплені законодавчими актами. Сподіваюсь, що закони по гральному бізнесу і по бурштину будуть проголосовані, і ми будемо отримувати реальні надходження до бюджету”.</p>
      <p>
        <b>Пацкан наголосив на неприпустимості включати до держбюджету надходження на основі ще не ухваленого законодавства.</b>
      </p>
      <p>“Неприйняття цих законів або прийняття в іншій редакції посилює ризик ненадходження до державного бюджету відповідних доходів”, – зауважив голова Рахункової палати.</p>
      <p>Крім того, додав Пацкан, 12 млрд грн мають надійти до державного бюджету від приватизації. Він висловив сподівання, що наступного року, на відміну від попередніх, надходження за цією статтею будуть реальними, а не лише запланованими.</p>
      <p>Верховна Рада 12 листопада підтримала в першому читанні законопроєкт №2240, який передбачає легалізацію видобутку бурштину та забороняє до початку 2021 року експортувати необроблений бурштин-сирець.</p>
      <p>Нагадаємо, що <a href="https://rubryka.com/2019/10/18/rada-zareyestruvala-zakonoproyekt-pro-legalizatsiyu-gralnogo-biznesu/">Рада зареєструвала законопроєкт про легалізацію грального бізнесу.</a></p>
    </article>
  </body>
</html>