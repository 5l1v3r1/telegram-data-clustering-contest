<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/nytt-humorprogram-pa-tvnorge-slik-blir-varen-pa-discovery/"/>
    <meta property="og:site_name" content="Kampanje"/>
    <meta property="article:published_time" content="2019-11-20T10:20:39+00:00"/>
    <meta property="og:title" content="Slik blir våren på Discovery-kanalene"/>
    <meta property="og:description" content="TVNorge skal få opp seerandelen med den nye humordramaserien «Aldri voksen», og Dplay skal få opp seertallene med den nye, mørke humorserien «Sigurd fåkke pult»."/>
  </head>
  <body>
    <article>
      <h1>Slik blir våren på Discovery-kanalene</h1>
      <address><time datetime="2019-11-20T10:20:39+00:00">20 Nov 2019, 10:20</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>TVNorge skal få opp seerandelen med den nye humordramaserien «Aldri voksen», og Dplay skal få opp seertallene med den nye, mørke humorserien «Sigurd fåkke pult».</b>
      </p>
      <p>– Dette blir en kjempespennende vår for oss. Vi kommer med et massivt underholdningstilbud til våre seere, og det hele toppes med det vi håper og tror kommer til å bli tidenes norske sommer-OL, sier <b>Tine Austvoll Jensen</b>, sjef for TVNorge og Discovery Networks, i en pressemelding. <br/><br/>Jensen presenterte i dag TV-gruppens programmeny for våren, og hva som er målsetningene for TVNorge og Dplay i tiden fremover. </p>
      <p>Ifølge Austvoll Jensen har TV-gruppen tatt store skritt på den digitale fronten det siste året. <br/><br/>– Jeg tror vi trygt kan si at Dplay er den raskest voksende strømmetjenesten i Norden i år. Planen er å vokse enda mer, når vi nå skal ta fatt på et nytt tiår. Samtidig er våre lineære seere også svært viktige, og ambisjonen for våren er krystallklar - TVNorge skal kapre seerandeler, og vi skal vokse som TV-gruppe, sier Austvoll Jensen.<br/><br/><b>- Har store forventninger</b><br/>I samme tradisjon som tidligere, blir det mye norsk humor på TVNorge også til våren. Blant de nye storsatsingene er humordramaserien «Aldri voksen», med blant annet Ine Jansen, Laila Goody, Christian Skolmen, Andrea Bræin Hovig, Fredrik Hallgren, Atle Antonsen og Kåre Conradi.<br/><br/>Den nylig tiltrådte programdirektøren <b>Magnus Vatn </b>sier at han har store forventninger til serien.<br/><br/>– «Aldri voksen» følger en gruppe venner fra ungdomstiden idet de selv blir tenåringsforeldre. Med store barn i huset møter de nå sitt eget ungdoms-jeg i døra. Dette er en serie om familie og vennskap, og om at man ikke er eldre enn man føler seg. Med den fantastiske gjengen i rollene, er det bare å glede seg.<br/><br/>I tillegg kommer det nye sesonger med humorseriene «Hvite gutter», «Thomas Giertsen: Helt perfekt», «Neste sommer», «Praktisk info med Jon Almaas» og «Brille», med Einar Tørnquist som ny programleder.</p>
      <p>Den nye Dplay-serien «Sigurd fåkke pult» skal i følge pressemeldingen by på humor av det mørkere slaget, der humorskuespilleren Steinar Klouman Hallert spiller en seksuelt frustrert ung mann som er lei av å bli oversett og være stemplet som en taper.</p>
      <p>
        <b>Les også: <a href="https://kampanje.com/link/4886e14eba574194bb7a958cf327e4b6.aspx#cx_navSource=premium">500 reklame-millioner borte fra TV-markedet - se hvem som taper og vinner</a></b>
      </p>
      <p><b>Fler norske produksjoner enn noensinne</b><br/>Programdirektøren sier også at TV-gruppen aldri før har presentert så mange norske produksjoner i løpet av en TV-sesong. <br/><br/>– Og bredden gjør at vi kan friste med noe for enhver. Vi er veldig stolte av å kunne by på  «Top Gear Norge», der et av verdens mest kjente TV-formater gjøres i helnorsk versjon. I «Team Solberg» er vi litt i samme verden, og kommer tett på Petter Solberg og hans unike og fartsgale familie. «Jan Thomas søker drømmeprinsen» er et godt stykke unna rallystøv, når vi blir med hele Norges stylist-konge på kjærlighetsjakt i Sør-Afrika. </p>
      <p>TV-gruppen fortsetter også med det Vatn kaller «dyptpløyende dokumentarene i true crime-landskapet»:</p>
      <p>- Med «Mannen som falt» ser vi nærmere på det mystiske dødsfallet til Jan Wiborg og det storpolitiske dramaet som utspilte seg rundt byggingen av Gardermoen flyplass, sier Vatn og fortsetter:</p>
      <p>- Vi kommer også med en seks episoder lang dokumentarserie om Estonia-ulykken, der 852 mennesker mistet livet og de etterlatte fortsatt sitter igjen med en rekke ubesvarte spørsmål. Forhåpentligvis klarer vi å få fram noen nye opplysninger i begge sakene og bringe dem videre. </p>
      <p>
        <b>Les også: <a href="https://kampanje.com/link/316cc3693b2f43b59e4708429a7e07bf.aspx">Kjempesmell i Discovery på over 350 millioner kroner</a></b>
      </p>
      <p><b>Historisk sommer-OL</b><br/>Denne våren leder opp til det som beskrives som et høydepunkt i TVNorge og Discoverys historie, når de for første gang blir leverandør av sommer-OL.</p>
      <p>Dette vil i følge pressemeldingen ikke bare prege sendeskjemaet i selve mesterskapsperioden - kanalen lader også opp til mesterskapet med hjelp fra to humorister. Magnus Devold viser en litt annen vei til Tokyo i «Kjør meg til OL», og Henrik Elvestad finner ut hva som kreves for å konkurrere på toppnivå i «Elvestads OL».<br/><br/>– Vi gleder oss vilt til å presentere sommer-OL for det norske folk, spesielt siden troppen Norge sender av gårde er så ekstremt talentfull. Vi håper det blir tidenes norske sommer-OL, og skal i hvert fall gjøre alt vi kan for å gi folk en uforglemmelig opplevelse. Vi kommer til å toppe laget både foran og bak kamera, sier Vatn.</p>
      <p>Vatn forteller at det også blir gjensyn med noen av TV-gruppens største suksesser: <br/><br/>– Vi sender en fantastisk gjeng ut på «71° nord – Norges tøffeste kjendis», og en herlig gjeng med ekser til Brasil for å lage en ny runde med «Ex on the Beach Norge», sier Vatn og avslutter:</p>
      <p>- Så det er trygt å si at vi satser bredt og allsidig på våre kanaler og strømmetjenester denne våren.</p>
      <p>
        <b>Les også: <a href="https://kampanje.com/link/3d2292238a8c4367be41efe07a6647ad.aspx">Discovery taper høstjakten i TV-markedet - mister igjen flest seere</a></b>
      </p>
    </article>
  </body>
</html>