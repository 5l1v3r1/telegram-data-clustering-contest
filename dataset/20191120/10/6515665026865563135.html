<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/region/hrvatska/3361275/pocinje-kongres-epp-u-zagrebu-500-policajaca-cuva-2000-politicara-stize-i-angela-merkel"/>
    <meta property="og:site_name" content="kurir.rs"/>
    <meta property="article:published_time" content="2019-11-20T10:49:00+00:00"/>
    <meta property="og:title" content="POČINJE KONGRES EPP U ZAGREBU: 500 policajaca čuva 2.000 političara, stiže i Angela Merkel"/>
    <meta property="og:description" content="U zagrebačkoj Areni u 14 sati počinje dvodnevni 24. kongres Evropske narodne stranke (EPP), kojem će prisustvovati više od 2000 delegata iz 40 zemalja, a na kojem će biti izabrano novo rukovodstvo te evropske stranke."/>
  </head>
  <body>
    <article>
      <h6 class="kicker">biraju novo rukovodstvo</h6>
      <h1>POČINJE KONGRES EPP U ZAGREBU: 500 policajaca čuva 2.000 političara, stiže i Angela Merkel</h1>
      <address>
        <time datetime="2019-11-20T10:49:00+00:00">20 Nov 2019, 10:49</time>
      </address>
      <p>
        <b>U zagrebačkoj Areni u 14 sati počinje dvodnevni 24. kongres Evropske narodne stranke (EPP), kojem će prisustvovati više od 2000 delegata iz 40 zemalja, a na kojem će biti izabrano novo rukovodstvo te evropske stranke.</b>
      </p>
      <p>Žozefa Dola će na mestu predsednika na kojem je od kraja 2013. zameniti Donald Tusk.</p>
      <figure>
        <img src="https://www.kurir.rs/data/images/2019/11/20/10/2058141_epa-plenk02_ff.jpg?ver=1574243184"/>
        <figcaption>
          <cite>foto: EPA</cite>
        </figcaption>
      </figure>
      <p>Kongresu će prisustvovati odlazeći predsednik i nova predsednica Evropske komisije, Žan-Klod Junker i Ursula fon der Lejen, nemačka kancelarka Angela Merkel, austrijski premijer Sebastian Kurc, premijeri Bugarske, Litvanije, Grčke, Rumunije, Moldavije, Norveške i Irske, zatim predsednici Švajcarske i Kipra, kao i italijanski, ukrajinski i slovenački opozicionari i lideri Silvio Berluskoni, Julija Timošenko i Janez Janša.</p>
      <figure>
        <img src="https://www.kurir.rs/data/images/2019/11/20/10/2058145_epa-plenk_ff.jpg?ver=1574243214"/>
        <figcaption>
          <cite>foto: EPA</cite>
        </figcaption>
      </figure>
      <p>Dvodnevni skup će otvoriti predsednik hrvatske vlade i vladajuće HDZ, Andrej Plenković.</p>
      <p>Skup najvišeg bezbednosnog rizika obezbeđivaće 500 policajaca. Biće u uniformama, civilu i sa psima.</p>
      <p>Uz hrvatske policajce visoke o bezbednosti zvaničnika brinu i njihovi lični pratioci.</p>
      <p>Za prvi dan kongresa najavljena je rasprava o Zapadnom Balkanu, kojem će predsedavati Dubravka Šuica, nova potpredsednica Evropske komisije za demokratiju i demografiju.</p>
      <figure>
        <img src="https://www.kurir.rs/data/images/2019/11/20/10/2058151_epa-plenk01_ff.jpg?ver=1574243327"/>
        <figcaption>Žozef Dol<cite>foto: EPA</cite></figcaption>
      </figure>
      <p>Očekuje se da će pažnja biti usmerena na dokument koji je Briselu dostavila francuska vlada i francuski predsednik Emanuel Makron, a koji predviđa da se od zemalja članica traži da se do majskog samita u Zagrebu izjasne o kompletnoj reformi proširenja i reformi pristupnog procesa za potencijalne nove zemlje članice.</p>
      <p>Inače, osim novog predsednika EPP-a, na Kongresu će biti izabrano i deset potpredsednika i generalni sekretar.</p>
      <p>Za 10 potpredsednika kandidovano je 12 kandidata, dok je kandidat za blagajnika Nemac Kristijan Šmit.</p>
      <p>Policija je upozorila građane da u naredna dva dana mogu očekivati, kako su naveli, manje saobraćajne gužve i zastoje, te pozvala na saradnju i strpljenje.</p>
      <p>Sama Arena, u kojoj će se održavati kongres, pod posebnim je režimom bezbednosti i ograničenog pristupa.</p>
      <p>Pod pojačanim merama bezbednosti i u hoteli Šeraton, Vestin, Hilton i drugi objekti u kojima će biti smešteni učesnici.</p>
      <p>Kurir.rs/Tanjug Foto: EPA</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3357921/vucic-prelomio-ne-putuje-u-zagreb-sve-objasnio-u-pismu-sefu-epp"/>
        <a href="https://www.kurir.rs/region/hrvatska/3360889/milanovic-opleo-po-kolindi-imamo-potpuno-nedoraslu-i-nezrelu-predsednicu-a-o-moralu-da-i-ne-govorim"/>
        <a href="https://www.kurir.rs/region/hrvatska/3359819/ko-je-miroslav-skoro-koji-bi-da-prekopava-jasenovac-zena-mu-je-srpskog-porekla-a-kum-tompson-carovao-je-estradom-a-sad-hoce-da-bude-predsednik-video"/>
        <a href="https://www.kurir.rs/region/hrvatska/3359949/predsednik-snv-boris-milosevic-porucio-situacija-u-vukovaru-je-sve-gora"/>
      </related>
    </article>
  </body>
</html>