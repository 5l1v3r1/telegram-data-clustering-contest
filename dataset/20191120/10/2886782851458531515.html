<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/magyar-es-lengyel-veto-kisebbsegi-de-legitim-velemeny"/>
    <meta property="og:site_name" content="euronews"/>
    <meta property="article:published_time" content="2019-11-20T10:34:13+00:00"/>
    <meta property="og:title" content="Magyar és lengyel vétó: „kisebbségi, de legitim vélemény”"/>
    <meta property="og:description" content="Varga Judit szerint az Európai Bizottságnak elegendő eszköz áll rendelkezésére ahhoz, hogy az uniós szerződéseket betartassa a tagállamokkal, és számon kérje rajtuk a jogállamiság helyzetét."/>
  </head>
  <body>
    <article>
      <h1>Magyar és lengyel vétó: „kisebbségi, de legitim vélemény”</h1>
      <address><time datetime="2019-11-20T10:34:13+00:00">20 Nov 2019, 10:34</time> by <a rel="author">Pálfi Rita</a></address>
      <p>Magyarország és Lengyelország vétóval megakadályozta, hogy elfogadjanak egy megállapodást a jogállamisági mechanizmusról, mely szerint az Európai Bizottság készítene valamennyi ország jogállami helyzetéről jelentést minden évben.</p>
      <p>Az Általános Ügyek Tanácsában nem volt egyetértés a finn elnökség jogállamisággal kapcsolatos kérdésekre adott javaslatáról. A 28 tagállam közül 26 támogatta, vagy nem ellenezte a megállapodás szöveget, ami éves párbeszédre adott volna lehetőséget a jogállamiság kérdéséről. Az a két tagállam vétózott, mely ellen a 7-es cikkely szerinti eljárás zajlik, azaz Magyarország és Lengyelország.</p>
      <p>Varga Judit magyar igazságügyminiszter szerint a finn javaslat azt jelentette volna, hogy az Európai Unió feladja a jogállamiságról szóló, valódi kormányközi párbeszéden alapuló mechanizmusát.</p>
      <p>Hozzátette, hogy „Magyarország egy bevált, kormányközi párbeszédre épülő, eddigi jól működő, a jogállamisági alapelveket figyelembe vevő mechanizmus megtartását támogatja”.</p>
      <p>Varga arról is beszélt, hogy a magyar kormány egy olyan folyamat alkalmazásával ért egyet, „amely tiszteletben tartja a tagállamok egyenjogúságát”, azaz az Európai Bizottság által készített éves jogállamisági jelentése szerintük nem lenne garancia erre.</p>
      <blockquote>"Magyarország számára nem fogadható el egy ilyen mechanizmus létrejötte. Noha kisebbségi, de legitim vélemény az, amelyet nem vesz figyelembe a tagállamok többsége"<cite>Varga Judit <br/>magyar igazságügyminiszter</cite></blockquote>
      <p>Varga szerint az Európai Bizottságnak elegendő eszköz áll rendelkezésére ahhoz, hogy az uniós szerződéseket betartassa a tagállamokkal, és számon kérje rajtuk a jogállamiság helyzetét. Ezért a magyar igazságügyminiszter úgy értékeli, hogy „minden egyéb új mechanizmus felesleges, és csak megkettőzi a meglévő eljárásokat.</p>
      <p>Varga Judit cikke a jogállamisági mechanizmusról kedden jelent meg az Euronews véleményrovatában, <a href="https://hu.euronews.com/2019/11/19/varga-tenyek-a-jogallamisagrol-melyeket-mindig-meg-akartal-tudni-de-sosem-merted-megkerdez">ide kattintva</a> elolvasható.</p>
    </article>
  </body>
</html>