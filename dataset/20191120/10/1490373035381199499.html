<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/benatky-povodne-zaplavy-turiste-darcovska-kampan-ambasada-moskva_1911201027_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T10:27:00+00:00"/>
    <meta property="og:title" content="Benátky se vzpamatovávají z ničivých povodní. Kromě vlády podporují město i Rusové"/>
    <meta property="og:description" content="Italská vláda uvolnila Benátkám v přepočtu přes 1,5 miliardy korun. Dárcovská kampaň italské ambasády v Moskvě vybrala během prvního dne v přepočtu přes 25 milionů korun."/>
  </head>
  <body>
    <article>
      <h1>Benátky se vzpamatovávají z ničivých povodní. Kromě vlády podporují město i Rusové</h1>
      <address><time datetime="2019-11-20T10:27:00+00:00">20 Nov 2019, 10:27</time> by <a rel="author">Martin Balucha</a></address>
      <p>
        <b>Gumáky, holínky nebo nepromokavé boty. To je obuv, která v posledních dnech nesmí chybět v botnících Benátčanů i v zavazadlech turistů. Město se totiž vzpamatovává ze série mimořádně silných záplavových vln. Přestože voda postupně opadává, na některých místech se stále drží. Italská vláda uvolnila v přepočtu přes jednu a půl miliardy korun na pomoc městu. Velký úspěch měla i dárcovská kampaň italské ambasády v Moskvě.</b>
      </p>
      <p>Ačkoli město během série přílivových vln vybudovalo po městě mobilní lávky, kvůli neupadajícímu zájmu turistů jsou často zaplněné, a mnozí lidé tak volí rychlejší cestu vodou. Situace využívají především podnikatelé, kteří v podstatě na každém rohu, ať už ve stáncích či kamenných obchodech, prodávají křiklavě zbarvené nepromokavé návleky. V těch pak obyvatelé města i turisté procházejí částmi zatopených ulic a taky na náměstí svatého Marka.</p>
      <figure>
        <audio src="https://www.irozhlas.cz/sites/default/files/audios/ccbaed38c92b1b44ffdd8ff27b4746be.mp3"/>
        <figcaption>Poslechněte si reportáž Martina Baluchy ze zaplavených Benátek</figcaption>
      </figure>
      <p>Žluté, oranžové nebo bílé návleky jsou z platu, mají podrážku a vypadají jako normální holínky, ovšem od těch klasických se dají složit do malého sáčku. Návleky stojí zhruba 250 korun a zájem o ně mají především turisté.</p>
      <p>„Jsou opravdu nepromokavé a můžete je použít několikrát. Musíte si ale dávat pozor, abyste je po sundání opláchli ve sladké vodě. Ta slaná by totiž mohla plast poškodit. Kupují si je hlavně turisté. Benátčané jsou připraveni a doma mají vlastní,“ řekla Radiožurnálu jedna z místních prodavaček.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/benatky-zaplavy-povoden-skody-reportaz-italie-namesti-svateho-marka-lavky_1911190822_dok"/>
      </related>
      <p>Voda na náměstí svatého Marka dosahuje stále nad kotníky a nepromokavé návleky jsou v podstatě povinností. „Je mi trochu zima. Je smutné vidět, jak vysoko se voda dostala. Město je ale stále pěkné. Mám takové smíšené pocity,“ řekl jeden z turistů.</p>
      <p>Zatímco se v centru města návštěvníci brodí vysokou vodou nebo přecházejí po lávkách, aby se například mohli vyfotit před slavnou bazilikou, místní obyvatelé a podnikatelé se mezitím bojují s následky vysoké vody a ze svých domovů a obchodů vymetají vodu a bahno. Italská vláda již dříve na pomoc Benátkám uvolnila v přepočtu přes jeden a půl miliardy korun.</p>
      <p>Velký úspěch zaznamenala i dárcovská kampaň, kterou zahájila italská ambasády v Moskvě. Za necelých 24 hodin se jí podle agentury ANSA podařilo vybrat v přepočtu přes 25 milionů korun. Nově může přispívat i široká ruská veřejnost. Italská ambasáda v Moskvě také připravuje i benefiční koncert.</p>
      <related>
        <h4>Související články</h4>
        <a href="https://www.irozhlas.cz/zpravy-svet/benatky-rakousko-tyrolsko-zaplavy-snih-laviny_1911181946_dok"/>
        <a href="https://www.irozhlas.cz/zpravy-svet/benatky-zaplavy-italie-giuseppe-conte-namesti-svateho-marka_1911151435_kro"/>
        <a href="https://www.irozhlas.cz/zpravy-svet/italske-benatky-zasahly-v-utery-povodne-vlada-vyhlasila-stav-nouze_1911142009_elev"/>
      </related>
    </article>
  </body>
</html>