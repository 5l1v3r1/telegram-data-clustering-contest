<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/dzonsona-un-korbina-debates-domine-brexit-un-lielbritanijas-veselibas-aprupes-sistema.a339002/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T10:56:00+00:00"/>
    <meta property="og:title" content="Džonsona un Korbina debatēs dominē «Brexit» un Lielbritānijas veselības aprūpes sistēma"/>
    <meta property="og:description" content="Lielbritānijā otrdien, 19. novembrī, notika pirmās valdošās Konservatīvās partijas un opozīcijā esošās Leiboristu partijas līderu televīzijas debates pirms decembrī gaidāmajām parlamenta vēlēšanām. Debašu uzmanības centrā, kā jau tika prognozēts, bija gan &quot;Brexit&quot; jautājums, gan diskusijas par nacionālās veselības aprūpes sistēmas nāktoni. Kritiķi gan norāda, ka debatēs ir pietrūcis kāda, kas aizstāvētu Lielbritānijas palikšanu Eiropas Savienībā."/>
  </head>
  <body>
    <article>
      <h1>Džonsona un Korbina debatēs dominē «Brexit» un Lielbritānijas veselības aprūpes sistēma</h1>
      <address><time datetime="2019-11-20T10:56:00+00:00">20 Nov 2019, 10:56</time> by <a rel="author" href="https://www.lsm.lv/autors/ugis-libietis/" target="_blank">Uģis Lībietis</a></address>
      <p>
        <b>Lielbritānijā otrdien, 19. novembrī, notika pirmās valdošās Konservatīvās partijas un opozīcijā esošās Leiboristu partijas līderu televīzijas debates pirms decembrī gaidāmajām parlamenta vēlēšanām. Debašu uzmanības centrā, kā jau tika prognozēts, bija gan "Brexit" jautājums, gan diskusijas par nacionālās veselības aprūpes sistēmas nāktoni. Kritiķi gan norāda, ka debatēs ir pietrūcis kāda, kas aizstāvētu Lielbritānijas palikšanu Eiropas Savienībā.</b>
      </p>
      <figure>
        <audio src="https://static.lsm.lv/media/2019/11/c4ph.mp3"/>
        <figcaption>Džonsona un Korbina debatēs dominē "Brexit" un Lielbritānijas veselības aprūpes sistēma<cite>Uģis Lībietis</cite></figcaption>
      </figure>
      <p>Vien trīs nedēļas ir atlikušas līdz 12. decembrī gaidāmajām Lielbritānijas parlamenta vēlēšanām, no kurām būs atkarīgs tas, cik ātri un cik veiksmīgi turpinās virzīties uz priekšu jau vairākus gadus ilgstošais breksita process. Vakar pirmajās tiešajās televīzijas debatēs pirmo reizi aci pret aci bija iespējams tikties abu vadošo politisko partiju līderiem – premjerministram un Konservatīvās partijas līderim Borisam Džonsonam un opozīcijā esošo leiboristu līderim Džeremijam Korbinam.</p>
      <p>Līdzīgi kā visas priekšvēlēšanu kampaņas laikā arī šoreiz Boriss Džonsons vislielāko uzsvaru licis uz solījumiem uzvaras gadījumā panākt Lielbritānijas izstāšanos no Eiropas Savienības līdz 31. janvārim. "Mūsu izvēle ir ļoti vienkārša – mēs varam novest "Brexit" līdz galam vai arī pavadīt vēl vienu gadu ar vēl vienu referendumu. Korbina kungs pat nespēj atbildēt uz vienu no fundamentālajiem jautājumiem – vai viņš atbalsta izstāšanos vai palikšanu Eiropas Savienībā? Un kādu cenu viņš ir gatavs maksāt, lai saņemtu Nikolas Stērdženas atbalstu un iegūtu Dauningstrītas atslēgas? Ja viņš nespēj uz šiem jautājumiem atbildēt, es nedomāju, ka viņš ir piemērots vadīt šo valsti," uzskata Džonsons.</p>
      <p>Britu premjerministrs arī solījis tirdzniecības sarunas ar Eiropas Savienību pabeigt līdz nākamā gada beigām, taču viņa oponents Džeremijs Korbins šādus plānus nosaucis par nereāliem, pieļaujot, ka sarunas ar Briseli un Vašingtonu varētu turpināties pat septiņus gadus. Vienlaicīgi Korbins apgalvojis, ka viens no Džonsona mērķiem ir pārdot amerikāņu lielajām farmācijas kompānijām Lielbritānijas nacionālo veselības aprūpes sistēmu.</p>
      <p>"Mēs zinām, ka Džonsona kungs ir vairākas reizes slepeni ticies ar ASV pārstāvjiem. Šo sanāksmju atšifrējumos redzams, ka lielākā daļa tekstu ir noslepenoti. Jūs esat apsolījis pilnīgu amerikāņu produktu piekļuvi mūsu nacionālajai veselības aprūpes sistēmai. Jūs vienkārši pārdosiet mūsu veselības aprūpes pakalpojumus amerikāņiem," tā Korbins.</p>
      <p>Šādus apgalvojumus no savas puses par nepamatoties nosaucis Džonsons.</p>
      <p>Kā norāda politisko aptauju organizācija ''YouGov'', skatītāji pavisam nelielu pārsvaru šajās debatēs ir piešķīruši Borisam Džonsonam. Pat "Brexit" partijas līderis Naidžels Faražs atzinis, ka labāks debatētājs noteikti ir Džeremijs Korbins, taču tik nozīmīgās vēlēšanās joprojām nespēt skaidri formulēt savu nostāju "Brexit" jautājumā tomēr neesot pieļaujami.</p>
      <p>Abu partiju līderi izpelnījušies pamatīgu kritiku par to, ka uz debatēm netika uzaicināta, piemēram, liberāldemokrātu līdere Džo Svinsone, kura ir aktīvakā Lielbritānijas palikšanas Eiropas Savienībā aizstāve. Zaļo partija savukārt norādījusi, ka abu lielo partiju līderi pārāk maz uzmanības ir pievērsuši vienam no pašlaik visaktuālākajiem politiskās dienaskārtības jautājumiem – klimata pārmaiņām un valdības darbībām, lai novērstu ārkārtas situāciju šajā sfērā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/refrizeratora-konteinera-uz-niderlandes-lielbritanijas-pramja-atrasti-25-migranti.a338967/"/>
        <a href="https://www.lsm.lv/raksts/zinas/arzemes/londonas-latviesu-skola-atzime-latvijas-valsts-svetkus.a338734/"/>
        <a href="https://www.lsm.lv/raksts/zinas/arzemes/es-eksperte-iespejams-eiropas-parlaments-jaievel-no-parnacionaliem-deputatu-kandidatu-sarakstiem.a338487/"/>
        <a href="https://www.lsm.lv/raksts/zinas/arzemes/briti-nevirzis-savu-kandidatu-ek-komisara-amatam.a338414/"/>
        <a href="https://www.lsm.lv/raksts/zinas/arzemes/brexit-pagarinajums-izglabj-ziemassvetkus.a338131/"/>
        <a href="https://www.lsm.lv/raksts/zinas/arzemes/londona-atzime-lacplesa-kara-ordena-dibinasanas-dienu.a338057/"/>
        <a href="https://www.lsm.lv/raksts/zinas/arzemes/britu-brexit-partija-nesacentisies-ar-dzonsona-konservativo-partiju.a338067/"/>
        <a href="https://www.lsm.lv/raksts/zinas/arzemes/turcija-sola-aizturetos-dzihadistus-jau-nakamnedel-sakt-sutit-uz-dzimteni-ari-eiropu.a337813/"/>
      </related>
    </article>
  </body>
</html>