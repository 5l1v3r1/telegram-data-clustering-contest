<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/20/film-natale-commedie.html"/>
    <meta property="og:site_name" content="Sky TG24"/>
    <meta property="article:published_time" content="2019-11-20T10:59:00+00:00"/>
    <meta property="og:title" content="Film di Natale: le migliori commedie"/>
    <meta property="og:description" content="È una vera e propria tradizione, godersi una commedia di Natale in famiglia. Ecco, dai grandi classici ai più irriverenti, i migliori film natalizi."/>
  </head>
  <body>
    <article>
      <h1>Film di Natale: le migliori commedie</h1>
      <h2>È una vera e propria tradizione, godersi una commedia di Natale in famiglia. Ecco, dai grandi classici ai più irriverenti, i migliori film natalizi</h2>
      <address>
        <time datetime="2019-11-20T10:59:00+00:00">20 Nov 2019, 10:59</time>
      </address>
      <p>Non c’è <b>Natale</b> senza che, con tutta la famiglia, ci si riunisca davanti alla tv a guardare una commedia. </p>
      <p>Ci sono i grandi classici, le commedie irriverenti e quelle che qualche lacrima la fanno scendere. Ma scopriamo insieme i titoli che proprio non si possono perdere.</p>
      <h3>“Una poltrona per due” (1983)</h3>
      <p>Titolo originale “Trading Places”, il film diretto da John Landis <b>“Una poltrona per due”</b> è interpretato da Dan Aykroyd,<a href="https://tg24.sky.it/spettacolo/cinema/2019/01/14/eddie-murphy-il-principe-cerca-moglie-2.html"> Eddie Murphy </a>e Jamie Lee Curtis.</p>
      <p>A Philadelphia, <b>Louis Winthorpe III</b> (Dan Aykroyd) è un <b>ricco agente di cambio</b> con tanto di maggiordomo e con una fidanzata splendida ma superficiale; <b>Billie Ray Valentine</b> (Eddie Murphy) è <b>un senzatetto</b> che finge d’essere un veterano di guerra per raccogliere qualche soldo. <b>Le loro vite si incrociano alla vigilia del Natale</b>, quando si scontrano per la strada e Louis - pensando di essere stato aggredito - chiama la polizia e fa arrestare un incredulo Billie. All’arresto assistono due imprenditori che, per dimostrare chi dei due abbia ragione in merito alle ragioni che spingono l’uomo a delinquere, offrono un posto di lavoro a Billie e fanno perdere a Louis tutto ciò che nella vita ha ottenuto.</p>
      <h3>“Mamma, ho perso l'aereo” (1990)</h3>
      <p>Grande classico del Natale, <b>“Mamma, ho perso l’aereo”</b> (uscito negli USA col titolo “Home Alone”) racconta le vicende del piccolo Kevin (<a href="https://tg24.sky.it/spettacolo/cinema/fotogallery/2019/08/08/macaulay-culkin-foto.html">Macaulay Culkin</a>), dimenticato a casa dalla famiglia in procinto di partire per Parigi, dove trascorrerà le vacanze natalizie.</p>
      <p><b>Il bambino</b>, felice di essere finalmente in pace e lontano dalla sua numerosissima famiglia,<b> viene preso di mira dai ladri non violenti</b> Harry Lime (<a href="https://tg24.sky.it/spettacolo/cinema/2019/11/08/migliori-film-joe-pesci.html">Joe Pesci</a>) e Marv Merchants (Daniel Stern): così, inventa una serie di stratagemmi e di trappole per tenere i due ladruncoli lontani dalla sua casa. A dargli coraggio è il vecchio Marley (Roberts Blossom) che, al centro di strane storie per la sua vita in solitudine, è in realtà un uomo buono desideroso solo di riconciliarsi con il figlio.</p>
      <h3>“Babbo bastardo” (2003)</h3>
      <p><b>Commedia natalizia irriverente e sboccata</b> che ha per protagonista Billy Bob Thornton,<b> “Babbo bastardo”</b> segue le vicende dei ladri Willie e Marcus, specializzati in rapine nei centri commerciali con un copione ben preciso: <b>Willie si fa assumere come Babbo Natale e Marcus, affetto da nanismo, lo affianca nelle vesti di elfo</b>.</p>
      <p>Un giorno, sulle gambe del finto Babbo Natale - in realtà un alcolizzato, attratto dalle donne sovrappeso - si siede un bimbo orfano di madre e col papà in carcere per frode, che lo invita nella sua splendida villa. E se all’inizio Willie intende approfittarsi della situazione, ben presto a quel bambino si scoprirà molto legato.</p>
      <h3>“Fuga dal Natale” (2004)</h3>
      <p>Tratto dall'omonimo romanzo del 2001 di John Grisham, in <b>“Fuga dal Natale” Luther Krank </b>è un padre di famiglia che, stanco del consumismo che lo circonda e in seguito alla partenza della figlia per il Perù, <b>sceglie di scappare dal Natale insieme alla moglie</b>.</p>
      <p><b>A scombinare i suoi piani si mettono i vicini</b>, che assediano la sua casa perché non si rassegnano a non avere lui e la moglie con loro per Natale, <b>e una telefonata della figlia </b>che gli annuncia il ritorno a casa per le feste, insieme al fidanzato. Così, Luther ha solo 12 ore per addobbare la casa e per preparare tutto per un (altro) Natale tradizionale.</p>
      <h3>“Qualcuno salvi il Natale” (2018)</h3>
      <p>Titolo originale “The Christmas Chronicles”, <b>“Qualcuno salvi il Natale”</b> racconta la storia di <b>due ragazzini</b> che, orfani di padre, sono <b>costretti a trascorrere da soli la Vigilia </b>in quanto la mamma deve lavorare.</p>
      <p>Kate, sicurissima dell’esistenza di Babbo Natale, convince il fratello Teddy a costruire una trappola per coglierlo in flagrante ma, quando questo atterra sul loro tetto, i due non riescono a non salire sulla sua slitta: le renne tuttavia si imbizzarriscono, e il Natale è compromesso. <b>Come farà Babbo Natale a consegnare tutti i regali, senza la sua slitta?</b></p>
    </article>
  </body>
</html>