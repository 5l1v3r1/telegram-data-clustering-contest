<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/emekli-sgk/koncuk-tan-eyt-aciklamasi-h543820.html"/>
    <meta property="og:site_name" content="KamuAjans"/>
    <meta property="article:published_time" content="2019-11-20T10:27:49+00:00"/>
    <meta property="og:title" content="Koncuk'tan EYT Açıklaması"/>
    <meta property="og:description" content="TBMM genel kurulunda konuşan İYİ Parti Genel Başkan yardımcısı ve Adana Milletvekili İsmail Koncuk, emeklilikte yaşa takılanlar konusunda önemli açıklamalarda bulundu."/>
  </head>
  <body>
    <article>
      <h1>Koncuk'tan EYT Açıklaması</h1>
      <address><time datetime="2019-11-20T10:27:49+00:00">20 Nov 2019, 10:27</time> by <a rel="author">KamuAjans</a></address>
      <p>
        <b>TBMM genel kurulunda konuşan İYİ Parti Genel Başkan yardımcısı ve Adana Milletvekili İsmail Koncuk, emeklilikte yaşa takılanlar konusunda önemli açıklamalarda bulundu.</b>
      </p>
      <p>İYİ Parti Genel Başkan yardımcısı ve Adana Milletvekili İsmail Koncuk, ''Bugünlerde gündemde olan EYT konusunda ben de birkaç kelam etmek istiyorum. Sayın Cumhurbaşkanı EYT konusunda yeni bir pencere açtı aslında, dedi ki: "Seçim kaybetmeme sebep de olsa bu meseleyi çözmem, bu meseleye olumlu bakmıyorum." Hangi yönüyle Sayın Cumhurbaşkanı bunu öne çıkardı? Erken emeklilik yönüyle öne çıkardı, erken emeklilik yönüyle; bir de İskandinav ülkelerini örnek verdi. Herhâlde, Cumhurbaşkanı yanıltıldı, kendisine yanlış bilgiler verildi ki hiç vermemesi gereken bir örneği verdi, İskandinav ülkelerinin bu sebeple battığını ifade etti yani kişi başına millî geliri 50 bin dolar ile 70 bin dolar arasında olan İskandinav ülkelerinin batması söz konusuysa vallaha biz de batalım, biz de batalım; bayağı iyi bir batma. Dolayısıyla, bu, doğru bir örnek değildi.</p>
      <p>Sayın Cumhurbaşkanı erken emeklilikten bahsetti. Ben size bir örnek vereceğim bir tenakuzu ortaya koymak açısından. Erken emeklilik, elbette olmasın. Bakın, 4/C'den 4/B'ye geçen çalışanlar ve birçok 4/B'li erken emekli yapılıyor; biliyor musunuz, bilginiz var mı? Sayın Cumhurbaşkanı bundan haberdar mı, bilmiyorum. Sözleşme metinlerinde aynen şöyle yazıyor: "Emeklilik almaya hak kazandığı andan itibaren sözleşmeleri yenilenmez." Yani yaşı 45 olabilir, yaşı 46 olabilir; hiç önemli değil, emekli maaşı almaya hak kazanmasından itibaren sözleşmesi yenilenmiyor ve zorunlu olarak emekliliğe sevk ediliyor. Bunu ben defalarca anlattım, Çalışma Bakanlarına söyledim, bu kürsüde de anlattığımı hatırlıyorum ama burada söz konusu erken emeklilikse "Bu ne perhiz bu ne lahana turşusu!" dememiz lazım. Erken emekliliğe karşıysanız bu sözleşmeli personelin de erken emekliliğinin önüne geçmeniz lazım. Diyor ki birçoğu: "Ben de diğer memurlar gibi 65 yaşına kadar isteğe bağlı olarak çalışmak istiyorum." Ama bu imkânı vermiyorsunuz. Yani ben AK PARTİ'nin çalışma hayatıyla ilgili bu tenakuzlarını bir türlü anlayamadım. Bu da düzeltilsin o hâlde, bu bir gerekçeyse bu da düzeltilsin.'' dedi.</p>
    </article>
  </body>
</html>