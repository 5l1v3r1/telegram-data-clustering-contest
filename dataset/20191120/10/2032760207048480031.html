<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90075"/>
    <meta property="og:site_name" content="Denník politika"/>
    <meta property="article:published_time" content="2019-11-20T10:35:22+00:00"/>
    <meta property="og:title" content="Počet poberateľov dávky v nezamestnanosti stúpol, Sociálna poisťovňa prekročila svoj rozpočet"/>
    <meta property="og:description" content="20.11.2019 (Webnoviny.sk) – Počet poberateľov dávky v nezamestnanosti na Slovensku stúpol v októbri piaty mesiac po sebe. Túto dávku Sociálna poisťovňa minulý mesiac vyplatila 39,1 tisíca nezamestnaným. Ide o najväčší počet poberateľov nezamestnaneckej dávky od začiatku minulého roka, kedy sa zmiernili podmienky nároku na túto dávku."/>
  </head>
  <body>
    <article>
      <h1>Počet poberateľov dávky v nezamestnanosti stúpol, Sociálna poisťovňa prekročila svoj rozpočet</h1>
      <address><time datetime="2019-11-20T10:35:22+00:00">20 Nov 2019, 10:35</time> by <a rel="author">Webnoviny</a></address>
      <p>20.11.2019 (Webnoviny.sk) – Počet poberateľov dávky v nezamestnanosti na Slovensku stúpol v októbri piaty mesiac po sebe. Túto dávku Sociálna poisťovňa minulý mesiac vyplatila 39,1 tisíca nezamestnaným. Ide o najväčší počet poberateľov nezamestnaneckej dávky od začiatku minulého roka, kedy sa zmiernili podmienky nároku na túto dávku.</p>
      <h3>Nárast nezamestnaných</h3>
      <p>V porovnaní so septembrom tohto roka dostávalo dávku o 670 ľudí viac, medziročne ide o nárast o 2,8 tisíca nezamestnaných. Za desať mesiacov tohto roka tak dávku poberalo priemerne mesačne 36,1 tisíca osôb.</p>
      <p>Počet poberateľov tejto dávky tak prekračuje plánovaný rozpočet Sociálnej poisťovne na tento rok. Tohtoročný rozpočet Sociálnej poisťovne, ktorý parlament schválil koncom vlaňajška, totiž počíta s tým, že dávku v nezamestnanosti v tomto roku dostane priemerne 33,2 tisíca ľudí.</p>
      <p>Návrh rozpočtu poisťovne na rok 2020 pritom ráta s tým, že v budúcom roku bude nezamestnaneckú dávku dostávať v priemere 33,1 tisíca nezamestnaných.</p>
      <h3>Zníženie výdavkov</h3>
      <p>Sociálna poisťovňa by mala zaviesť opatrenia, ktorými sa znížia výdavky na dávky nemocenského poistenia a na dávky v nezamestnanosti. Počíta s tým návrh rozpočtu verejnej správy na roky 2020 až 2022.</p>
      <p>„<i>Predpokladá sa implementácia opatrení, ktoré minimalizujú negatívny vývoj výdavkov v oblasti nemocenského poistenia a poistenia v nezamestnanosti v poslednom období</i>,“ uviedlo ministerstvo financií k návrhu rozpočtu Sociálnej poisťovne. Ministerstvo financií upozornilo na to, že s týmito opatreniami počíta aj aktuálny návrh rozpočtu Sociálnej poisťovne na rok 2020.</p>
      <p>„<i>V každom prípade je potrebné zefektívniť lekársku posudkovú činnosť a revízne činnosti, a to nielen, ale predovšetkým v oblasti nemocenského poistenia a poistenia v nezamestnanosti tak, aby vynakladanie prostriedkov na výplaty dávok z poistenia bolo čo najúčelnejšie,</i>“ uviedol pre agentúru SITA v októbri tlačový odbor Ministerstva financií SR.</p>
      <h3>Podmienky nároku</h3>
      <p>Dávku v nezamestnanosti vypláca Sociálna poisťovňa nezamestnanému najviac pol roka. Od začiatku minulého roka sa podmienky nároku na túto dávku zmiernili.</p>
      <p>Kým do konca roka 2017 bol pri práci na neurčitý čas nárok na nezamestnaneckú dávku podmienený najmenej dvomi rokmi poistenia v posledných troch rokoch, od začiatku vlaňajška sa podmienka dvojročného poistenia v nezamestnanosti už vzťahuje na obdobie posledných štyroch rokov pred zaradením do evidencie nezamestnaných.</p>
      <p>Takéto miernejšie pravidlá pritom už v roku 2017 platili pri nároku na dávku v nezamestnanosti, ak žiadateľ o dávku pracoval na určitý čas, alebo bol dobrovoľne poistený v nezamestnanosti.</p>
      <p>Viac k témam: <a href="https://www.webnoviny.sk/tag/davka-v-nezamestnanosti/"><u>dávka v nezamestnanosti</u></a>, <a href="https://www.webnoviny.sk/tag/nemocenske-davky/"><u>nemocenské dávky</u></a><br/>Zdroj: Webnoviny.sk – <a href="https://www.webnoviny.sk/pocet-poberatelov-davky-v-nezamestnanosti-stupol-socialna-poistovna-prekrocila-svoj-rozpocet/"><u>Počet poberateľov dávky v nezamestnanosti stúpol, Sociálna poisťovňa prekročila svoj rozpočet</u></a> © SITA Všetky práva vyhradené.</p>
    </article>
  </body>
</html>