<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/cum-vor-despagubiti-fratii-micula-statul-roman-cei-doi-trebuie-primeasca-sute-milioane-euro-1_5dd50f5d5163ec4271388eec/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T10:18:15+00:00"/>
    <meta property="og:title" content="Cum vor fi despăgubiţi fraţii Micula de către statul român. Cei doi trebuie să primească sute de milioane de euro"/>
    <meta property="og:description" content="Ministrul Transporturilor, Lucian Bode, a declarat că a găsit soluţia de a-i despăgubi pe fraţii Micula, astfel încât conturile Romatsa să nu mai fie blocate."/>
  </head>
  <body>
    <article>
      <h1>Cum vor fi despăgubiţi fraţii Micula de către statul român. Cei doi trebuie să primească sute de milioane de euro</h1>
      <address><time datetime="2019-11-20T10:18:15+00:00">20 Nov 2019, 10:18</time> by <a rel="author">Afrodita Cicovschi</a></address>
      <h4>Ministrul Transporturilor, Lucian Bode, a declarat că a găsit soluţia de a-i despăgubi pe fraţii Micula, astfel încât conturile Romatsa să nu mai fie blocate.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/focsani/antifrauda-actiune-forta-intr-un-mare-complex-comercial-focsani-zeci-inspectori-fac-controale-1_5dcbc64a5163ec4271f80afc/index.html"/>
        <a href="https://adevarul.ro/locale/targoviste/servicii-fiscale-electronice-dispozitia-contribuabililor-1_5dc5348f5163ec4271cd7c84/index.html"/>
        <a href="https://adevarul.ro/economie/afaceri/bode-romatsa-conturile-blocate-fratii-micula-cautam-solutii-deblocare-1_5dc3cf215163ec4271c522a0/index.html"/>
      </related>
      <p>„Suntem determinaţi să aplicăm legea. Aplicând legea înseamnă foarte, foarte clar: ANAF-ul împreună cu compania care se ocupă de reprezentarea fraţilor Micula să întocmească un grafic de eşalonare a plăţilor datoriei pe care statul român o are, astfel încât în cel mai scurt timp poprirea de pe conturile ROMATSA să fie ridicate”, arată <a href="https://www.digi24.ro/stiri/actualitate/statul-a-gasit-solutia-pentru-datoria-uriasa-pe-care-o-are-de-dat-fratilor-micula-1219320?fbclid=IwAR3_HCBkKWZJhwKSnDFaj4lAT9PjIwTKmLuNTsRNvoiQQAqffHz2owBx8Mg">Digi24</a>.</p>
      <p>Ministrul Transporturilor declara, la preluarea portofoliului, că se fac eforturi în vederea găsirii unor soluţii cu ajutorul cărora se poate debloca această situaţie.</p>
      <p>"Poprirea este de 394,9 milioane de euro. Vorbim de procesul câştigat de fraţii Micula, 395 de milioane de euro. Fraţii Micula au câştigat atunci procesul împotriva statului român pentru 84,5 milioane de euro. Până la 395 de milioane sunt dobânzi şi penalităţi. În această situaţie suntem. Sigur, mâine - mâine, nu peste multe zile - o să am o întâlnire cu reprezentanţii companiei să găsim soluţii, să ne adresăm Finanţelor, pentru că nu este vina ROMATSA că este în această situaţie. Împreună cu ANAF vom găsi soluţii pentru a debloca această situaţie", a menţionat Bode.</p>
      <p>"Avem situaţii extrem de critice în mai multe companii: TAROM, CFR Marfă... Până şi ROMATSA a ajuns într-o situaţie critică, unde în mod evident va trebui să găsim soluţii, pentru că, din cauza popririlor puse pe contul ROMATSA, urmare a deciziei Curţii de arbitraj, în speţa fraţii Micula împotriva statului român, exista riscul ca ROMATSA să nu mai funcţioneze", a afirmat Orban. </p>
      <p>Acesta a subliniat că "este vorba de o speţă mai complicată", apărută ca urmare a invalidării unui ajutor de stat de care ar fi trebuit să beneficieze companiile fraţilor Micula. El a spus că ROMATSA poate funcţiona până la sfârşitul anului, dar a arătat că este nevoie de identificarea de soluţii urgente pentru a achita datoria către fraţii Micula.</p>
      <p>"A fost invalidat un ajutor de stat de care beneficiau companiile fraţilor Micula, care au atacat la Curtea de arbitraj. S-a dat o decizie, s-a stabilit un prejudiciu, iar ei s-au îndreptat împotriva unor asset-uri şi companii care au cash flow, care au bani şi la ora asta asta fac, trag bani", a precizat Orban.</p>
      <p>În luna septembrie 2015, ROMATSA a fost notificată de către EUROCONTROL cu privire la existenţa unui act de executare silită transmis de un executor judecătoresc belgian asupra fondurilor cuvenite regiei, obţinute din activitatea de prestare de servicii de trafic aerian, în urma procesului dintre fraţii Micula şi statul român. În consecinţă, conturile bancare ale ROMATSA nu au mai fost alimentate cu sumele de bani aferente serviciilor deja efectuate de dirijare a traficului aerian, întrucât, în urma unei hotărâri a instanţei de judecată din Belgia, sumele colectate de EUROCONTROL în numele ROMATSA au fost blocate în contul unei datorii a statului român.</p>
      <hr/>
    </article>
  </body>
</html>