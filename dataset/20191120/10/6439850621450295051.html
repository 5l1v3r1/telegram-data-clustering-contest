<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462015/%E0%A6%97%E0%A7%8B%E0%A6%B2-%E0%A6%89%E0%A7%8E%E0%A6%B8%E0%A6%AC-%E0%A6%95%E0%A6%B0%E0%A7%87-%E0%A6%97%E0%A7%8D%E0%A6%B0%E0%A7%81%E0%A6%AA-%E0%A6%9A%E0%A7%8D%E0%A6%AF%E0%A6%BE%E0%A6%AE%E0%A7%8D%E0%A6%AA%E0%A6%BF%E0%A7%9F%E0%A6%A8-%E0%A6%9C%E0%A6%BE%E0%A6%B0%E0%A7%8D%E0%A6%AE%E0%A6%BE%E0%A6%A8%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T10:48:00+00:00"/>
    <meta property="og:title" content="গোল উৎসব করে গ্রুপ চ্যাম্পিয়ন জার্মানি"/>
    <meta property="og:description" content="অনলাইন ডেস্ক ॥ ইউরো মূল পর্বের টিকেট নিশ্চিত হয়েছিল আগেই। বাকি ছিল গ্রুপ চ্যাম্পিয়ন হওয়ার লড়াই। নর্দার্ন আয়ারল্যান্ডের জালে গোল উৎসব করে কাজটা সেরেছে ইওয়াখিম লুভের দল। ফ্রাঙ্কফুর্টে মঙ্গলবার রাতে ইউরো বাছাইয়ের ‘সি’ গ্রুপে সের্গে জিনাব্রির হ্যাটট্রিকে ৬-১ গোলে জিতেছে স্বাগতিকরা। ঘরের মাঠে ম্যাচের সপ্তম মিনিটে গোল ..."/>
  </head>
  <body>
    <article>
      <h1>গোল উৎসব করে গ্রুপ চ্যাম্পিয়ন জার্মানি</h1>
      <address>
        <time datetime="2019-11-20T10:48:00+00:00">20 Nov 2019, 10:48</time>
      </address>
      <figure>
        <img src="http://www.dailyjanakantha.com/files/201911/1574250421_03.jpg"/>
      </figure>
      <p>অনলাইন ডেস্ক ॥ ইউরো মূল পর্বের টিকেট নিশ্চিত হয়েছিল আগেই। বাকি ছিল গ্রুপ চ্যাম্পিয়ন হওয়ার লড়াই। নর্দার্ন আয়ারল্যান্ডের জালে গোল উৎসব করে কাজটা সেরেছে ইওয়াখিম লুভের দল।</p>
      <p>ফ্রাঙ্কফুর্টে মঙ্গলবার রাতে ইউরো বাছাইয়ের ‘সি’ গ্রুপে সের্গে জিনাব্রির হ্যাটট্রিকে ৬-১ গোলে জিতেছে স্বাগতিকরা।</p>
      <p>ঘরের মাঠে ম্যাচের সপ্তম মিনিটে গোল খেয়ে বসেছিল জার্মানি। ২৫ গজ দূর থেকে বুলেট গতির ভলিতে গোলরক্ষক মার্ক-আন্ড্রে টের স্টেগেনকে পরাস্ত করেন মাইকেল স্মিথ।</p>
      <p>প্রথম আক্রমণেই এগিয়ে যাওয়ার আনন্দ অবশ্য বেশিক্ষণ স্থায়ী হয়নি সফরকারীদের। সতীর্থের ব্যাকপাস পেয়ে ১০ গজ দূর থেকে জোরালো শটে সমতা টানেন বায়ার্ন মিউনিখ মিডফিল্ডার সের্গে জিনাব্রি।</p>
      <p>৪৩তম মিনিটে কাছ থেকে গোল করে জার্মানিকে এগিয়ে নেন বায়ার্ন মিডফিল্ডার লেয়ন গোরেটস্কা। বল পোস্টে লেগে ভিতরে ঢোকে।</p>
      <p>দ্বিতীয়ার্ধে আরও চার গোল করে বড় জয় নিয়ে মাঠ ছাড়ে জার্মানি।</p>
      <p>৪৭তম মিনিটে সতীর্থের সঙ্গে একবার বল দেওয়া নেওয়া করে জোরালো শটে নিজের দ্বিতীয় ও দলের তৃতীয় গোলটি করেন জিনাব্রি। ৬০তম মিনিটে দুরূহ কোণ থেকে হ্যাটট্রিক পূরণ করেন ২৪ বছর বয়সী এই মিডফিল্ডার।</p>
      <p>৭৩তম মিনিটে ডি-বক্সের মুখ থেকে প্রথম ছোঁয়ায় জোরালো শটে নিজের দ্বিতীয় গোলটি করেন গোরেটস্কা। আর যোগ করা সময়ের প্রথম মিনিটে স্কোরলাইন ৬-১ করেন বরুসিয়া ডর্টমুন্ডের ফরোয়ার্ড ইউলিয়ান ব্রান্ডট।</p>
      <p>গ্রুপের আরেক ম্যাচে লিভারপুল মিডফিল্ডার জর্জিনিয়ো ভিনালডামের হ্যাটট্রিকে এস্তোনিয়াকে ৫-০ গোলে উড়িয়ে দিয়েছে নেদারল্যান্ডস। তবে জার্মানি জেতায় গ্রুপ রানার্সআপ হিসেবেই মূল পর্বে নামতে হবে ডাচদের।</p>
      <p>আট ম্যাচে সাত জয়ে জার্মানির পয়েন্ট ২১। ছয় জয় ও এক ড্রয়ে ১৯ পয়েন্ট নেদারল্যান্ডসের।</p>
      <p>‘আই’ গ্রুপে শতভাগ সাফল্য নিয়েই বাছাইপর্ব শেষ করেছে বেলজিয়াম। শেষ ম্যাচে সাইপ্রাসকে ৬-১ গোলে হারিয়েছে তারা। এই নিয়ে এবারের বাছাইপর্বে সর্বোচ্চ ৪০ গোল করল বেলজিয়াম, বিপরীতে তারা হজম করেছে মাত্র তিন গোল।</p>
      <p>১০ ম্যাচের সবকটিতে জেতা দলটির পয়েন্ট ৩০। তাদের সঙ্গী হয়ে মূল পর্বে ওঠা রাশিয়ার পয়েন্ট ২৪।</p>
    </article>
  </body>
</html>