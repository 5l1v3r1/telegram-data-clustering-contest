<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904446/oranje-op-rapport-memphis-en-wijnaldum-veruit-de-beste-jongetjes-van-de-klas.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T10:30:00+00:00"/>
    <meta property="og:title" content="Eindrapport Oranje: dit zijn de cijfers na de EK-kwalificatiereeks"/>
    <meta property="og:description" content="De stofwolken zijn opgetrokken, de reguliere kwalificatiecyclus voor het EK van 2020 is voorbij. Voor het eerst sinds 2014 plaatste het Nederlands elftal zich voor een eindtoernooi, maar welke spelers blonken uit? En wie scoorde opvallend laag? Dit is het eindrapport. Bijna elf maanden geleden begon voor Oranje de EK-kwalificatiecyclus. De ploeg van bondscoach Ronald Koeman eindigde in een groep met Estland, Wit-Rusland, Noord-Ierland en Duitsland op de tweede plek, met negentien punten uit acht wedstrijden. Oranje scoorde 24 keer en kreeg zeven doelpunten tegen. Spelersrapport: Wijnaldum scoort 9 op 'zijn' avond, één onvoldoende voor Oranje Quincy Promes | 6 keer beoordeeld | gemiddeld cijfer: 6,2Linksbuiten, rechtsback, aanvallende middenvelder: Koeman gebruikte Promes op veel posities. De Ajacied kreeg één keer een 4,5 voor zijn optreden tegen Duitsland, maar scoorde verder prima cijfers. (Ruben Winkels/VoetbalPrimeur) Estse media wijzen Oranje-uitblinker aan: 'Waar ben je al die tijd geweest?!'"/>
  </head>
  <body>
    <article>
      <h1>Eindrapport Oranje: dit zijn de cijfers na de EK-kwalificatiereeks</h1>
      <address>
        <time datetime="2019-11-20T10:30:00+00:00">20 Nov 2019, 10:30</time>
      </address>
      <p>
        <b>De stofwolken zijn opgetrokken, de reguliere kwalificatiecyclus voor het EK van 2020 is voorbij. Voor het eerst sinds 2014 plaatste het Nederlands elftal zich voor een eindtoernooi, maar welke spelers blonken uit? En wie scoorde opvallend laag? Dit is het eindrapport.</b>
      </p>
      <p>Bijna elf maanden geleden begon voor Oranje de EK-kwalificatiecyclus. De ploeg van bondscoach Ronald Koeman eindigde in een groep met Estland, Wit-Rusland, Noord-Ierland en Duitsland op de tweede plek, met negentien punten uit acht wedstrijden. Oranje scoorde 24 keer en kreeg zeven doelpunten tegen.</p>
      <p>Koeman deed in de acht kwalificatieduels een beroep op 25 spelers. Kevin Strootman, Kenny Tete, Nathan Aké, Patrick van Aanholt, Wout Weghorst, Steven Berghuis, Myron Boadu en Calvin Stengs kregen maximaal twee keer een cijfer in de gebruikelijke wedstrijdrapporten van VoetbalPrimeur. Zij worden daarom niet meegenomen in het eindrapport.</p>
      <p><b>Jasper Cillessen | 8 keer beoordeeld | gemiddeld cijfer: 6,3</b><br/>De kritiek is nooit ver weg bij Cillessen, maar de doelman van Valencia is de onbetwiste eerste keus van Koeman. Hij miste geen minuut in de EK-kwalificatieyclus, scoorde geen enkele onvoldoende en tekende met een 7,5 tegen Duitsland (2-4) voor zijn hoogste cijfer.</p>
      <p><b>Denzel Dumfries | 4 keer beoordeeld | gemiddeld cijfer: 5,6</b><br/>Een krappe voldoende voor Dumfries, die met Joël Veltman concurreert om een plek in de basiself van Oranje. Overtuigen deed de PSV'er niet, gezien zijn twee onvoldoendes. Dumfries had vooral moeite zich in aanvallend opzicht te onderscheiden.</p>
      <p><b>Joël Veltman | 3 keer beoordeeld | gemiddeld cijfer: 5,5</b><br/>Dat Oranje een probleem heeft op de rechtsbackpositie, blijkt ook het gemiddelde rapportcijfer van Veltman. De Ajacied kwam na de zomer in beeld bij Koeman en speelde uiteindelijk drie kwalificatiewedstrijden, waarin hij een 6, een 5,5 en een 5 scoorde.</p>
      <figure>
        <img src="https://i.gyazo.com/09e5cea3f1be6b9512d8d7991cc04618.jpg"/>
      </figure>
      <p><b>Matthijs de Ligt | 8 keer beoordeeld | gemiddeld cijfer: 6,1</b><br/>Met Virgil van Dijk vormt De Ligt - in potentie - het beste centrale verdedigingsduo van Europa, maar in de EK-kwalficatiecyclus kwam het er niet echt uit. Na een 7,5 tegen Estland nam De Ligt in oktober zijn Juventus-dipje mee naar Oranje, wat resulteerde in twee onvoldoendes.</p>
      <p><b>Virgil van Dijk | 7 keer beoordeeld | gemiddeld cijfer: 6,6</b><br/>Drie keer een 7, twee keer een 6,5 en twee keer een 6. De aanvoerder van het Nederlands elftal beleefde een kwalificatiereeks zonder uitschieters. Die had hij vooral in de Nations League. De waarde van Van Dijk voor het Nederlands elftal kan onmogelijk onderschat worden.</p>
      <p><b>Daley Blind | 7 keer beoordeeld | gemiddeld cijfer: 6,2</b><br/>Het was een bijzonder 2019 voor Blind, maar dan vooral in het Ajax-shirt. De vaste linksback van Oranje kreeg geen onvoldoendes, maar moest het wel een keer doen met een 5,5 tegen Duitsland. Zijn hoogste cijfer, een 7, kreeg Blind voor zijn optreden tegen Estland.</p>
      <p><b>Marten de Roon | 5 keer beoordeeld | gemiddeld cijfer: 5,4</b><br/>Voor verdedigende middenvelders is het nooit makkelijk om uit te blinken tegen zwakkere tegenstanders, maar De Roon liet zich in de EK-kwalificatiecyclus niet van zijn allerbeste kant zien. Hij scoorde niet hoger dan een 6 en zijn manco's tegen Noord-Ierland zorgen gemiddeld voor een onvoldoende.</p>
      <p><b>Davy Propper | 5 keer beoordeeld | gemiddeld cijfer: 6,6</b><br/>Een verrassend hoog rapportcijfer voor Pröpper, die in vier van zijn vijf optredens een 6,5 kreeg en als invaller tegen Noord-Ierland uitblonk met een 7. De middenvelder van Brighton &amp; Hove Albion stelt zichzelf kandidaat voor een basisplaats op het EK.</p>
      <p><b>Frenkie de Jong | 8 keer beoordeeld | gemiddeld cijfer: 7</b><br/>Geen enkele vaste basisspeler van het Nederlands elftal presteerde zo constant als De Jong. De 22-jarige middenvelder stond in alle acht kwalificatiewedstrijden aan de aftrap en scoorde niet lager dan een 6,5. Tegen Wit-Rusland, Duitsland en Estland tekende hij voor een 7,5.</p>
      <figure>
        <img src="https://i.gyazo.com/864056dcdf589e28cef8248f76e10c8f.jpg"/>
      </figure>
      <p><b>Donny van de Beek | 3 keer beoordeeld | gemiddeld cijfer: 5,5</b><br/>Bij Ajax blinkt hij ook dit seizoen uit op het Europese podium, maar als Van de Beek het Oranje-shirt aantrekt is het een ander verhaal. De aanvallende middenvelder krijgt een studententien en zal zich aan Koeman moeten tonen in de oefenduels richting het EK.</p>
      <p><b>Georginio Wijnaldum | 7 keer beoordeeld | gemiddeld cijfer: 7,6</b><br/>Ongekend, dat was de Oranje-vorm van Wijnaldum in het voorbije jaar. De middenvelder van Liverpool gidste het Nederlands elftal met acht doelpunten naar het EK. Hoogtepunten waren zijn optredens tegen Duitsland in Hamburg en Estland in Amsterdam.</p>
      <p><b>Ryan Babel | 6 keer beoordeeld | gemiddeld cijfer: 6,3</b><br/>Geen enkele Oranje-international zorgde voor zoveel polyvalente gevoelens als Babel. De ene keer bakte de routinier er niets van en de andere keer logenstrafte hij al zijn criticasters, zoals begin september tegen Duitsland en Estland (twee keer een 8).</p>
      <p><b>Steven Bergwijn | 4 keer beoordeeld | gemiddeld cijfer: 5,4</b><br/>De tweede Oranje-international met een onvoldoende is Bergwijn. De PSV'er kan in het Nederlands elftal nog niet zijn stempel drukken, kreeg twee keer een onvoldoende en kwam niet verder dan één 6.</p>
      <p><b>Memphis Depay | 6 keer beoordeeld | gemiddeld cijfer: 7,8</b><br/>Dé man van de EK-kwalificatiecyclus is Memphis. De vaste spits van het Nederlands elftal was zes keer trefzeker in zes wedstrijden, maar nog veel belangrijker: hij nam zijn ploeg bij de hand in belangrijke wedstrijden tegen Duitsland en Noord-Ierland.</p>
      <figure>
        <img src="https://i.gyazo.com/0fc1c21b1d6d25f0a1ddb4f4bdf8ffef.jpg"/>
      </figure>
      <p><b>Donyell Malen | 4 keer beoordeeld | gemiddeld cijfer: 6,5</b><br/>Na de zomer was hij daar opeens: Malen. In drie van zijn vier optredens kreeg de twintigjarige spits van PSV een 7. Het is geen gekke gedachte dat Koeman op het EK voor Malen gaat kiezen als vaste stand-in van Memphis.</p>
      <p><b>Luuk de Jong | 3 keer beoordeeld | gemiddeld cijfer: 6,3</b><br/>Goud waard met de 2-1 tegen Noord-Ierland, maar De Jong zal het op het EK moeten doen met een rol als pinchhitter. Als basisspeler komt de spits van Sevilla tekort, zo bleek ook dinsdagavond tegen Estland. Hij werd 'beloond' met een 5.</p>
      <p><b>Quincy Promes | 6 keer beoordeeld | gemiddeld cijfer: 6,2</b><br/>Linksbuiten, rechtsback, aanvallende middenvelder: Koeman gebruikte Promes op veel posities. De Ajacied kreeg één keer een 4,5 voor zijn optreden tegen Duitsland, maar scoorde verder prima cijfers.</p>
      <p>
        <i>(Ruben Winkels/VoetbalPrimeur)</i>
      </p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904421/spelersrapport-wijnaldum-leider-en-hattrick-held-n-onvoldoende-voor-oranje.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904443/estse-media-wijzen-oranje-uitblinker-aan-waar-ben-je-al-die-tijd-geweest-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>