<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ain.ua/2019/11/20/istorija-airtrack/"/>
    <meta property="og:site_name" content="AIN.UA"/>
    <meta property="article:published_time" content="2019-11-20T10:01:00+00:00"/>
    <meta property="og:title" content="45 000 користувачів за 2 роки: історія AirTrack — Telegram-бота для відстеження цін на авіаквитки"/>
    <meta property="og:description" content="У своїй статті для AIN.UA Микола Кравчук, співзасновник Telegram-бота для пошуку авіаквитків AirTrack, розповідає про те, як вдалося без рекламного бюджету набрати аудиторію у 45 000 користувачів."/>
  </head>
  <body>
    <article>
      <h1>45 000 користувачів за 2 роки: історія AirTrack — Telegram-бота для відстеження цін на авіаквитки</h1>
      <address>
        <time datetime="2019-11-20T10:01:00+00:00">20 Nov 2019, 10:01</time>
      </address>
      <p>У своїй статті для <a href="https://ain.ua/">AIN.UA</a> Микола Кравчук, співзасновник <a href="https://t.me/airtrack_bot">Telegram-бота</a> для пошуку авіаквитків AirTrack, розповідає про те, як вдалося без рекламного бюджету набрати аудиторію у 45 000 користувачів.</p>
      <hr/>
      <figure>
        <img src="https://ain.ua/wp-content/uploads/2019/11/powerful.jpg?x91691"/>
      </figure>
      <p>Усе почалося тоді, коли мій товариш збирався їхати у відпустку до Іспанії. Щодня він перевіряв сайти авіаліній у пошуках найдешевшого квитка і вручну моніторив ціни на потрібний рейс. Усі ці спроби були для нього нудними, рутинними і відбирали багато часу.</p>
      <p>Це був 2017-й. Того року індустрія чатботів продовжувала переживати піковий період і я якраз було думав над тим, щоб створити бота для відстеження цін на авіаквитки, який би прямо в чат надсилав сповіщення про те, що ціна на рейс змінилася. Мені здавалося, що це зручно і круто.</p>
      <p>Звичайно, функція відстеження цін на авіаквитки далеко не нова. Її пропонують багато пошуковиків, однак відтворити її у чатботі було хорошим рішенням. Це давало простоту і швидкість: користувачі схильні швидше реагувати на повідомлення у мессенджері, аніж на електронні листи.</p>
      <p>Слухаючи усі ці скарги товариша, який ніяк не міг спіймати оптимальний момент для покупки квитка, я зрозумів, що тут справді існує проблема, яку потрібно вирішувати. Тоді і народилася ідея, яку згодом ми втілили у вигляді Telegram бота AirTrack.</p>
      <h3>Створення і запуск першого продукту</h3>
      <p>Було кілька вагомих причин, щоб для старту обрати мессенджер Telegram. Перша причина: Telegram Bot API – простий, гнучкий, відмовостійкий та добре задокументований.<br/><br/>По-друге, це зручність і швидкість роботи мессенджера. Інфраструктура Telegram сприяла створенню продукту, котрий був би швидшим і зручнішим, аніж якийсь вебсайт чи мобільний додаток. До того ж, Telegram дуже хороший в умовах слабкого Інтернет-підключення.</p>
      <p>Аудиторія Telegram продовжувала органічно зростати і наявність там чатботів стала одним зі стимулювань для користувачів приходити туди.</p>
      <p>І, звичайно, конкуренція. На той час у Telegram іще не було хорошого бота для пошуку авіаквитків. На відміну від Messenger, де фактично одразу після запуску бот-платформи, з’явилися чатботи популярних тревел-продуктів, типу Skyscanner, Kayak чи Expedia.</p>
      <p>Якщо з мессенджером ми визначилися з самого початку, не одразу було зрозуміло, звідки брати дані. На старті ми розмірковували над тим, щоб розпочати з локальної версії бота для пошуку і відстеження рейсів двох найбільших лоукост-компаній Європи Wizzair та Ryanair.</p>
      <p>Та оскільки у них не було публічного API, ми використали API<br/>Kiwi.com, доступ до якого у мене залишився після попереднього успішно проваленого проекту.<br/><br/>У цьому було більше позитивних речей, адже база рейсів Kiwi дозволила нам одразу створити глобальний продукт, який став корисним для користувачів з усього світу.</p>
      <p>Запустилися ми чотирма мовами: англійською, українською, російською та португальською. Згодом додали італійську, з урахуванням стабільного зростання в Італії, поштовх до якого дали публікації в кількох великих ЗМІ.</p>
      <p>Приблизно через місяць від початку розробки, ми запустили AirTrack! Усе, що потрібно для пошуку авіаквитків – тепер було прямо в Telegram.</p>
      <p>Ми отримали хороший фідбек від тестерів, після чого не залишалося перешкод для публічного запуску.</p>
      <h3>Як це працює?</h3>
      <p>З самого початку ми прагнули звільнити користувача від зайвого навантаження, створивши максимально простий діалог. Для пошуку квитків, необхідно вказати міста вильоту-прибуття і дату. Після чого прямо в чаті ви отримуєте список найдешевших рейсів по заданих параметрах.</p>
      <figure>
        <img src="https://ain.ua/wp-content/uploads/2019/11/search.jpg?x91691"/>
      </figure>
      <figure>
        <img src="https://ain.ua/wp-content/uploads/2019/11/tracking.jpg?x91691"/>
      </figure>
      <p>Далі бот пропонує вам створити відстеження ціни на рейс і, у випадку будь-якої зміни вартості, ви отримуєте сповіщення.</p>
      <p>Ще до запуску, бот допоміг мені за низькою ціною купити квиток з Києва до Будапешта. Тоді я зрозумів, чорт забирай, воно справді працює!</p>
      <p>Як ми й очікували, функція відстеження вартості квитків сподобалась багатьом користувачам. На даний момент, кожен 4-й пошук завершується створеним відстеженням.</p>
      <h3>Як просувати Telegram-бот?</h3>
      <p>Якщо не враховувати кілька невеликих експериментів, на рекламу ми не витрачалися взагалі. Перед запуском було обрано два основні канали для отримання трафіку. Це каталоги чатботів і преса.</p>
      <p><b>1. Бот-каталоги.</b> Ми розмістили AirTrack у популярних каталогах, як то Storebot, Botlist та інших.</p>
      <ul>
        <li>Storebot на той час був найбільш популярним каталогом. Позиція на головній сторінці Storebot, давала стабільно високий трафік, продуктам, котрі там опинялися. Згодом, якість контенту сайту знизилася через проблеми модерації, а через деякий час сайт взагалі пішов в офлайн.</li>
        <li>Botlist досі дає стабільний трафік, хоча віднедавна розміщення в каталозі стало платним. Тим не менш, вони залишаються повноцінною нішевою платформою, звідки ви можете отримувати зацікавлених користувачів у довгостроковій перспективі.</li>
      </ul>
      <p>Після розміщення в каталогах, ботом упродовж одного уік-енду скористалося близько 200 юзерів і це здавалося дуже непоганим результатом аж до того моменту, допоки ми не почали виходити на пресу.</p>
      <p><b>2. Преса.</b> Нам пощастило запустити свій продукт у той період, коли чатботи були гарячою темою в ЗМІ. Ми надіслали прес-реліз у кілька технологічних видань, після чого новину про запуск почали підхоплювати ЗМІ різної тематики (з’явилися навіть у ТСН) і в перший тиждень ми перетнули позначку у 10 000 юзерів.</p>
      <p>Потрібно сказати, що зараз отримати публікації у ЗМІ набагато важче, ніж кількома роками раніше, коли боти були однієї з головним тем у світі технологій. Однак і зараз є видання, котрі охоче напишуть про ваш продукт, якщо він буде справді вартісним і його потребуватиме ринок.</p>
      <p>Нещодавно ми почали експериментувати з контентом, писати матеріали для спеціалізованих блогів. Так, отримали публікації в Chatbotslife та Hacker Noon, які є достатньо популярними спеціалізованими виданнями в англомовному інтернеті.</p>
      <p>3. <b>Producthunt.</b> Бот був запущений 11-го листопада 2017-го, а на Producthunt ми розмістили його у лютому 2018-го. У нас не було досвіду запуску продуктів на Producthunt, тому результати кампанії виявилися посередніми. Та попри це, ми змогли привернути до<br/>себе увагу: отримали багато згадок у Twitter, потрапили у декотрі пости у Facebook, що в підсумку дало нам близько 300 користувачів. Цього року ми плануємо запуск AirTrack 2.0.</p>
      <p><b>4. Органічне зростання.</b> Вищезгадані канали дали поштовх для органічного зростання. Про AirTrack почали говорити, ним почали ділитися, його почали шукати в Google. Невдовзі ми викупили<br/>домен airtrackbot.com, розмістивши там веб-сторінку.</p>
      <blockquote>Зараз органічне зростання — це наше основне джерело трафіку, яке стабільно дає нам близько 1500 тис юзерів щомісяця.</blockquote>
      <figure>
        <img src="https://ain.ua/wp-content/uploads/2019/11/stats.jpg?x91691"/>
      </figure>
      <p>Органічне зростання — це об’єктивний показник того, наскільки ваш продукт подобається користувачам та вирішує їхні проблеми.</p>
      <h3>Статистика AirTrack</h3>
      <ul>
        <li>Загальна кількість користувачів: 45 000+.</li>
        <li>Середня кількість пошуків на місяць: 6000+.</li>
        <li>Середня кількість відстежень на місяць: 1500+.</li>
        <li>Середня щоденна кількість надісланих сповіщень: 5000+.</li>
        <li>Витрати: 0 грн.</li>
      </ul>
      <h3>Оновлення та робота з юзерами</h3>
      <p>Дотримуючись методології Lean, ми запустили перший продукт, давши юзерам базовий функціонал. У перші дні після запуску ми почали отримувати фідбек. В основному, це були прохання додати нові можливості. Наприклад, вибір валюти, мови, пошук за кодом аеропорту, зворотній квиток тощо.</p>
      <p>За майже 2 роки роботи, ми регулярно випускаємо оновлення. Беручи до уваги потреби користувачів, додаємо новий функціонал, покращуємо користувацький інтерфейс. Це збільшує цінність продукту, оживляє наявну аудиторію, привертає увагу<br/>нової. Про оновлення ми повідомляємо масовою розсилкою.</p>
      <figure>
        <img src="https://ain.ua/wp-content/uploads/2019/11/message.jpg?x91691"/>
      </figure>
      <p>Важливо не зловживати лояльністю юзерів, робити розсилку тільки тоді, коли це справді потрібно і важливо. Жодної реклами чи спаму.</p>
      <p>Щодня ми отримуємо багато повідомлень, запитань та пропозицій від користувачів. Їм спокійніше від знання того, що за ботом стоять реальні люди, до яких можна звернутися у разі виникнення питань чи труднощів. Важливо бути на зв’язку і допомагати.</p>
      <h3>Партнерство зі Skyscanner</h3>
      <p>Стратегічно важливою подією нашого шляху стало партнерство з найбільшим пошуковиком авіаквитків Skyscanner. У лютому 2018-го ми домовилися з ними про співпрацю і це відкрило нам доступ до найбільшої у світі бази авіарейсів з найнижчими цінами.</p>
      <p>Отримати доступ до API Skyscanner було непросто. Ми кілька разів залишали заявку через форму на сайті, однак відповіді не отримували. Тоді, через Linkedin я вийшов на менеджера компанії, якому зумів донести цінність нашого продукту. Ми провели<br/>перемовини у режимі відеодзвінка, невдовзі після чого отримали доступ до API їх продуктів. Важливу роль зіграло те, що тоді у нас уже був готовий продукт із 20 тисячами користувачів.</p>
      <p>Skyscanner дає нам максимальне покриття. Крім того, у них прекрасна партнерська програма, яка підходить під нашу бізнес-модель.</p>
      <h3>Монетизація</h3>
      <p>Багато розробників ботів задаються питанням про їх монетизацію. Чи реально на цьому заробляти і яку обрати бізнес-модель? Детально про бізнес-моделі, які можуть підійти для вашого чатбота, ви можете прочитати <a href="https://venturebeat.com/2016/06/09/how-will-bots-make-money-here-are-7-business-models/">тут</a>.</p>
      <p>На самому початку ми вирішили, що основний функціонал AirTrack завжди буде доступний для користувачів безкоштовно. Свій же заробіток ми отримуємо від партнерів за приведення до них цільового трафіку.</p>
      <p>Ми даємо партнерам якісний трафік, адже ми мотивуємо користувачів переходити за посиланнями, показуючи їм, де конкретно можна купити найдешевший квиток.</p>
      <p>При цьому користувачі вільні купувати квитки там, де вони захочуть. А бота використовувати лишень для зручного пошуку рейсів та відстеження ціни. Ми не форсуємо їх переходити за посиланнями, а просто підказуємо.</p>
      <h3>Що далі?</h3>
      <p>Щокілька місяців ми презентуємо оновлення, удосконалюємо функціонал, користувацький інтерфейс і, що найбільш важливо, спілкуємось із користувачами, будуємо продукт разом із ними і для них. Вони залишаються для нас головним джерелом енергії та продуктивності.</p>
      <p>За останній рік ми також випустили двох інших ботів Hotelhunt та HotelBot (для останнього Telegram виділив юзернейм @hotelbot), для пошуку та відстеження цін на готелі, про досвід роботи над котрими розповімо у наступних історіях.</p>
      <p>
        <i>Автор: Микола Кравчук, співзасновник AirTrack</i>
      </p>
      <p>Читайте также:</p>
      <ul>
        <li>
          <a href="https://ain.ua/2019/11/07/telegram-bot-reportax-nauchilsya-sledit-za-dolgami-fop/">Telegram-бот ReporTax научился следить за долгами ФОП</a>
        </li>
        <li>
          <a href="https://ain.ua/2019/09/18/opendatabot-story/">30 госреестров и 650 000 пользователей — большая история «Опендатабот»</a>
        </li>
        <li>
          <a href="https://ain.ua/2019/05/07/telegram-bot-dlya-fop/">В Украине запустили Telegram-бота для ФОП, который платит налоги и сдает отчеты</a>
        </li>
      </ul>
    </article>
  </body>
</html>