<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/goonda-gang-athani-boys-bloodthirst-nedumbassery-murder-follow-up.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T10:59:00+00:00"/>
    <meta property="og:title" content="അച്ഛൻ ഗുരുതരാവസ്ഥയിൽ ചികിത്സയിൽ; രക്തക്കൊതി തീരാതെ ‘അത്താണി ബോയ്സ്’"/>
    <meta property="og:description" content="കൊച്ചി ∙ നെടുമ്പാശേരിയിൽ ഗുണ്ടാ നേതാവ് ബിനോയിയെ 'അത്താണി ബോയ്സ്' വകവരുത്തിയതു സംഘാംഗങ്ങളിൽ രണ്ടു പേരുടെ പിതാവ് ഗുരുതരാവസ്ഥയിൽ പാലിയേറ്റീവ് കെയറിൽ.Athani Murder Case. Nedumbassery Murder Case. Gangwar. Binoy. Manorama News. Malayalam News. Malayala Manorama. Manorama Online. Latest News. Rivalry between the two Gangs. Crime News. Kerala Police. നെടുമ്പാശേരി. ഗുണ്ട നേതാവ് ബിനോയ്. അത്താണി ബോയ്സ്. കൊലപാതകം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അച്ഛൻ ഗുരുതരാവസ്ഥയിൽ ചികിത്സയിൽ; രക്തക്കൊതി തീരാതെ ‘അത്താണി ബോയ്സ്’</h1>
      <address><time datetime="2019-11-20T10:59:00+00:00">20 Nov 2019, 10:59</time> by <a rel="author">മനോരമ ലേഖകൻ</a></address>
      <p>കൊച്ചി ∙ നെടുമ്പാശേരിയിൽ ഗുണ്ടാ നേതാവ് ബിനോയിയെ ‘അത്താണി ബോയ്സ്’ വകവരുത്തിയതു സംഘാംഗങ്ങളിൽ രണ്ടു പേരുടെ പിതാവ് ഗുരുതരാവസ്ഥയിൽ പാലിയേറ്റീവ് കെയറിൽ കിടക്കുമ്പോൾ. ഒക്ടോബർ ഒന്നിനു ദേശീയപാതയിൽ വാഹനമിടിച്ചാണു കേസിൽ നാലും അഞ്ചും പ്രതികളായ മേക്കാട് മാളിയേക്കൽ അഖിലിന്റെയും നിഖിലിന്റെയും പിതാവ് ആശുപത്രിയിലായത്. ചികിത്സയ്ക്കുശേഷം അബോധാവസ്ഥയിൽ തുടരുന്നതിനാലാണ് ഇദ്ദേഹത്തെ തുരുത്തിശേരിയിലെ പാലിയേറ്റീവ് കെയറിലേക്കു മാറ്റിയത്. </p>
      <p>സൈക്കിൾ എടുക്കുന്നതിനായി റോഡ് മുറിച്ചു കടക്കുന്നതിനിടെ ഇദ്ദേഹത്തെ ഇടിച്ചിട്ട വാഹനം നിർത്താതെ പോകുകയായിരുന്നു. ഈ വാഹനം ഇതുവരെ പൊലീസിനു കണ്ടെത്താൻ സാധിച്ചിട്ടില്ല. വീട്ടിൽ ആരുമില്ലാത്ത സാഹചര്യത്തിൽ ഇവരുടെ വീട്ടിൽ വച്ചായിരുന്നു ഗുണ്ടാ സംഘത്തിന്റെ ഗൂഢാലോചനയെന്നാണു പൊലീസ് പറയുന്നത്. ഇവരുടെ പിതൃസഹോദരന്റെ മകൻ അരുണും കേസിൽ പ്രതിയാണ്. കേസിൽ ഇതിനകം ആറുപേരെ അറസ്റ്റ് ചെയ്തു. മുഖ്യപ്രതികളെ കണ്ടെത്താനായിട്ടില്ല.</p>
      <p>ഒന്നാം പ്രതി തുരുത്തിശേരി സ്വദേശി വിനു വിക്രമൻ, രണ്ടാം പ്രതി ലാൽ കിച്ചു, മൂന്നാം പ്രതി ഗ്രിൻഡേഴ്സ് എന്നിവരെ തേടി അന്വേഷണ സംഘം തമിഴ്നാട്ടിലേക്കു പോയിരിക്കുകയാണ്. മൂന്നു സ്ക്വാഡുകളാണു പ്രതികൾക്കായി തിരച്ചിൽ നടത്തുന്നത്. പ്രതികളുടെ മൊബൈൽ ഫോണുകൾ പ്രവർത്തിക്കാതിരിക്കുന്നത് അന്വേഷണ സംഘത്തിനു തടസമാകുന്നുണ്ട്. അത്താണി ബോയ്സ് എന്ന പേരിൽ ബിനോയ് തന്നെ വളർത്തിയെടുത്ത ഗുണ്ടാ സംഘത്തിലുണ്ടായ പടലപ്പിണക്കമാണ് ഒടുവിൽ കൊലപാതകത്തിൽ കലാശിച്ചത്.</p>
      <p>ചില കച്ചവട സ്ഥാനങ്ങളിൽ നിന്നുള്ള ഗുണ്ടാപ്പിരിവിന്റെ പേരിൽ രണ്ടു വിഭാഗമായി തിരിഞ്ഞു തർക്കങ്ങളുണ്ടായിരുന്നത്രെ. വിനു വിക്രമൻ എന്ന സംഘാംഗം തെറ്റിപ്പിരിഞ്ഞതോടെ രണ്ടു വിഭാഗത്തിനും പിരിവു കൊടുക്കേണ്ട അവസ്ഥയിലായി. രണ്ടു വിഭാഗവും അത്താണി ബോയ്സ് എന്നാണ് അവകാശപ്പെട്ടിരുന്നത്. ബിനോയിയുടെ സംഘം കഴിഞ്ഞ ദിവസം പിരിവിനു ചെന്നപ്പോൾ വിനുവിന്റെ സംഘം വാങ്ങിയതായി കച്ചവടക്കാർ അറിയിച്ചു. ഇതു ചോദ്യം ചെയ്തു വിനുവിന്റെ സംഘത്തിലുള്ള അഖിലിനെ ബിനോയിയുടെ സംഘത്തിലുള്ളവർ മർദിച്ചു.</p>
      <p>തുടർന്ന് ഏറ്റുമുട്ടലുകൾ പതിവായി. ബിനോയിയാണു സംഘാംഗങ്ങളെ അക്രമിക്കുന്നതിനു നിർദേശം നൽകിയിരുന്നത് എന്നാണു മുഖ്യപ്രതി പറഞ്ഞിരുന്നത്. ബിനോയിയെ വകവരുത്തുമെന്നു മുഖ്യപ്രതി വിനു വിക്രമൻ പറഞ്ഞിരുന്നതായും പിടിയിലായവർ വെളിപ്പെത്തി. തുടർന്നാണു വിക്രമന്റെ അടുത്ത അനുയായികളുമായി ചേർന്നു കൊലപാതകം ആസൂത്രണം ചെയ്തതും കഴിഞ്ഞ ഞായറാഴ്ച നടപ്പാക്കിയതുമെന്നും പൊലീസ് വിശദീകരിച്ചു.</p>
      <p><b>English Summary:</b> Nedumbassery gang war take one's life, inquiry continues</p>
    </article>
  </body>
</html>