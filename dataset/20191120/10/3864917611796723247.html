<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821825-eksradnika-trampa-hocut-viklikati-na-svidcenna-v-kongresi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:14:00+00:00"/>
    <meta property="og:title" content="Ексрадника Трампа хочуть викликати на свідчення в Конгресі"/>
    <meta property="og:description" content="Юридичний комітет Палати представників Конгресу США планує викликати колишнього юридичного консультанта Білого дому Дона МакГана в рамках слухань щодо імпічменту президента Дональда Трампа."/>
  </head>
  <body>
    <article>
      <h1>Ексрадника Трампа хочуть викликати на свідчення в Конгресі</h1>
      <h2>Юридичний комітет Палати представників Конгресу США планує викликати колишнього юридичного консультанта Білого дому Дона МакГана в рамках слухань щодо імпічменту президента Дональда Трампа.</h2>
      <address>
        <time datetime="2019-11-20T10:14:00+00:00">20 Nov 2019, 10:14</time>
      </address>
      <p>Про це йдеться у листі Комітету до федерального судді Кетанджі Браун Джексон, повідомляє <a href="https://edition.cnn.com/2019/11/19/politics/house-hearing-don-mcgahn/index.html">CNN</a>.</p>
      <p>“Судова колегія у вівторок попросила федерального суддю терміново ухвалити рішення про те, чи повинен МакГан давати свідчення в розслідуванні щодо імпічменту Палати”, - йдеться у публікації.</p>
      <p>У Комітеті вважають МакГана ключовою особою у розслідуванні, оскільки передбачається, що він може відкрити нових свідків, зокрема у справі про “російське втручання” у вибори 2016 року, яку вів спецпрокурор Роберт Мюллер, а також у справі, що стосується тиску на Україну.</p>
      <p>"Юридичний комітет передбачає проведення слухань після завершення публічних слухань Комітету з питань розвідки Палати і має на меті отримати свідчення МакГана на той час... Таким чином, існує нагальна потреба в остаточному вирішенні цього питання, яке зараз розглядається перед цим судом", - написали представники Комітету у листі.</p>
      <p>Суддя Джексон заявила, що представить рішення до кінця понеділка, 25 листопада.</p>
      <p>Як повідомляв Укрінформ, колишній радник Дональда Трампа Дональд МакГан проходив свідком в розслідуванні спецпрокурора Роберта Мюллера щодо втручання Росії у президентські вибори в США. Він був викликаний головою Юридичного комітету Палати представників Джерольдом Надлером для свідчень по цьому питанню в Конгресі США.</p>
      <p>Зокрема МакГан мав дати свідчення в Конгресі США про можливе перешкоджання <a href="https://www.ukrinform.ua/tag-tramp">Трампа</a> розслідуванню Мюллера.</p>
      <p>Однак президент США Дональд Трамп доручив МакГану відхилити виклик на слухання в Конгресі. Міністерство юстиції повідомило в листі, що МакГан "не має юридичних зобов'язань" свідчити з питань, пов'язаних з його роботою на Дональда Трампа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821527-tramp-nazvav-peremogou-respublikanciv-ostanni-sluhanna-zi-svogo-impicmentu.html">Трамп назвав перемогою республіканців останні слухання зі свого імпічменту</a>
      </blockquote>
      <p>Як повідомляв Укрінформ, минулого тижня в нижній палаті Конгресу США розпочалася фаза публічних слухань у справі імпічменту президента Дональда Трампа. За цей час перед законодавцями вже виступили представник Держдепартаменту США Джон Кент, тимчасово повірений у справах США в Україні Вільям Тейлор, експосол США в Києві Марі Йованович, представник Ради нацбезпеки підполковник Олександр Віндман, радниця віцепрезидента США Дженніфер Вільямс, колишній спецпредставник США по Україні Курт Волкер та ексдиректор російського напряму Ради нацбезпеки США Тім Моррісон.</p>
      <p>Розслідування шукає докази, що президент Трамп міг тиснути на Україну з метою проведення там розслідування проти Джо Байдена, який є його основним конкурентом на президентських виборах у США.</p>
      <p>
        <i>Фото: Getty Images</i>
      </p>
    </article>
  </body>
</html>