<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/jeffrey-epstein-nie-zyje-straznicy-uslyszeli-zarzuty,986723.html"/>
    <meta property="og:site_name" content="TVN24"/>
    <meta property="article:published_time" content="2019-11-20T10:44:00+00:00"/>
    <meta property="og:title" content="Miliarder znaleziony martwy w celi. Mieli go pilnować, usłyszeli zarzuty"/>
    <meta property="og:description" content="Dwóch strażników więziennych, którzy pilnowali przebywającego w areszcie miliardera Jeffreya Epsteina, usłyszało we wtorek zarzuty zaniedbania obowiązków i fałszowania dokumentów, by zatuszować nie..."/>
  </head>
  <body>
    <article>
      <h1>Miliarder znaleziony martwy w celi. Mieli go pilnować, usłyszeli zarzuty</h1>
      <address><time datetime="2019-11-20T10:44:00+00:00">20 Nov 2019, 10:44</time> by <a rel="author">momo\mtom</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9fd25aca-e595-43e4-8ead-41e61e09a9a9.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/0b776992-6a7a-4911-9983-2f816b4fa0dd-480p.mp4"/>
          <figcaption>Więzienie, w którym Epsteina popełnił samobójstwo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/56982513-0fa2-469e-b3b5-ddb2699ab2f6-480p.mp4"/>
          <figcaption>Książę Andrzej o swoich relacjach z Epsteinem</figcaption>
        </figure>
        <figcaption>Więzienie, w którym Epsteina popełnił samobójstwo<cite>Foto: New York State Division of Criminal Justice | Video: Reuters</cite></figcaption>
      </slideshow>
      <h3>Dwóch strażników więziennych, którzy pilnowali przebywającego w areszcie miliardera Jeffreya Epsteina, usłyszało we wtorek zarzuty zaniedbania obowiązków i fałszowania dokumentów, by zatuszować nieprawidłowości. W sierpniu amerykański finansista, oskarżany o molestowanie i nakłanianie do prostytucji nieletnich dziewcząt, został znaleziony martwy w swojej celi. Powiesił się.</h3>
      <related>
        <a href="https://www.tvn24.pl/wiadomosci-ze-swiata,2/ksiaze-andrzej-absolutnie-nie-uprawialem-seksu-z-ta-kobieta,985992.html"/>
      </related>
      <p>Strażnicy nie sprawdzali co pół godziny, w jakim stanie jest Epstein, chociaż wymagał tego rygor specjalnego oddziału o podniesionym poziomie bezpieczeństwa, na którym przebywał finansista, a ponadto, aby ukryć swoje zaniedbania, sfałszowali dokumentację aresztu.</p>
      <p>Prokurator generalny William Barr uznał, że w nowojorskim Metropolitan Correctional Center, gdzie przetrzymywano Epsteina w oczekiwaniu na proces, doszło do "poważnych zaniedbań". Epsteina pozostawiono samego w celi, podczas gdy zawsze miały w niej być przynajmniej dwie osoby, nie przestrzegano też zarządzonych kontroli.</p>
      <h3>Śmierć w celi</h3>
      <p>Epstein, oskarżony o nakłanianie do prostytucji i wykorzystywanie seksualne nieletnich dziewcząt, zmarł w sobotę 10 sierpnia. W sprawie śmierci miliardera toczą się dwa śledztwa - inspektora generalnego ministerstwa sprawiedliwości oraz Federalnego Biura Śledczego (FBI). Wyjaśnień w tej sprawie zażądali członkowie komisji sprawiedliwości Izby Reprezentantów USA.</p>
      <p>66-letniemu Epsteinowi, który utrzymywał, że jest niewinny, groziło do 45 lat pozbawienia wolności. Jego proces miał rozpocząć się w czerwcu 2020 roku. Sędzia nie zgodził się na wypuszczenie go za kaucją - choć adwokat Epsteina proponował 100 mln dolarów - nie tylko z obawy, że miliarder z łatwością zorganizuje sobie ucieczkę, ale również dlatego, że według ustaleń śledczych w ostatnich miesiącach Epstein usiłował przekupić świadków, którzy mogliby zeznawać w jego sprawie.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9fd25aca-e595-43e4-8ead-41e61e09a9a9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Epstein, oskarżony o nakłanianie do prostytucji i wykorzystywanie seksualne nieletnich dziewcząt, zmarł w sobotę 10 sierpnia<cite>Źródło: New York State Division of Criminal Justice</cite></figcaption>
      </figure>
      <h3>Miliarder seksualnym predatorem</h3>
      <related>
        <a href="https://fakty.tvn24.pl/r/tlumaczenia-ksiecia-andrzeja-ten-wywiad-wcale-mu-nie-pomogl,986413.html"/>
      </related>
      <p>Oprócz dowodów na próby uciszenia świadków śledczy odkryli w rezydencjach Epsteina obsceniczne fotografie nieletniej dziewczyny, określanej jako "seksualna niewolnica" miliardera. Amerykańskie kanały telewizyjne obiegło odnalezione niedawno nagranie początku przyjęcia w 1992 roku, w którym udział wzięło 28 młodych kobiet i tylko dwóch mężczyzn: obecny prezydent USA Donald Trump i Epstein. Trump nazwał sprowadzone na przyjęcie kobiety "dziewczętami z kalendarza".</p>
      <p>Zgodnie z aktem oskarżenia Epstein miał w latach 2002-2005 ściągać nieletnie dziewczyny do swych rezydencji, m.in. na Manhattanie oraz w Palm Beach na Florydzie, płacić niektórym dziewczynom i swoim współpracownikom za werbowanie kolejnych ofiar i zmuszać je do kontaktów seksualnych ze swymi znajomymi.</p>
      <p>W 2007 roku Epstein został oskarżony na Florydzie o namawianie nieletnich do prostytucji, ale udało mu się zawrzeć ugodę pozasądową, dzięki której zamiast na dożywocie skazano go tylko na 13 miesięcy więzienia.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/mamy-ja-mamy-ja-policjanci-uwolnili-porwana-osmiolatke,986812.html"/>
        <a href="https://www.tvn24.pl/wiadomosci-ze-swiata,2/senat-usa-odpowiedzial-na-apele-hongkonczykow-przyjal-ustawe-pekin-potepil,986790.html"/>
        <a href="https://www.tvn24.pl/wiadomosci-ze-swiata,2/lech-walesa-w-bialym-domu-wiceprezydent-usa-to-byl-zaszczyt,986779.html"/>
        <a href="https://www.tvn24.pl/wiadomosci-ze-swiata,2/swiadkowie-o-rozmowie-trumpa-z-zelenskim-to-bylo-niewlasciwe-niestosowne,986768.html"/>
        <a href="https://www.tvn24.pl/wiadomosci-ze-swiata,2/umorzone-sledztwo-w-sprawie-gwaltu-dowody-przeciwko-assange-owi-nie-sa-wystarczajace,986635.html"/>
      </related>
    </article>
  </body>
</html>