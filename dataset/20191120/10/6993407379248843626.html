<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-schemes-rada-pry-op-zayava/30282399.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T10:33:43+00:00"/>
    <meta property="og:title" content="Рада з питань свободи слова при ОП засудила тиск на «Схеми» і закликала Портнова не використовувати посвідчення журналіста"/>
    <meta property="og:description" content="Рада з питань захисту свободи слова і прав журналістів при президентові України Володимиру Зеленському підтримала журналістів програми «Схеми», засудила розголошення персональних даних її співробітник"/>
  </head>
  <body>
    <article>
      <h1>Рада з питань свободи слова при ОП засудила тиск на «Схеми» і закликала Портнова не використовувати посвідчення журналіста</h1>
      <address>
        <time datetime="2019-11-20T10:33:43+00:00">20 Nov 2019, 10:33</time>
      </address>
      <p>Рада з питань захисту свободи слова і прав журналістів при президентові України Володимиру Зеленському підтримала журналістів програми «Схеми», засудила розголошення персональних даних її співробітників, а також тиск і погрози на їхню адресу з боку колишнього народного депутата і ексзаступника глави Адміністрації президента Андрія Портнова.<br/><br/>Відповідну <a href="https://detector.media/community/article/172566/2019-11-20-rada-z-pitan-svobodi-slova-zasudila-tisk-na-skhemi-ta-zaklikala-portnova-ne-vikoristovuvati-zhurnalistske-posvidchennya/">заяву Ради</a> підтримали дев'ять із 15 її членів.</p>
      <p>«Оприлюднення персональних даних співробітників медіа ставить під загрозу їхнє життя і здоров’я, а погрози і тиск мають очевидні ознаки перешкоджання законній професійній діяльності журналістів. Журналістами, особливо розслідувачами, рухає суспільний інтерес, і публічні особи мають усвідомлювати і поважати право працівників ЗМІ зосереджуватися на темах можливого зловживання посадовцями владою внаслідок їхніх непублічних контактів із політиками, експолітиками чи бізнесменами», – йдеться у заяві Ради.</p>
      <p>Також представники Ради закликали ексзаступника голови Адміністрації президента Андрія Портнова не використовувати журналістське посвідчення та не наполягати на захисті його журналістських прав.</p>
      <p>«Насамперед пан Портнов є політиком та фаховим юристом і може у законний спосіб захищати себе, якщо вважає, що його права порушені», – зазначено в документі.</p>
      <p>Напередодні Андрій Портнов<a href="https://www.radiosvoboda.org/a/news-portnov-skhemy-ofis-prezydenta/30278504.html"> поскаржився</a> на журналістів «Схем» до Офісу президента і висловив занепокоєння «загрозою свободі слова і перешкоджанням його адвокатській і журналістській діяльності, оскільки є штатним телеведучим каналу «112 Україна» і має офіційне редакційне завдання».</p>
      <p>Раніше ексдепутат та чиновник часів президентства Віктора Януковича Андрій Портнов<a href="https://www.radiosvoboda.org/a/news-schemes-portnov-dani/30248189.html"> виклав у своєму телеграм-каналі</a> персональні дані водія знімальної групи «Схем» через те, що редакція готує розслідування щодо впливу та зв’язків колишнього посадовця з новою українською владою. Серед опублікованого – захищена законом інформація: повні паспортні дані та домашня адреса водія, номери його авто, а також дані, які свідчать про стеження за його місцем проживання.</p>
      <p>У відповідь «Схеми»<a href="https://www.radiosvoboda.org/a/schemes/30248144.html"> заявили про тиск</a> на журналістів з боку Портнова.</p>
      <p>«Редакція розцінює публікацію Андрієм Портновим персональних даних водія програми як прямий тиск на команду «Схем», – йдеться в заяві команди. – Ми вважаємо дослідження впливу Андрія Портнова та його зв’язків з українською владою суспільно важливою інформацією, а його особу – публічною. Тому редакція не планує припиняти роботу над цією темою через тиск шляхом публікації персональних даних членів знімальної групи або через тиск в будь-який інший спосіб».</p>
      <p>Згодом Андрій Портнов <a href="https://www.radiosvoboda.org/a/news-schemes-portnov-novi-pogrozy/30249594.html">пригрозив усій редакції «Схем»</a> публікацією «їхньої особистої та персональної інформації», а також «аналізом приватного життя та ненав’язливим супроводом у темний час доби». Він також не виключив можливого стеження за членами редакції «Схем».</p>
      <p>Керівництво Радіо Свобода/Радіо Вільна Європа <a href="https://www.radiosvoboda.org/a/news-schemes-reaktsiya-rferl/30249584.html">засудило</a> розголошення персональних даних співробітників програми «Схеми», а також тиск і погрози на їхню адресу з боку Андрія Портнова і закликало правоохоронців притягувати до відповідальності за такі дії.</p>
      <p>На думку редакції «Схем» і юристів, оприлюднення Портновим детальної особистої інформації журналістів порушує низку статей Закону про захист персональних даних і Кримінального кодексу.</p>
      <p>6 листопада Національна поліція України <a href="https://www.radiosvoboda.org/a/news-schemes-politsiya-portnov/30256616.html">зареєструвала кримінальне провадження через тиск колишнього депутата та ексзаступника голови Адміністрації президента Андрія Портнова</a> на редакцію програми журналістських розслідувань «Схеми» (спільний проєкт Радіо Свобода і телеканалу «UA:Перший»), яка працює над підготовкою матеріалу про нього.</p>
      <p>Наступного дня поліція <a href="https://www.radiosvoboda.org/a/news-politsija-portnov-pozov-radio-svoboda/30258489.html">відкрила провадження</a> за заявою Портнова про перешкоджання його «журналістській діяльності».</p>
    </article>
  </body>
</html>