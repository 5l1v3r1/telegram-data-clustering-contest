<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622460/%D9%87%D8%B1%DA%AF%D9%88%D9%86%D9%87-%D9%BE%DB%8C%D8%A7%D9%85%DA%A9-%D8%AF%D8%B1-%D8%AE%D8%B5%D9%88%D8%B5-%DB%8C%D8%A7%D8%B1%D8%A7%D9%86%D9%87-%D9%88-%D8%B7%D8%B1%D8%AD-%D8%AD%D9%85%D8%A7%DB%8C%D8%AA%DB%8C-%D8%AC%D8%B9%D9%84%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:07:00+00:00"/>
    <meta property="og:title" content="هرگونه پیامک در خصوص یارانه و طرح حمایتی جعلی است"/>
    <meta property="og:description" content="مدیرکل تعاون، کار و رفاه اجتماعی لرستان گفت: با توجه به اینکه هیچ پیامکی در خصوص یارانه و طرح حمایت معیشتی از سوی وزارت تعاون ارسال نمی شود، هرگونه پیامک ارسالی برای مردم، جعلی و غیرقابل اعتماد است."/>
  </head>
  <body>
    <article>
      <h1>هرگونه پیامک در خصوص یارانه و طرح حمایتی جعلی است</h1>
      <address>
        <time datetime="2019-11-20T10:07:00+00:00">20 Nov 2019, 10:07</time>
      </address>
      <p>
        <i>مدیرکل تعاون، کار و رفاه اجتماعی لرستان گفت: با توجه به اینکه هیچ پیامکی در خصوص یارانه و طرح حمایت معیشتی از سوی وزارت تعاون ارسال نمی شود، هرگونه پیامک ارسالی برای مردم، جعلی و غیرقابل اعتماد است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی آشتاب روز چهارشنبه در گفت و گو با ایرنا افزود: فرایند پرداخت به مشمولان طرح حمایت معیشتی دولت تا هفته آینده ادامه دارد و هیچگونه پیامکی مبنی بر شمول ، قطع و ثبت نام یارانه یا طرح حمایتی برای هموطنان ارسال نمی شود.</p>
      <p>وی ادامه داد: بر اساس اطلاعیه ستاد شناسایی مشمولان طرح حمایت معیشتی، مبالغ تعیین شده تا پایان روز شنبه ۲ آذر ماه به حدود ۶۰ میلیون نفر معادل ۷۰ درصد جمعیت کشور پرداخت خواهد شد.</p>
      <p>وی تصریح کرد:. پس از این تاریخ، افرادی که مشمول طرح حمایتی نشده اند می توانند مراتب استحقاق خود را با ارسال شماره ملی سرپرست خانوار از طریق شماره‌گیری #۶۳۶۹* اعلام نمایند که شماره تلفن همراه، باید به نام سرپرست خانوار باشد.</p>
      <p>آشتاب ادامه داد: پس از رسیدگی و بررسی استطاعت مالی متقاضیان و تایید استحقاق آنان، اقدام لازم برای واریز وجه صورت خواهد گرفت.</p>
      <p>وی با اشاره به تداوم اطلاع رسانی از طریق رسانه ها تاکید کرد:‌ افراد از هرگونه مراجعه حضوری و تماس تلفنی به این اداره کل در شهرستان ها و سازمان هدفمندی یارانه‌ها خودداری نمایند.</p>
      <p>بر اساس مصوبه شورای عالی هماهنگی اقتصادی سران قوا از بامداد جمعه ۲۴ آبان بنزین برای تمام وسایل نقلیه بنزین سوز سهمیه بندی شد و براساس اطلاعیه شرکت ملی پخش فراورده‌های نفتی، قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر سه هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شده‌است.</p>
      <p>کمک معیشتی دولت برای خانوار پنج نفر و بیشتر ۲۰۵ هزار تومان در نظر گرفته شده و به خانوار یک نفره نیز۵۵ هزارتومان اختصاص یافته است.</p>
      <p>سازمان برنامه و بودجه کشور پیش از این اعلام کرده بود که سهم خانوار دو نفره ۱۰۳ هزار تومان، خانوار سه نفره ۱۳۸ هزار تومان و خانوار چهار نفره ۱۷۲ هزارتومان است.</p>
      <p>به گفته سخنگوی دولت کارگران، بازنشستگان، معلمان، نیروهای تامین اجتماعی، عشایر و افراد وابسته به صندوق‌ها و حقوق‌بگیران ثابت مشمول دریافت یارانه نقدی هستند.</p>
      <p>نکته مورد توجه این است که طرح حمایت معیشتی دولت، ارتباطی به یارانه ماهیانه ندارد، و یارانه آبان نیز در ۲۶ ماه جاری به حساب سرپرستان خانوار واریز شد و واریز یارانه جدید برای خانوارها که از دیشب شروع شده تا دوم آذرماه ادامه دارد.</p>
    </article>
  </body>
</html>