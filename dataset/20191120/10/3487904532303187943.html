<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/aspa-tsina-diagnosi-sok-machi-me-ton-karkino-ke-gios-tis"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Άσπα Τσίνα: Η διάγνωση σοκ, η μάχη με τον καρκίνο και ο γιος της"/>
    <meta property="og:description" content="Η τραγουδίστρια βρέθηκε στην εκπομπή «Μεσάνυχτα» και μίλησε για το πρόβλημα υγείας της και όχι μόνο"/>
  </head>
  <body>
    <article>
      <h1>Άσπα Τσίνα: Η διάγνωση σοκ, η μάχη με τον καρκίνο και ο γιος της</h1>
      <h2>Η τραγουδίστρια βρέθηκε στην εκπομπή «Μεσάνυχτα» και μίλησε για το πρόβλημα υγείας της και όχι μόνο</h2>
      <address><time datetime="2019-11-20T10:00:00+00:00">20 Nov 2019, 10:00</time> by <a rel="author">Metrosport.gr Team</a></address>
      <p>Η Άσπα Τσίνα βρέθηκε καλεσμένη στην εκπομπή «Μεσάνυχτα» και μίλησε για την επιστροφή της στο τραγούδι μέσα από τη συνεργασία της με τον Φοίβο, για τα χρόνια του Fame Story αλλά και για τον χωρισμό της από τον επί χρόνια σύντροφό της λόγω απιστίας. Επίσης, η τραγουδίστρια έκανε μια συγκλονιστική κατάθεση ψυχής αποκαλύπτοντας ότι πάσχει από μια σπάνια μορφή καρκίνου στο αίμα.</p>
      <p>«Μετά το Fame Story τα παράτησα όλα και επέστρεψα στα Τρίκαλα για να απαντήσω στο δίλημμα καριέρα ή σχέση. Για κάποιο ανεξήγητο λόγο ήμουν σίγουρη ότι δεν θα κάνω παιδί. Στην πορεία απέκτησα το γιο μου κι έλεγα ψέματα ότι έχω παντρευτεί τον σύντροφο μου για να προστατέψω το παιδί. Μάλιστα, ο γιος μου έχει υψηλή ευφυΐα και έγινε μέλος της ΜΕΝSA».</p>
      <p>
        <b>«Ο σύντροφός μου είχε άλλη σχέση και το έμαθα από τρίτους»</b>
      </p>
      <p>«Όταν γεννήθηκε ο γιος μου ο Ιάσoνας κατάλαβα ότι τελείωσε ο έρωτας με τον σύντροφό μου. Πιθανολογώ και από την πλευρά του. Όταν έμαθα για την απιστία του τρελάθηκα και δεν μπορούσα να πιστέψω ότι δεν μου το είπε ο ίδιος. Το πρόβλημά μου δεν ήταν ότι ο σύντροφός μου είχε επιλέξει άλλη γυναίκα για να συνεχίσει τη ζωή του.</p>
      <p>Το πρόβλημά μου ήταν ότι δεν το έμαθα από τον ίδιο. Έπρεπε να με πιάσει και να μου πει: «Άσπα μου,σε αγαπώ, σε εκτιμώ, περάσαμε πολλά πράγματα μαζί αλλά εγώ είμαι αλλού» Και μάλιστα γνώριζα και το πρόσωπο που είχε σχέση ο άντρας μου. Τρελάθηκα, δεν μπορούσα να χωνέψω ότι δεν μου το είπε ο ίδιος».</p>
      <figure>
        <iframe src="https://www.youtube.com/embed/XNbrhg9OMlY" width="848" height="477" data-service="Youtube" scrolling="no"/>
      </figure>
      <p>
        <b>«Έχω έναν αιματολογικό καρκίνο που λέγεται πολλαπλό μυέλωμα»</b>
      </p>
      <p>«Το πρόβλημα με την υγεία μου ξεκίνησε από έναν φρικτό πόνο στη μέση, ένιωσα ότι κόπηκα στα δύο. Κάθε μέρα ήμουν και χειρότερα. Πάω κάνω μια μαγνητική η οποία δείχνει συμπιεστικά κατάγματα σε συγκεκριμένους σπονδύλους. Αυτά τα κατάγματα δικαιολογούνται σε έναν άνθρωπο που έχει πάθει τροχαίο. Εκεί παθαίνω ένα σοκ γιατί εγώ δεν είχα πέσει ποτέ για να έχω τέτοια κατάγματα. Δεν μπορούσα να καθίσω, να πλυθώ, ένιωθα το σώμα μου διαλυμένο.</p>
      <p>Πριν βγει η διάγνωση εγώ γνώριζα ότι έχω κάτι πολύ σοβαρό. Μετά από ειδικές εξετάσεις έμαθα ότι έχω έναν σοβαρό καρκίνο. Έχω έναν αιματολογικό καρκίνο που λέγεται πολλαπλό μυέλωμα.</p>
      <p>Στον γιο μου είπα από την αρχή ότι έχω έναν σοβαρό καρκίνο που τρώει τα κόκαλα. Τον έβαλα μάλιστα να δει και βιντεάκι στο Ίντερνετ για να μπορέσει να καταλάβει το παιδί αυτό που συμβαίνει στη μητέρα του. Ενημέρωσα τη μητέρα μου αλλά και τον πρώην σύντροφό μου.</p>
      <p>Ένιωθα κούραση σωματική, είχα αναιμία, πόνους στη μέση, στα πόδια, στα χέρια, είχα νυχτερινούς πυρετούς και έβλεπα ότι δεν ήμουν καλά. Οι γιατροί μου είπαν ότι πρέπει να ξεκινήσω εντατική χημειοθεραπευτική αγωγή άμεσα προκειμένου να ανασταλεί η πορεία του νοσήματος. Μου είπαν ότι είμαι τυχερή γιατί δεν μου έχει κάνει βλάβες στα νεφρά. Εγώ όμως πριν ξεκινήσω ήθελα να εκπληρώσω πρώτα το επαγγελματικό μου όνειρο.</p>
      <p>Ενημέρωσα τον Φοίβο και την εταιρεία για τον καρκίνο. Οι άνθρωποι έπαθαν σοκ και μάλιστα στάθηκαν στο πλευρό μου. Γύρισα το βίντεο κλιπ 4 μέρες μετά τη διάγνωση για καρκίνο, πονούσα αλλά το ήθελα πολύ. Είχα αιματοκρίτη 27 και γύρισα το βιντεοκλίπ γιατί ήταν κάτι που το ήθελα πολύ. Εν τω μεταξύ δεν ήθελα να πάρω παυσίπονα. Έλεγα στον εαυτό μου: "Μπορείς Άσπα μου, θα τα καταφέρεις". Κάναμε το βιντεοκλίπ και τη φωτογράφηση, και τους ανθρώπους της εταιρείας μου τους αγαπώ γιατί κατανόησαν αυτό που είμαι.</p>
      <p>Τώρα, είμαι στη φάση της εντατικής χημειοθεραπευτικής αγωγής. Σε περιστατικά σαν το δικό μου συνιστάται η αυτόλογη μεταμόσχευση. Εγώ δεν έχω αποφασίσει ακόμα αν είναι κάτι το οποίο θέλω να κάνω. Δεν έχω καταλήξει μέσα μου και δεν βιάζομαι.</p>
      <p>Ο μόνος ο οποίος ήταν ψύχραιμος και ένιωθα ότι με καταλαβαίνει στο εκατό τοις εκατό ήταν ο γιος μου. Όταν του είπα για τον καρκίνο μου είπε: "Μαμά, δεν θέλω να πεθάνεις» και του είπα: «Δεν υπάρχει περίπτωση να πεθάνω, δεν είναι έτσι απλά τα πράγματα αλλά κάποια στιγμή όλοι πεθαίνουμε. Αυτό που θέλω να θυμάσαι είναι ότι γεννιόμαστε μόνοι μας και πεθαίνουμε μόνοι μας. Στο μεσοδιάστημα της ζωής μας, συναντούμε ανθρώπους οι οποίοι δεν είναι τυχαίοι για τη ζωή μας, υπάρχει λόγος. Η μαμά είναι δίπλα σου για να σε βοηθάει όσο μπορεί και στο βαθμό που μπορεί. Η ύπαρξή σου δεν είναι συνεξάρτηση της δικής μου ύπαρξης. Δεν θέλω να είσαι φοβισμένος".</p>
      <p>Δεν φοβάμαι το θάνατο. Έζησα πολύ ωραία πράγματα σε αυτή τη ζωή κι αν φύγω θα φύγω ευτυχισμένη γιατί έχω εκπληρώσει την αποστολή μου. Απολαμβάνω τη μοναξιά μου και δεν θέλω κάποιον σύντροφο στο πλευρό μου».</p>
      <p>Πηγή: Protothema</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/se-dio-dosis-to-lansarisma-tou-mega"/>
        <a href="http://www.metrosport.gr/article/epexe-choris-antipalo-to-gntm"/>
        <a href="http://www.metrosport.gr/article/alkantara-ke-rontri-vgalmeni-apo-to-playstation-vid"/>
        <a href="http://www.metrosport.gr/article/to-ochi-tou-kapoutzidi-sti-deleastiki-protasi-tou-marinaki"/>
        <a href="http://www.metrosport.gr/article/serres-etsi-den-tros-prostimo"/>
        <a href="http://www.metrosport.gr/article/stamatiste-na-fortizete-to-kinito-sas-me-afton-ton-epikindino-tropo"/>
      </related>
    </article>
  </body>
</html>