<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742662"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="ซิว'พ่อ'ข่มขืนลูก14ฉลองวันเกิด อ้างเห็นแล้วมีอารมณ์"/>
    <meta property="og:description" content="รวบ 'พ่อหื่น' ข่มขืนลูกในไส้ฉลองวันเกิดตัวเอง สารภาพก่อเหตุหลายครั้ง ทำไปเพราะความเมา แม้กระทั่งเมียอยู่บ้านก็ไม่เว้น เมียรู้สุดทนพาลูกแจ้งความเลยหลบหนี สุดท้ายจนมุมที่บ้านแฟนใหม่"/>
  </head>
  <body>
    <article>
      <h1>ซิว'พ่อ'ข่มขืนลูก14ฉลองวันเกิด อ้างเห็นแล้วมีอารมณ์</h1>
      <address>
        <time datetime="2019-11-20T10:00:00+00:00">20 Nov 2019, 10:00</time>
      </address>
      <p>
        <b>รวบ "พ่อหื่น" ข่มขืนลูกในไส้ฉลองวันเกิดตัวเอง สารภาพก่อเหตุหลายครั้ง ทำไปเพราะความเมา แม้กระทั่งเมียอยู่บ้านก็ไม่เว้น เมียรู้สุดทนพาลูกแจ้งความเลยหลบหนี สุดท้ายจนมุมที่บ้านแฟนใหม่</b>
      </p>
      <p>เมื่อวันที่ 20 พ.ย. ที่กองบังคับการปราบปราม(บก.ป.) พ.ต.อ.อรุณ วชิรศรีสุกัญยา ผกก.2 บก.ป. พ.ต.ท.กษิดิ์เดช เจริญลาภ สว.กก.2 บก.ป. จับกุมตัว นายไก่ (นามสมมุติ) อายุ 34 ปี ผู้ต้องหาตามหมายจับศาลอาญาจังหวัดสระบุรี ที่ 174/2562 ลงวันที่ 31 ก.ค.62 ข้อหา “ข่มขืนกระทำชำเราผู้อื่นโดยขู่เข็ญด้วยประการใดๆ โดยใช้กำลังประทุษร้าย, กระทำชำเราเด็กอายุไม่เกินสิบสามปี และกระทำแก่ผู้สืบสันดาน” ได้ที่บ้านพักแห่งหนึ่งในต.ปลายนา อ.ศรีประจันต์ จ.สุพรรณบุรี<br/><br/>พ.ต.ท.กษิดิ์เดช กล่าวว่า สืบเนื่องจากเมื่อวันที่ 1 พ.ย.2560 หลังจากที่ด.ญ.บี (นามสมมติ) อายุ 14 ปี ผู้เสียหายเลิกเรียนแล้วได้กลับบ้านพักในอ.แก่งคอย จ.สระบุรี ก็พบนายไก่ ผู้ต้องหา ซึ่งเป็นพ่อแท้ๆอยู่บ้านเพียงคนเดียว นายไก่ได้ออกอุบายว่าจะซื้อโทรศัพท์มือถือให้ใหม่ก่อนจะพาตัวเข้าไปในห้องนอนและลงมือข่มขืนลูกสาวจนสำเร็จความใคร่ จากนั้นก็ข่มขู่ห้ามนำเรื่องนี้ไปบอกใคร หากไม่เชื่อก็จะทำอันตราย ด.ญ.บีเกิดความกลัวจึงไม่กล้าที่จะนำเรื่องไปบอกผู้อื่น ต่อมาวันที่ 8 พ.ย. 60 ซึ่งเป็นวันเกิดของนายไก่ ผู้ต้องหาเมากลับมาบ้าน ก็เข้าไปข่มขืนลูกสาวถึงในห้องพักอีก จนแม่ของด.ญ.บี เริ่มสังเกตเห็นความผิดปกติของลูกสาวจึงสอบถามจนรู้ความจริง และพาด.ญ.บี เข้าแจ้งความที่ สภ.แก่งคอย เมื่อนายไก่รู้เรื่องก็ข่มขู่ทั้งภรรยาและลูกสาวไม่ให้เอาเรื่องก่อนหลบหนีไป ต่อมาตำรวจออกหมายจับ และสืบทราบว่านายไก่หลบหนีมาอยู่กับแฟนใหม่ที่ จ.สุพรรณบุรี จึงตามจับกุมได้ในที่สุด</p>
      <figure>
        <img src="https://www.dailynews.co.th/admin/upload/20191120/news_sQZTnjBYSX153253_533.jpg?v=20191121079?v=7652"/>
      </figure>
      <p>จากการสอบสวน นายไก่ ผู้ต้องหา ให้การรับสารภาพว่า ที่ทำไปเพราะความเมาสุรา เมื่อพบลูกสาวนอนเล่นอยู่ในอยู่บ้านเพียงคนเดียว เกิดมีอารมณ์จึงลงมือข่มขืนไป 1 ครั้ง เสร็จแล้วก็ข่มขู่เพื่อไม่ให้นำเรื่องไปบอกคนอื่น หลังจากนั้นตนยังก่อเหตุขึ้นอีกหลายครั้ง แม้กระทั่งขณะที่ภรรยาตนอยู่บ้าน ก็ยังแอบเข้าไปข่มขืนลูกสาวถึงในห้องพักด้วย หลังภรรยาพาลูกไปแจ้งความจึงกลัวความผิดหลบหนี และเพิ่งมาอาศัยอยู่บ้านแฟนใหม่ได้เพียง 1 เดือนเท่านั้น </p>
    </article>
  </body>
</html>