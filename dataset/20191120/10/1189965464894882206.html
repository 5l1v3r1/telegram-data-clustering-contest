<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259936/nato-synodos-ton-ypoyrgon-eksoterikon-meta-tin-orgi-apo-ta-sxolia-toy-makron"/>
    <meta property="og:site_name" content="LiFO"/>
    <meta property="article:published_time" content="2019-11-20T10:35:00+00:00"/>
    <meta property="og:title" content="ΝΑΤΟ: Σύνοδος των υπουργών Εξωτερικών μετά την οργή από τα σχόλια του Μακρόν"/>
    <meta property="og:description" content="Στον απόηχο των επικριτικών σχολίων του Μακρόν συναντώνται στις Βρυξέλλες οι υπουργοί εξωτερικών του ΝΑΤΟ"/>
  </head>
  <body>
    <article>
      <h1>ΝΑΤΟ: Σύνοδος των υπουργών Εξωτερικών μετά την οργή από τα σχόλια του Μακρόν</h1>
      <h2>Στον απόηχο των επικριτικών σχολίων του Μακρόν συναντώνται στις Βρυξέλλες οι υπουργοί εξωτερικών του ΝΑΤΟ</h2>
      <address><time datetime="2019-11-20T10:35:00+00:00">20 Nov 2019, 10:35</time> by <a rel="author">NEWSROOM</a></address>
      <p>
        <b>Οι υπουργοί Εξωτερικών των χωρών του <a href="https://www.lifo.gr/tags/%CE%9D%CE%91%CE%A4%CE%9F">ΝΑΤΟ </a>συναντώνται στις Βρυξέλλες για να προετοιμάσουν τη σύνοδο κορυφής της Βορειοατλαντικής Συμμαχίας μετά την οργή που προκάλεσαν τα <a href="https://www.lifo.gr/now/world/258425/makron-ston-economist-ayto-poy-zoyme-einai-o-egkefalikos-thanatos-toy-nato">σχόλια του Γάλλου προέδρου Εμανουέλ Μακρόν</a>, ο οποίος χαρακτήρισε το ΝΑΤΟ «εγκεφαλικά νεκρό».</b>
      </p>
      <p>Ειδικότερα, η σύνοδος κορυφής των ηγετών των 29 χωρών μελών του ΝΑΤΟ θα πραγματοποιηθεί στις 3 και 4 Δεκεμβρίου στο Λονδίνο και φαίνεται ότι θα επισκιαστεί από τις δηλώσεις Μακρόν. Σήμερα ο Γάλλος υπουργός Εξωτερικών Ζαν Ιβ Λεντριάν θα πρέπει να ηρεμήσει τα πνεύματα. Ωστόσο χθες Τρίτη ο Γερμανός υπουργός Εξωτερικών Χάικο Μάας εκτίμησε ότι χρειάζεται ένας επανασχεδιασμός του ΝΑΤΟ, παρόλο που η Γερμανίδα καγκελάριος Άνγκελα Μέρκελ είχε χαρακτηρίσει «υπερβολικά» τα σχόλια του Γάλλου προέδρου.</p>
      <p>Ο Μάας αναμένεται να προτείνει στη σημερινή σύνοδο την υιοθέτηση αλλαγών στον τρόπο που το ΝΑΤΟ συντονίζει την πολιτική του, ανακοίνωσε το γερμανικό υπουργείο Εξωτερικών. Από την πλευρά της η Γερμανίδα υπουργός Άμυνας και επικεφαλής του Χριστιανοδημοκρατικού Κόμματος (CDU) Ανεγκρέτ Κραμπ-Κάρενμπάουερ κατηγόρησε ανοικτά τον Μακρόν ότι θέλει να αντικαταστήσει το ΝΑΤΟ.</p>
      <p>Ο γενικός γραμματέας της Βορειοατλαντικής Συμμαχίας Γενς Στόλτενμπεργκ προειδοποίησε κατά ενός τέτοιου σχεδίου. «Πρέπει να ενισχύσουμε τη Συμμαχία, όχι να την αποδυναμώσουμε», τόνισε χθες Τρίτη ο Στόλτενμπεργκ. «Η ΕΕ δεν μπορεί να αντικαταστήσει το ΝΑΤΟ. Η ασφάλεια της Ευρώπης εξαρτάται από τις διατλαντικές σχέσεις. Αν απομακρύνουμε τις ΗΠΑ από το ΝΑΤΟ, διχάζουμε την ΕΕ και την αποδυναμώνουμε», πρόσθεσε. «Είναι προς το εθνικό συμφέρον κάθε χώρας να ανήκει σε μια ισχυρή συμμαχία», κατέληξε.</p>
      <p>Το Παρίσι είναι απομονωμένο. «Ο Μακρόν δεν βρήκε συμμάχους εντός του ΝΑΤΟ στις σφοδρές επικρίσεις του», επεσήμανε εκπρόσωπος μίας χώρας συμμάχου της Γαλλίας. Καμία στήριξη και στην πρότασή του για αναθεώρηση των σχέσεων με τη Ρωσία. Όμως η δυσαρέσκεια της Γαλλίας, μία από τις τρεις χώρες του ΝΑΤΟ που διαθέτει πυρηνικά όπλα, δεν μπορεί να αγνοηθεί.</p>
      <p>«Μεταβαίνω στο Παρίσι την επόμενη εβδομάδα για να συζητήσω με τον πρόεδρο Μακρόν προκειμένου να κατανοήσω καλύτερα το μήνυμά του και τους λόγους πίσω από αυτό», εξήγησε ο Στόλτενμπεργκ. «Όταν έχουμε διαφορές, το καλύτερο είναι να τις συζητάμε», υπογράμμισε.</p>
      <p>Με ΑΠΕ-ΜΠΕ / AFP / dpa</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/258425/makron-ston-economist-ayto-poy-zoyme-einai-o-egkefalikos-thanatos-toy-nato"/>
      </related>
    </article>
  </body>
</html>