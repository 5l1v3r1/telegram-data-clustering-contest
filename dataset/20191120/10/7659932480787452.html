<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000316/hamaneyden-protestoculara-d%C3%BC%C5%9Fman-benzetmesi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T10:45:00+00:00"/>
    <meta property="og:title" content="Hamaney'den protestoculara 'düşman' benzetmesi"/>
    <meta property="og:description" content="İran Rejim Lideri Ali Hamaney, ülkede benzin fiyatlarına zam gelmesiyle patlak veren protestolardan birkaç gün sonra yaptığı açıklamada ‘düşmanın püskürtüldüğünü’ söyledi. Hamaney televizyondan yayınlanan konuşmasında &quot;Son günlerdeki güvenlik olaylar"/>
  </head>
  <body>
    <article>
      <h1>Hamaney'den protestoculara 'düşman' benzetmesi</h1>
      <address>
        <time datetime="2019-11-20T10:45:00+00:00">20 Nov 2019, 10:45</time>
      </address>
      <p>İran Rejim Lideri Ali Hamaney, ülkede benzin fiyatlarına zam gelmesiyle patlak veren protestolardan birkaç gün sonra yaptığı açıklamada ‘düşmanın püskürtüldüğünü’ söyledi.<br/><br/>Hamaney televizyondan yayınlanan konuşmasında "Son günlerdeki güvenlik olaylarında düşmanı askeri ve siyasi açıdan püskürttük" dedi.<br/><br/>Ali Hamaney, söz konusu protestoların halk tarafından gerçekleştirilmediğini, bunun bir güvenlik meselesi olduğunu belirtti.<br/><br/>Muhalif hareketlere nadiren değinen devlet televizyonu da güvenlik güçleriyle çatışan maskeli gençlerin görüntülerini ekrana getirdi.<br/><br/>İran Cumhurbaşkanı Hasan Ruhani de açıklamasında hükümetin dış güçlerin alevlendirdiği huzursuzluğa karşı zafer kazandığını söyledi. “İran halkı tarihi bir sınavda yine başarılı oldu” ifadesini kullandı.<br/><br/>Protestolar, devlet tarafından sübvanse edilen araç başına aylık 60 litreye kadar benzin fiyatlarında yüzde 50, sonrasında alınacak her litre için ise yüzde 300 artış yapıldığı yönündeki açıklamanın ardından patlak vermişti.<br/><br/>İranlı yetkililer, güvenlik güçlerinin protestoculara karşı gerekli kararlılıkla müdahale edeceği yönünde sert uyarılarda bulunurken bazı milletvekilleri yakıt fiyatlarındaki artışı inceleme konusunda hükümeti ve meclisi ikna etmeye çabaladıklarını dile getirdi.<br/><br/>Hükümetin akaryakıt zammı kararını protesto eden bazı milletvekilleri, bu tartışmalı adımın yeniden gözden geçirilmesi için meclise yasa tasarısı sunacaklarını bildirdi.<br/><br/>İran Meclisi Ulusal Güvenlik ve Dış Politika Komisyonu Başkanı Mücteba Zünnur, akaryakıt zamlarının mecliste görüşülmemesi nedeniyle diğer muhalif milletvekilleriyle birlikte zam kararına karşı çıkacaklarını belirtmişti.</p>
    </article>
  </body>
</html>