<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/20/osydiha-chetirima-lekari-za-izdavane-na-falshivi-telk-ove.430202"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Осъдиха четирима лекари за издаване на фалшиви ТЕЛК-ове"/>
    <meta property="og:description" content="Взимали подкупи, за да завишат процента нетрудоспособност | Dnes.bg"/>
  </head>
  <body>
    <article>
      <h1>Осъдиха четирима лекари за издаване на фалшиви ТЕЛК-ове</h1>
      <h2>Взимали подкупи, за да завишат процента нетрудоспособност</h2>
      <address><time datetime="2019-11-20T10:00:00+00:00">20 Nov 2019, 10:00</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Четирима души получиха присъди за взети подкупи, за да завишат проценти на нетрудоспособност.</p>
      <p>Специализираният наказателен съд наложи наказания от по 3 години "Лишаване от свобода" с 5-годишен изпитателен срок на председателя, на двама членове и секретаря на ТЕЛК – трети състав, в МБАЛ "Проф. Д-р Стоян Киркович" АД в Стара Загора, съобщиха от пресцентъра на Апелативна специализирана прокуратура.</p>
      <p>На тримата лекари в комисията съдът наложи и глоби от 4 000 до 5 000 лева, както и лишаване от право да заемат държавна длъжност в органите на медицинската експертиза и на Регионалните картотеки за медицинска експертиза за срок от 5 години. На секретаря на комисията е наложена глоба от 3 000 лева.</p>
      <p>Четиримата осъдени бяха предадени на съд през март 2016 г. за това, че са участвали в организирана престъпна група за подкупи. В рамките на месец и половина са приели облаги в размер на 4950 лева и 50 евро от 22 лица, за да им издадат експертни решения на ТЕЛК за над 50 на сто трайно намалена работоспособност.</p>
      <p>Подсъдимите по делото са осъдени да заплатят солидарно придобитите в резултат на престъпните деяния суми по сметка на държавата.</p>
      <p>Присъдата не е окончателна и подлежи на обжалване и протестиране в 15-дневен срок.</p>
    </article>
  </body>
</html>