<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/rohit-may-be-rested-for-west-indies-series-dhawan-form-may-lead-to-fire-143418"/>
    <meta property="og:site_name" content="Wah Cricket"/>
    <meta property="article:published_time" content="2019-11-20T10:30:58+00:00"/>
    <meta property="og:title" content="वेस्टइंडीज सीरीज से रोहित शर्मा को दिया जा सकता आराम, धवन पर भी होगी बात"/>
    <meta property="og:description" content="रोहित शर्मा पिछले लंबे समय से क्रिकेट खेल रहे हैं और उन्हें बीच में आराम करने का कोई मौका नहीं मिला है."/>
  </head>
  <body>
    <article>
      <h1>वेस्टइंडीज सीरीज से रोहित शर्मा को दिया जा सकता आराम, धवन पर भी होगी बात</h1>
      <h2>रोहित शर्मा पिछले लंबे समय से क्रिकेट खेल रहे हैं और उन्हें बीच में आराम करने का कोई मौका नहीं मिला है.</h2>
      <address>
        <time datetime="2019-11-20T10:30:58+00:00">20 Nov 2019, 10:30</time>
      </address>
      <p><b>कोलकाता:</b> 21 नवंबर गुरुवार को वेस्टइंडीज सीरीज के लिए टीम इंडिया का चयन होना है. रिपोर्ट्स में दावा किया जा रहा है कि सिलेक्शन मीटिंग में सबसे ज्यादा फोकस उपकप्तान रोहित शर्मा और खराब फॉर्म से जूझ रहे शिखर धवन पर हो सकता है. एमएसके प्रसाद की अध्यक्षता में चयन समिति की यह आखिरी बैठक होगी क्योंकि उनका और मध्य क्षेत्र के चयनकर्ता गगन खोड़ा का कार्यकाल समाप्त हो रहा है.</p>
      <p>रोहित शर्मा इस साल की शुरुआत से लगातार क्रिकेट खेल रहे हैं. न्यूजीलैंड दौरे के मद्देनज़र रोहित शर्मा को टीम से आराम दिया जा सकता है. न्यूजीलैंड में टीम इंडिया को पांच T-20, तीन वनडे और दो टेस्ट मैच खेलने हैं. वेस्टइंडीज के खिलाफ टीम इंडिया को तीन ट्वेंटी-ट्वेंटी और तीन वनडे मैच की सीरीज खेलनी है. ट्वेंटी-ट्वेंटी सीरीज की शुरुआत 6 दिसंबर से होगी.</p>
      <p>रोहित ने इस साल आईपीएल समेत 60 मैच खेले है. इस साल वह 25 वनडे, 11 टी20 खेल चुके हें जो कप्तान विराट कोहली से तीन वनडे और चार टी20 अधिक है. विराट को दो बार आराम दिया जा चुका है. सलामी बल्लेबाज धवन के फार्म पर भी चर्चा होगी जो विश्व कप से चोट के कारण बाहर होने के बाद से फार्म में नहीं है.</p>
      <p>
        <b>इनकी हो सकती है छुट्टी</b>
      </p>
      <p>टेस्ट क्रिकेट में मयंक अग्रवाल का शानदार फार्म और लिस्ट ए में 50 से अधिक की औसत के कारण उन्हें तीसरे सलामी बल्लेबाज के तौर पर शामिल किया जा सकता है. धवन ने बांग्लादेश के खिलाफ तीन टी20 मैचों में 41, 31 और 19 रन बनाये. अपनी लय हासिल करने के लिये उन्होंने घरेलू क्रिकेट भी खेला लेकिन बड़ा स्कोर नहीं बना सके. दूसरी ओर अग्रवाल ने बांग्लादेश के खिलाफ इंदौर टेस्ट में दोहरा शतक बनाया.</p>
      <p>सिलेक्शन मीटिंग में रिषभ पंत के फॉर्म को लेकर भी बात हो सकती है. धोनी को लेकर सिलेक्टर्स क्या फैसला लेते हैं ये देखना भी दिलचस्प रहने वाला है. हार्दिक पांड्या, जसप्रीत बुमराह, नवदीप सैनी और भुवनेश्वर कुमार अभी भी चोटों से जूझ रहे हैं लिहाजा शिवम दुबे और शरदुल ठाकुर का टीम में बने रहना तय है.</p>
      <p>स्पिन गेंदबाजी हरफनमौला वाशिंगटन सुंदर और पाड्या भी अपेक्षाओं पर खरे नहीं उतर सके हें. ऐसे में युजवेंद्र चहल और रविंद्र जडेजा के खेलने पर इनमें से एक को बाहर किया जा सकता है. दीपक चाहर तेज आक्रमण की अगुवाई करेंगे लेकिन खलील अहमद काफी महंगे साबित हुए हैं. उन्होंने पिछले दो टी20 मैचों में आठ ओवरों में 81 रन दे डाले.</p>
    </article>
  </body>
</html>