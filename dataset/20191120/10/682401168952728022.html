<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.noviny.sk/slovensko/488722-vysetrovatel-naka-obvinil-jaroslava-nada-z-olano-vynasat-mal-utajovane-informacie"/>
    <meta property="og:site_name" content="Noviny.sk"/>
    <meta property="article:published_time" content="2019-11-20T10:01:00+00:00"/>
    <meta property="og:title" content="Vyšetrovateľ NAKA obvinil Jaroslava Naďa z OĽaNO. Vynášať mal utajované informácie"/>
    <meta property="og:description" content="BRATISLAVA - Jaroslava Naďa, experta OĽANO pre bezpečnostné otázky, obvinila polícia z prezradenia utajovaných skutočností. Podľa vyšetrovateľa NAKA sa Naď dopustil trestného činu ohrozovania utajovanej skutočnosti tým, že vyžiadané informácie poskytol tretím osobám. Na svojom facebookovom profile to oznámila polícia. Naďovi mala NAKA dokonca zabaviť aj telefón. K situácii sa vyjadril aj premiér Peter Pellegrini, ktorý si overil, či polícia a prokuratúra konala tak, ako mala."/>
  </head>
  <body>
    <article>
      <h1>Vyšetrovateľ NAKA obvinil Jaroslava Naďa z OĽaNO. Vynášať mal utajované informácie</h1>
      <address><time datetime="2019-11-20T10:01:00+00:00">20 Nov 2019, 10:01</time> by <a rel="author">redakcia/MD</a></address>
      <p>
        <b><mark>BRATISLAVA</mark> / Jaroslava Naďa, experta OĽANO pre bezpečnostné otázky, obvinila polícia z prezradenia utajovaných skutočností. Podľa vyšetrovateľa NAKA sa Naď dopustil trestného činu ohrozovania utajovanej skutočnosti tým, že vyžiadané informácie poskytol tretím osobám. Na svojom facebookovom profile to oznámila polícia. Naďovi mala NAKA dokonca zabaviť aj telefón. K situácii sa vyjadril aj premiér Peter Pellegrini, ktorý si overil, či polícia a prokuratúra konala tak, ako mala.</b>
      </p>
      <p>O tom, že má ísť práve o Jaroslava Naďa informoval denník<b><i> <a href="https://domov.sme.sk/c/22264121/naka-obvinila-nada-z-olano-za-vynasanie-informacii.html?ref=trz">SME</a>. Televízii JOJ sa s ním spojiť nepodarilo.</i></b></p>
      <p><b><i>"Podľa vyšetrovateľa mal J.N. žiadať utajované skutočnosti na ochranu záujmov Slovenskej republiky a následne ich vyzradiť ďalším osobám. Dôvody tejto jeho “aktivity” sú predmetom ďalšieho vyšetrovania. Zatiaľ nie je možné poskytnúť viac informácií,"</i></b> informovala polícia.  </p>
      <h3>Pellegrini sa uistil, ako polícia konala </h3>
      <p>Vzhľadom na medializované informácie o obvinení bývalého dlhoročného zamestnanca Ministerstva obrany SR a súčasného politika OĽaNO Jaroslava N. sa v stredu predseda vlády SR Peter Pellegrini uistil, že tak ako v minulých podobných prípadoch koná polícia pod dohľadom prokuratúry a v súlade so zákonom. <i><b><br/>"Polícia Jaroslavovi N. nielen zabavila mobilný telefón, ale aj vzniesla obvinenie zo spáchania trestného činu ohrozovania utajovanej skutočnosti. Preto odmietam akékoľvek účelové spochybňovanie práce orgánov činných v trestnom konaní len preto, že sa to niekomu práve politicky hodí," </b></i>uviedol Peter Pellegrini.</p>
      <p>Predseda vlády vzhľadom na povahu celého prípadu požiadal o stretnutie riaditeľa Vojenského spravodajstva generála Jána Balciara, aby sa informoval o povahe a rozsahu protiprávneho konania a jeho možného dosahu na ohrozenie záujmov SR.</p>
      <h3>Politická objednávka?</h3>
      <p>Podľa predsedu parlamentného výboru pre kontrolu vojenského spravodajstva Eduarda Hegera, ak sa potvrdia informácie, ktoré zatiaľ majú, bude okamžite Heger sa tiež pre TV JOJ vyjadril, že majú informácie, že ide o politickú objednávku.</p>
      <p>Na zverejnené informácie reagoval už aj líder OĽaNO.<i> <b>"Nášho bojovníka voči mafii a rozkrádaniu na ministerstve obrany a vo Vojenskom spravodajstve Jara Naďa dnes NAKA obvinila z toho, že vraj vyzvedal na ministerstve utajované skutočnosti (rozkrádať sa má podľa nich len tajne). </b><b>Obávam sa, že ide o primitívnu pomstu šéfa Vojenského spravodajstva Balciara, o ktorom Jaro zverejnil závažné informácie, že záhadne vlastní desiatky drahých nehnuteľností a nevie hodnoverne vysvetliť spôsob ich nadobudnutia. </b><b>Na takéto podlé útoky a zneužívanie moci sme pred každými voľbami zvyknutí a prichádza práve vo chvíli, kedy sa reálne črtá vytvorenie silnej opozičnej koalície, ktorá môže vyhrať voľby."</b></i></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com" width="500" height="709" data-service="Facebook" scrolling="no"/>
      </figure>
      <footer>Zdroj: noviny.sk/TVJOJ/sme.sk</footer>
    </article>
  </body>
</html>