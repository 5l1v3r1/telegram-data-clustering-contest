<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829051.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T10:57:00+00:00"/>
    <meta property="og:title" content="ابطحی: محبوبیت روحانی به زیر ۱۰ درصد کاهش یافته"/>
    <meta property="og:description" content="سید محمدجواد ابطحی در گفتگو با مهر، درباره اجرای طرح افزایش قیمت بنزین، گفت: محبوبیت آقای رئیس جمهور به شدت کاهش پیدا کرده، حتی برخی از دوستان او اعلام می کنند که محبوبیت «روحانی» به زیر ۱۰ درصد کاهش یافته است."/>
  </head>
  <body>
    <article>
      <h1>ابطحی: محبوبیت روحانی به زیر ۱۰ درصد کاهش یافته</h1>
      <address>
        <time datetime="2019-11-20T10:57:00+00:00">20 Nov 2019, 10:57</time>
      </address>
      <p>عضو کمیسیون آموزش مجلس شورای اسلامی گفت: افزایش قیمت بنزین باعث کاهش شدیدتر محبوبیت رئیس جمهور شد.</p>
      <p>سید محمدجواد ابطحی در گفتگو با مهر، درباره اجرای طرح افزایش قیمت بنزین، گفت: محبوبیت آقای رئیس جمهور به شدت کاهش پیدا کرده، حتی برخی از دوستان او اعلام می کنند که محبوبیت «روحانی» به زیر ۱۰ درصد کاهش یافته است.</p>
      <p>وی با بیان اینکه افزایش قیمت بنزین باعث کاهش شدیدتر محبوبیت رئیس جمهور شد، افزود: باید اعتماد مردم به دولت بازسازی شود.</p>
      <p>عضو شورای مرکزی فراکسیون نمایندگان ولایی مجلس تصریح کرد: رئیس جمهور باید پیشنهادات و طرح هایی را برای کاهش تبعات ناشی از افزایش قیمت بنزین و در راستای جلوگیری از تورم و افزایش قیمت ها به جامعه ارائه دهد. متأسفانه بلافاصله بعد از افزایش قیمت بنزین، ایران خودرو و سایپا نیز قیمت خودروها را افزایش دادند، در حالی‌که این دو کارخانه دولتی هستند، بنابراین نمی توانیم از کارخانه های خصوصی توقعی داشته باشیم.</p>
      <p>ابطحی با بیان اینکه برای جدا کردن صف آشوبگران از مردم ضعیف، دولت باید راه چاره ای بیندیشد و آرامش را به مردم بازگرداند، اظهار داشت: رئیس جمهور باید بعد از افزایش قیمت بنزین مردم را توجیه کند.  </p>
      <p>وی خاطرنشان کرد: احمد توکلی در جلسه ای اعلام کرد مقام معظم رهبری نیز نسبت به عدم واریز یارانه ها پیش از افزایش قیمت بنزین انتقاد کردند. ایشان نیز معتقد بودند که باید پیش از اجرای طرح افزایش قیمت بنزین، یارانه نقدی به مردم پرداخت می شد.</p>
      <p>این نماینده مجلس با بیان اینکه رئیس جمهور در راستای آرام کردن مردم می تواند یارانه اقشار ضعیف را افزایش داده و یا تسهیلاتی به عنوان وام قرض الحسنه جهیزیه یا وام قرض الحسنه خرید به مردم اعطا کند، افزود: واگذاری مسکن بدون احتساب قیمت زمین یکی از راهکارهایی است که می تواند برای اقشار ضعیف امیدبخش باشد.</p>
      <p>ابطحی با بیان اینکه مردم دیگر از گفتار درمانی‌های رئیس جمهور خسته شده‌اند، گفت: رئیس جمهور باید پیشنهادهای عملی برای حل مشکلات اقشار آسیب پذیر ارائه دهد.</p>
    </article>
  </body>
</html>