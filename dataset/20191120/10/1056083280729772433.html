<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919018/%D8%A2%D8%AA%D8%B4-%D8%B2%D8%AF%D9%86-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D9%87%D8%A7-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D9%82%D8%A7%D8%A8%D9%84-%D8%AA%D9%88%D8%AC%DB%8C%D9%87-%D9%88-%D8%A8%D8%AE%D8%B4%D8%B4-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T10:08:53+00:00"/>
    <meta property="og:title" content="آتش زدن کتابخانه‌ها در حوادث اخیر قابل توجیه و بخشش نیست"/>
    <meta property="og:description" content="ایسنا/قزوین مدیرکل ترویج کتاب‌خوانی و امور فرهنگی نهاد کتابخانه‌های عمومی کشور گفت: در اتفاقات اخیر کشور عده‌ای نظم عمومی را بر هم زدند و اماکن عمومی را به آتش کشیدند، در این میان آتش زدن کتابخانه‌ها به‌عنوان مراکز فرهنگی قابل توجیه و بخشش نیست."/>
  </head>
  <body>
    <article>
      <h6 class="kicker">مدیرکل امور فرهنگی نهاد کتابخانه‌های عمومی کشور:</h6>
      <h1>آتش زدن کتابخانه‌ها در حوادث اخیر قابل توجیه و بخشش نیست</h1>
      <address><time datetime="2019-11-20T10:08:53+00:00">20 Nov 2019, 10:08</time> by <a rel="author">آرزو یارکه سلخوری</a></address>
      <p>ایسنا/قزوین مدیرکل ترویج کتاب‌خوانی و امور فرهنگی نهاد کتابخانه‌های عمومی کشور گفت: در اتفاقات اخیر کشور عده‌ای نظم عمومی را بر هم زدند و اماکن عمومی را به آتش کشیدند، در این میان آتش زدن کتابخانه‌ها به‌عنوان مراکز فرهنگی قابل توجیه و بخشش نیست.</p>
      <p>هادی آشتیانی - مدیرکل ترویج کتاب‌خوانی و امور فرهنگی نهاد کتابخانه‌های عمومی کشور - در مراسم بزرگداشت کتاب و کتاب‌خوانی که پیش از ظهر امروز در کتابخانه امام خمینی (ره) قزوین برگزار شد، تصریح کرد: ابتدای سال ۹۷ وزیر فرهنگ و ارشاد اسلامی تأکید کرد که کتابخانه عمومی باید به پایگاه فرهنگی، اجتماعی محلات، شهرها و روستاها تبدیل و فرآیند اجرایی جامعه به نحوی شود که این مطالبه به مطالبه مردمی تبدیل شود، این اتفاق به‌تازگی در کشور آغاز شده است.</p>
      <p>وی افزود: کتابداران سراسر کشور با همدلی خود نشان دادند که کتابخانه می‌تواند پایگاه فرهنگی باشد، در این میان برگزاری برنامه‌های مختلفی ازجمله جشنواره رضوی نشان داد که همدلی بسیار مؤثری بوده است.</p>
      <p>آشتیانی خاطرنشان کرد: کتابداران در فضاهای مختلف خود را آماده کردند تا در ارتباط با فعالیت فرهنگی کار کنند که این همدلی قابل تشکر و قدردانی است.</p>
      <p>وی با اشاره به ناآرامی‌های اخیر کشور بیان کرد: اگر بخواهیم آتش زدن پمپ بنزین و بانک‌ها را توجیه کنیم که قابل توجیه نیست، آتش زدن کتابخانه با ۳۱۳ هزار جلد کتاب به‌هیچ‌وجه قابل توجیه نیست.</p>
      <p>مدیرکل ترویج کتاب‌خوانی و امور فرهنگی نهاد کتابخانه‌های عمومی کشور تأکید کرد: در این کتابخانه کتاب‌های مختلفی ازجمله قرآن و تاریخ وجود داشت و می‌توان گفت این کتابخانه پایگاه فرهنگی اجتماعی شهرستان کم برخوردار بود.</p>
      <p>وی خاطرنشان کرد: رئیس اداره کتابخانه شهریار بیان کرده است که با توجه به ضعف مردم محل این کتابخانه محلی برای کمک درسی بود و دانش آموزان از کتاب‌ها و کلاس‌های کمک درسی کتابخانه استفاده می‌کردند.</p>
      <p>آشتیانی تأکید کرد: این کتابخانه در افزایش سطح علمی دانش آموزان مؤثر بوده است و به‌نوعی با جهل و نادانی مبارزه می‌کرد.</p>
      <p>وی عنوان کرد: باید در حوزه کتاب و کتاب‌خوانی آگاهی بخشی ویژه‌ای داشته باشیم، کتابداران باید معلومات ویژه داشته باشند و آن را منتقل کنند تا سطح آگاهی و فرهنگ یک شهر را بالا ببرند.</p>
      <p>مدیرکل ترویج کتاب‌خوانی و امور فرهنگی نهاد کتابخانه‌های عمومی کشور یادآور شد: قزوین سابقه فرهنگی خوبی دارد بنابراین در روزهای اخیر کمترین واکنش و کمترین آسیب را در استان قزوین شاهد بودیم.</p>
      <p>وی تأکید کرد: کتابداران باید در جهت آگاهی بخشی و افزایش اطلاعات قدم بردارند، در خیلی از شهرستان‌ها و روستاها مرکز فرهنگی به‌جز کتابخانه نداریم و این کار ما را سخت می‌کند.</p>
      <p>آشتیانی بیان کرد: امیدواریم با انتصاب جدیدی که صورت گرفته است استان قزوین بیش‌ازپیش در حوزه کتاب و کتاب‌خوانی آمار و ارائه خدمات خوبی داشته باشد.</p>
      <p>انتهای پیام</p>
    </article>
  </body>
</html>