<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/okko-ne-kupuvala-hersonsku-naftoperevalku-novini-ukrajini-50054579.html"/>
    <meta property="og:site_name" content="НВ"/>
    <meta property="article:published_time" content="2019-11-20T10:02:00+00:00"/>
    <meta property="og:title" content="В ОККО спростували покупку Херсонської нафтоперевалки"/>
    <meta property="og:description" content="Концерн Галнафтогаз, кінцевим бенефіціарним власником якого є бізнесмен Віталій Антонов, не брав участі в аукціоні з продажу Херсонського нафтоперевалочного комплексу."/>
  </head>
  <body>
    <article>
      <h1>В ОККО спростували покупку Херсонської нафтоперевалки</h1>
      <h2>Концерн Галнафтогаз, кінцевим бенефіціарним власником якого є бізнесмен Віталій Антонов, не брав участі в аукціоні з продажу Херсонського нафтоперевалочного комплексу.</h2>
      <address>
        <time datetime="2019-11-20T10:02:00+00:00">20 Nov 2019, 10:02</time>
      </address>
      <p>Про це в Галнафтогазі повідомили у відповідь на запит <a href="https://nv.ua/biz">НВ Бізнес</a>.</p>
      <p>«Херсонський нафтоперевалочний комплекс потенційно міг би бути цікавим для нас і можливо у майбутньому ми могли б розглянути пропозиції власника/власників. Та наразі наша компанія Галнафтогаз (ОККО) та її мажоритарний акціонер Віталій Антонов не брали участі в аукціоні щодо даного об'єкту», — відзначили в Галнафтогазі.</p>
      <p>Нагадаємо, аукціон пройшов 18 листопада. У ньому брало участь п’ять компаній. На сайті ДП СЕТАМ назви компаній не вказуються. Майновий комплекс загальною площею 5,47 тис. кв м в Херсоні <a href="https://nv.ua/ukr/biz/markets/hersonsku-naftoperevalku-prodali-za-200-mln-grn-novini-ukrajini-50054323.html">продали за 200 млн грн</a>. Стартова ціна становила 161,2 млн грн. ЗМІ повідомили, що покупцем <a href="https://nv.ua/ukr/biz/markets/okko-hersonsku-naftoperevalku-kupiv-galnaftogaz-antonov-zmi-50054538.html">міг бути Галнафтогаз</a>, який управляє автозаправною мережею ОККО.</p>
      <p>Майновий комплекс в Херсонській області виставили на торги в рамках виконавчого провадження щодо стягнення заборгованості Реал Банку по кредиту рефінансування, наданого Нацбанком у листопаді 2013 року. Прострочений борг за цим кредитом становить 787,4 млн грн без урахування відсотків і штрафних санкцій.</p>
      <p>Херсонська нафтоперевалка визнана речовим доказом у справі Сергія Курченка і арештована Печерським райсудом Києва 16 квітня 2014 року. У липні цього року суд передав Херсонський нафтоперевалочний комплекс в управління Агентству розшуку і менеджменту активів (АРМА).</p>
      <p>Херсонський нафтоперевалочний комплекс складається з нафтогавані і нафтобази. Резервуарний парк нафтогавані включає в себе 13 робочих резервуарів ємністю 38,85 тис. кубометрів. Комплекс має вихід до трьох причалів.</p>
    </article>
  </body>
</html>