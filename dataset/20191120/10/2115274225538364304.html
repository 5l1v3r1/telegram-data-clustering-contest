<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/iran_proteste_morti_internet-6583009/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T10:33:00+00:00"/>
    <meta property="og:title" content="Ancora vittime negli scontri in Iran. Internet a rischio chiusura"/>
    <meta property="og:description" content="Amnesty International parla di oltre 100 morti e di cecchini che sparano sulla folla. I media conservatori minacciano di &quot;impiccagione&quot; i leader della protesta, scaturita dalla rabbia per il caro benzina. E secondo Netblocks la rete in Iran è al 4% rispetto ai normali livelli"/>
  </head>
  <body>
    <article>
      <h1>Ancora vittime negli scontri in Iran. Internet a rischio chiusura</h1>
      <h2>Amnesty International parla di oltre 100 morti e di cecchini che sparano sulla folla. I media conservatori minacciano di "impiccagione" i leader della protesta, scaturita dalla rabbia per il caro benzina. E secondo Netblocks la rete in Iran è al 4% rispetto ai normali livelli</h2>
      <address><time datetime="2019-11-20T10:33:00+00:00">20 Nov 2019, 10:33</time> by <a rel="author" href="https://www.agi.it/authors/marta-allevato/" target="_blank">M. Allevato e F. Greco</a></address>
      <p>Dieci anni anni dopo la rivolta del 2009, che vide i giovani iraniani in piazza contro i brogli nelle elezioni presidenziali, la Repubblica Islamica ha assistito a una nuova ribellione soffocata nel sangue e si prepara a mettere in funzione la forca per chi voglia mettere in discussione il <b>regime</b>. "Sono almeno 106 le persone uccise in 21 città dell<b>'Iran</b>" negli scontri degli ultimi giorni, ha denunciato <b>Amnesty International </b>da Londra, aggiungendo che "il bilancio definitivo delle vittime potrebbe essere molto più alto, con alcune notizie che portano il numero degli uccisi fino a 200".</p>
      <p>L'organizzazione per i diritti umani basa le proprie stime su "filmati verificati, testimonianze raccolte sul terreno e informazioni" dagli attivisti residenti al di fuori dell'Iran. In uno dei filmati, spiega Amnesty, è possibile vedere "<b>cecchini </b>che sparano sulla folla dai tetti di edifici e, in un caso, da un elicottero".</p>
      <p>La gran parte delle manifestazioni era pacifica e solo "un piccolo numero di persone lanciava pietre e dava alle fiamme banche e scuole". Unità delle <b>forze di sicurezza iraniane</b>, aggiunge l'organizzazione "hanno trascinato via corpi privi di vita e e feriti da strade e ospedali, senza fornire alcuna notizia ai parenti delle vittime".</p>
      <p>"Siamo particolarmente allarmati che l'uso di proiettili veri abbia, presumibilmente, causato un numero significativo di morti in tutto il Paese", ha dichiarato dal canto suo il portavoce dell'Alto Commissariato per i diritti umani delle Nazioni Unite (Unhcr), <b>Rupert Colville</b>. Il portavoce ha spiegato che, sebbene il bilancio delle vittime sia difficile da verificare, in parte per via del <b>blocco di internet </b>in vigore da sabato, i media iraniani e "diverse altre fonti" parlano di "decine di persone che potrebbero essere state uccise" durante le proteste.</p>
      <p>Tra loro, tre pasdaran, uno dei quali apparteneva al <b>corpo paramilitare Bassidj</b>, che ha preso il controllo della sicurezza sul terreno. Il quadro sembra più calmo dei giorni scorsi, e non filtrano notizie di scontri significativi, ma sono pronte le punizioni. Il quotidiano conservatore <b>Kayhan</b>, vicino alla Guida suprema dell'Iran, l'<b>ayatollah Ali Khamenei</b>, ha minacciato di "impiccagione" i leader dei manifestanti, scesi in piazza nel Paese contro il caro benzina, definiti "criminali ingaggiati" dall'esterno.</p>
      <p>Il quotidiano, che riferisce di arresti e confessioni, ha scritto che le autorità giudiziarie emetteranno un verdetto con pena capitale per i leader delle proteste, macchiatisi - secondo il giornale - di "ribellione", punibile sia a livello legale che religioso con la morte. Quanto a Internet, il blocco verrà revocato solo quando ne finiranno gli "abusi".</p>
      <p>"Molti professioni e banche stanno affrontando dei problemi, e stiamo cercando di risolverli", ha affermato il portavoce del governo <b>Ali Rabiei</b>, precisando che "Internet tornerà gradualmente in alcune province". <b>Netblocks</b>, sito che monitora la situazione di Internet nel mondo, ha riferito che oggi la Rete in Iran è al 4% rispetto ai normali livelli.</p>
      <h3>Le strategie di Teheran</h3>
      <p>Il Paese, messo all'angolo dalle sanzioni americane, punta su un'offensiva diplomatica che ha nel mirino anche l'Italia. Teheran e Roma stanno lavorando a un incontro tra i rispettivi ministri degli Esteri, <b>Mohammad Javad Zarif</b> e <b>Luigi Di Maio</b>, a margine della conferenza <b>Med Dialogues </b>prevista dal 5 al 7 dicembre a Roma.</p>
      <p>"Stiamo aspettando la conferma dal ministero degli Esteri italiano", ha detto l'ambasciatore della Repubblica islamica in Italia, <b>Hamid Bayat</b>, aggiungendo che i temi in agenda riguarderanno "sia i rapporti bilaterali che le questioni di carattere regionale". A quanto si apprende, si sta lavorando a un incontro di Zarif anche col presidente del Consiglio, Giuseppe Conte, e con rappresentanti del mondo del business attraverso Confindustria.</p>
      <p>"L'Iran sta aspettando un segnale dal nuovo governo italiano per avviare un dialogo, convinto che proprio questo sia il miglior mezzo per affrontare i problemi", ha aggiunto il diplomatico in un incontro con la stampa nella propria residenza a Roma alla vigilia della visita in Italia, ai primi di dicembre, di Zarif.</p>
      <p>"Abbiamo visto i cambiamenti nel governo negli ultimi mesi e negli incontri che abbiamo avuto, le autorità italiane hanno sempre ribadito l'interesse di avere un dialogo costante: speriamo che ora incrementino gli incontri", ha auspicato l'ambasciatore, dicendosi convinto che "ci sono le capacità per avere la massima cooperazione" tra i due Paesi, "in ambito economico, commerciale e culturale".</p>
      <p>Il diplomatico ha poi tenuto a sottolineare che l'Italia "può avere un ruolo fondamentale per risolvere alcune crisi regionali", come quella dello <b>Yemen</b>, e su questo aspetto Teheran "è disponibile a collaborare".</p>
      <p>L'Iran è "fiducioso che possano tornare ai livelli di prima nell'interscambio commerciale, che nel periodo successivo alla firma dell'accordo", quello internazionale sul nucleare (2015) "era passato da 1,3 miliardi a circa 5 miliardi di euro, facendo dell'Italia il primo partner commerciale dell'Iran". Il dato si è poi ridotto notevolmente, dopo l'uscita di Washington dall'accordo stesso.</p>
    </article>
  </body>
</html>