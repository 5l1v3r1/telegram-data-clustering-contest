<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1501721702_Kogato_Mourinyo_kaza_che_nikoga_ne_bi_vodil_Totnam_zashtoto_obicha_Chelsi_tvarde_mnogo"/>
    <meta property="og:site_name" content="webcafé"/>
    <meta property="article:published_time" content="2019-11-20T10:27:00+00:00"/>
    <meta property="og:title" content="Когато Моуриньо каза, че никога не би водил Тотнъм, защото &quot;обича Челси твърде много&quot;"/>
    <meta property="og:description" content="Какво се промени, Жозе?"/>
  </head>
  <body>
    <article>
      <h1>Когато Моуриньо каза, че никога не би водил Тотнъм, защото "обича Челси твърде много"</h1>
      <address><time datetime="2019-11-20T10:27:00+00:00">20 Nov 2019, 10:27</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/mou-tottenham/1170x609.jpg"/>
        <figcaption>В Англия припомниха стар цитата на Моуриньо за Тотнъм</figcaption>
      </figure>
      <p>
        <b>Жозе Моуриньо е новият мениджър на Тотнъм, въпреки че през 2015 година каза, че никога не би застанал начело на тима, защото „обича Челси твърде много“.</b>
      </p>
      <p>Португалският специалист, който води „сините“ в два периода, бе назначен начело на „шпорите“ часове след уволнението на Маурисио Почетино.</p>
      <p>Поч изкара на поста пет години и половина, в които установи Тотнъм като един от най-добрите отбори във Висшата лига и достигна финал в Шампионската лига за първи път в историята на клуба.</p>
      <p>Преди финала за Купата на лигата на „Уембли“ през март 2015-а Моуриньо разкри, че президентът на „шпорите“ Даниел Леви го е потърсил с предложение за работа на „Уайт Харт Лейн“ през септември 2007-а.</p>
      <p>Тогава Жозе тъкмо бе приключил първия си период в Челси и се бе разделил с клуба „по взаимно съгласие“. Португалецът добави още, че не би поел Тотнъм заради силната си връзка с Челси.</p>
      <p>Имал е и клауза в договора, че не може да води друг отбор от Висшата лига в продължение на две години. Запитан за възможността в Тотнъм през 2007-а, Моуриньо отговори: „Да, не можех да отида. Не можех да водя друг отбор в Англия две години.“</p>
      <p>
        <b>Според Моуриньо, от Тотнъм са предложили да поемат компенсацията по тази точка от договора, но португалецът им отказал, защото: „Не исках да приемам предложението, защото обичам феновете на Челси твърде много.“</b>
      </p>
      <p>Е, явно нещо се е променило оттогава, защото Тотнъм ще е неговият трети английски отбор. След втория си период на „Стамфорд Бридж“ Моуриньо бе начело на Манчестър Юнайтед в продължение на година и половина, с който спечели Лига Европа и Купата на лигата и от който бе уволнен миналия декември.</p>
      <p>56-годишният Жозе Моуриньо е сред най-успешните треньори в днешния футбол. Специалния има спечелени титли в родната си Португалия, Англия, Испания и Италия. Трикратен шампион на Висшата лига е с Челси, като спечели и трофея от Шампионската лига на два пъти – по веднъж с Порто и Интер.</p>
      <related>
        <a href="https://www.webcafe.bg/sportcafe/avantage/id_427781395_Edna_surova_no_neizbejna_razdyala_"/>
        <a href="https://www.webcafe.bg/sportcafe/uefacafe/id_73959558_Zashto_Totnam_i_Ayaks_sa_schitani_za_evreyski_otbori"/>
      </related>
    </article>
  </body>
</html>