<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23502399-rafael-nadal-nemultumit-programul-meciurilor-din-cupa-davis.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T10:27:00+00:00"/>
    <meta property="og:title" content="Rafael Nadal, nemulțumit de programul meciurilor din Cupa Davis"/>
    <meta property="og:description" content="Rafael Nadal (1 ATP) a criticat programul din Cupa Davis, după ce meciul de dublu decisiv pentru întâlnirea dintre Spania și Rusia a început la ora 00:45 (ora locală). Liderul"/>
  </head>
  <body>
    <article>
      <h1>Rafael Nadal, nemulțumit de programul meciurilor din Cupa Davis</h1>
      <address><time datetime="2019-11-20T10:27:00+00:00">20 Nov 2019, 10:27</time> by <a rel="author">Diana Ene</a></address>
      <p><b>Rafael Nadal (1 ATP) a criticat programul din Cupa Davis, după ce meciul de dublu decisiv pentru întâlnirea dintre Spania și Rusia a început la ora 00:45 (ora locală). Liderul mondial a afirmat că programul este dificil atât pentru jucători, cât și pentru public. El a propus ca sesiunea de dimineață să înceapă mai devreme, pentru a evita disputarea meciurilor la ore foarte târzii.<br/></b><br/>"Începem ultimul meci la 00:45 și este dificil pentru noi și pentru publicul care lucrează a doua zi dimineață. Pentru noi jucătorii, când terminăm la 2 noaptea, din cauza adrenalinei nu adormim înainte de 4:30. Iar a doua zi jucăm din nou ... ", <b>a declarat Rafael Nadal.<br/></b><br/>"Una dintre soluții ar fi să înceapă mai devreme sesiunea de dimineață (în prezent, sesiunea de dimineață începe la ora 11, iar cea de seară la ora 18 - în Spania). Astfel, am putea să jucăm de la ora 17 sau chiar de la 16:30 ... dar asta ii obligă pe cei care joacă dimineață să se trezească foarte devreme", <b>a precizat liderul mondial. </b><br/><br/>Echipa Spaniei a trecut marți de Rusia, scor 2-1, în Grupa B a competiției. Rafael Nadal a egalat situația între cele două echipe, după ce în primul meci al confruntării, Andrey Rublev (23 ATP) l-a învins pe Roberto Bautista Agut (9 ATP), scor 3-6, 6-3, 7-6 (0). Liderul mondial a trecut în două seturi de Karen Khachanov (17 ATP), scor 6-3, 7-6(7).<br/><br/>Meciul de dublu, decisiv pentru întâlnirea dintre Spania și Rusia, a început la ora 00:45 (ora locală), în condițiile în care Spania are programată următoarea confruntare miercuri, de la ora 18:00, contra Croației (campioana en-titre). Echipa Marcel Granollers/Feliciano Lopez a învins dublul Karen Khachanov/Andrey Rublev, scor 6-4, 7-6 (5), aducând astfel victoria Spaniei. <br/><br/>În rest, Nadal a refuzat să comenteze noul format al competiției, unul foarte criticat. "Formatul face lucrurile foarte dificile, deoarece orice greșeală te pune într-o poziție în care nu vrei să fii. Franța, de exemplu, a suferit mult împotriva Japoniei."</p>
      <ul>
        <li>
          <a href="https://sport.hotnews.ro/stiri-tenis-23502217-cupa-davis-canada-calificat-sferturi-victorii-pentru-spania-franta-rezultate-complete.htm">
            <b>Cupa Davis: Canada s-a calificat în sferturi; Victorii pentru Spania și Franța - Rezultate complete</b>
          </a>
        </li>
      </ul>
      <p></p>
    </article>
  </body>
</html>