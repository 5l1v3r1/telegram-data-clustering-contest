<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33136/tim-cook-privacy-apple"/>
    <meta property="og:site_name" content="DDay.it"/>
    <meta property="article:published_time" content="2019-11-20T10:35:00+00:00"/>
    <meta property="og:title" content="Tim Cook: “La privacy è parte del processo di progettazione di un prodotto. Non può essere aggiunta dopo”"/>
    <meta property="og:description" content="La dichiarazione del CEO di Apple Tim Cook alla conferenza Dreamforce pone l'accento sulla privacy e sull’importanza di progettare prodotti pensati per essere sicuri. Cook indica la qualità come la stella polare di ogni progetto Apple"/>
  </head>
  <body>
    <article>
      <h1>Tim Cook: “La privacy è parte del processo di progettazione di un prodotto. Non può essere aggiunta dopo”</h1>
      <h2>La dichiarazione del CEO di Apple Tim Cook alla conferenza Dreamforce pone l'accento sulla privacy e sull’importanza di progettare prodotti pensati per essere sicuri. Cook indica la qualità come la stella polare di ogni progetto Apple</h2>
      <address><time datetime="2019-11-20T10:35:00+00:00">20 Nov 2019, 10:35</time> by <a rel="author">Pasquale Agizza</a></address>
      <p>“<i>La privacy e la sicurezza dei dati è un fattore fondamentale intorno a cui costruire un dispositivo. Non puoi occuparti di privacy in un secondo momento, quando il prodotto è già completo. Non è il modo giusto di lavorare</i>”. A dirlo è Tim Cook, CEO di Apple, alla conferenza Dreamforce di Salesforce.</p>
      <p>“<i>È sotto gli occhi di tutti cosa succede quando un’azienda prima progetta un prodotto o un servizio, e poi si preoccupa della privacy. Non sarà mai un servizio sicuro. <b>Progettazione e privacy devono camminare di pari passo</b></i>”.</p>
      <p>Ancora una volta, quindi, Tim Cook chiarisce quanto la privacy e la sicurezza degli utenti siano al centro del progetto Apple. Il dirigente ha dichiarato più volte di vedere la privacy come un diritto fondamentale dell’umanità, e le ultime campagne pubblicitarie dell’azienda hanno spesso affrontato questo tema.</p>
      <figure>
        <img src="https://cdn.dday.it/system/uploads/picture/image/58875/content_small_Cook_Cover.jpg"/>
        <figcaption>L'ad di Apple Tim Cook (a sinistra) e Marc Benioff, fondatore di Salesforce</figcaption>
      </figure>
      <p> </p>
      <h3>"La ricerca della massima qualità è la stella polare che guida il nostro cammino"</h3>
      <p>L’intervista è stata anche l’occasione per ripercorrere la clamorosa vicenda che vide <a href="https://www.dday.it/redazione/19173/la-lettera-di-tim-cook-ai-dipendenti-apple-la-privacy-e-sacra-bucare-un-solo-iphone-creerebbe-un-precedente-pericoloso">Apple contrapposta all’FBI nel 2016</a>. L’agenzia di sicurezza americana chiese ad Apple di creare una versione speciale di iOS che consentisse alle forze dell’ordine l’accesso al telefono dell'autore di alcuni omicidi, ma Apple si rifiutò. “<i>Mi chiesero, in pratica, <b>di creare un cancro che aggredisse il nostro sistema operativo</b></i>” ha dichiarato il dirigente.</p>
      <p>In chiusura Tim Cook ha speso alcune parole sui valori di Apple come azienda: “<i>Non abbiamo mai avuto l’ambizione di essere l’azienda che fa più soldi di tutte, ma di essere l’azienda che fa i prodotti migliori. La qualità è la stella polare che ci indica il cammino</i>”. </p>
    </article>
  </body>
</html>