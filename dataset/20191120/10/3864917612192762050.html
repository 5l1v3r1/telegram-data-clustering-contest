<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821827-desat-udariv-nozem-na-cernigivsini-colovik-napav-na-cinovnicu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:15:00+00:00"/>
    <meta property="og:title" content="Десять ударів ножем: на Чернігівщині чоловік напав на чиновницю"/>
    <meta property="og:description" content="У смт. Козелець Чернігівської області чоловік серед білого дня, на очах дорослих та дітей, завдав 10 ударів ножем працівниці держустанови, яка перебувала на робочому місці."/>
  </head>
  <body>
    <article>
      <h1>Десять ударів ножем: на Чернігівщині чоловік напав на чиновницю</h1>
      <h2>У смт. Козелець Чернігівської області чоловік серед білого дня, на очах дорослих та дітей, завдав 10 ударів ножем працівниці держустанови, яка перебувала на робочому місці.</h2>
      <address>
        <time datetime="2019-11-20T10:15:00+00:00">20 Nov 2019, 10:15</time>
      </address>
      <p>Про це повідомив <a href="https://cn.npu.gov.ua/news/novini/kozeleczka-policziya-zatrimala-cholovika-yakij-z-nozhem-napav-na-zhinku/">сектор комунікації поліції Чернігівської області</a>.</p>
      <p>"Вчора увечері співробітники Козелецького відділення поліції затримали чоловіка, який посеред білого дня у державній установі райцентру напав з ножем на жінку перед очима відвідувачів з дітьми. 34-річний чоловік несподівано накинувся на працівницю установи та близько десяти разів вдарив її ножем у різні частини тіла, а потім зник у невідомому напрямку", - йдеться у повідомленні.</p>
      <p>Відразу потерпілу доправили до реанімації, де їй надали першу допомогу. Зараз її життю нічого не загрожує.</p>
      <p>Шукали нападника спеціально створені групи з дільничних офіцерів та оперативників. Їм допомагала "Муніципальна варта" й приватні охоронні фірми. Всі в’їзди-виїзди з Козельця були перекриті, фото чоловіка вмить облетіло селище. Увечері його затримали й помістили до ізолятора тимчасового тримання.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2821495-spivucasnik-kilera-pisla-strilanini-bila-supermarketu-harkova-piski-potrapiv-do-rf.html">Співучасник кілера після стрілянини біля супермаркету Харкова пішки потрапив до РФ</a>
      </blockquote>
      <p>За фактом нападу відкрито кримінальне провадження з правовою кваліфікацією "замах на <a href="https://www.ukrinform.ua/tag-vbivstvo">вбивство</a>". Досудове розслідування триває.</p>
      <p>За додатковою інформацією компетентного джерела, нападник і постраждала працівниця Козелецького райвідділу державної реєстрації актів цивільного стану (теж віком близько 30 років), були знайомі навіть родинами. Коли чоловік того дня уперше зайшов до установи, він з жінкою просто поговорив і пішов. Коли ж невдовзі повернувся, то напав на неї з ножем.</p>
    </article>
  </body>
</html>