<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/szczecin-nie-zyja-dwaj-chlopcy-ktorzy-wpadli-do-basenu-przeciwpozarowego,986769.html"/>
    <meta property="og:site_name" content="TVN24"/>
    <meta property="article:published_time" content="2019-11-20T10:49:00+00:00"/>
    <meta property="og:title" content="Chłopcy wpadli do basenu przeciwpożarowego, nie żyją. &quot;Uciekli z Centrum Opieki nad Dzieckiem&quot;"/>
    <meta property="og:description" content="Dwaj chłopcy, którzy wpadli we wtorek do zbiornika przeciwpożarowego, uciekli z Centrum Opieki nad Dzieckiem - poinformował Maciej Homis, rzecznik Miejskiego Ośrodka Pomocy Rodzinie w Szczecinie. P..."/>
  </head>
  <body>
    <article>
      <h1>Chłopcy wpadli do basenu przeciwpożarowego, nie żyją. "Uciekli z Centrum Opieki nad Dzieckiem"</h1>
      <address><time datetime="2019-11-20T10:49:00+00:00">20 Nov 2019, 10:49</time> by <a rel="author">asty, MAK//now/ks</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/eed48ec2-cd74-4119-bed0-8b2e04ca9932.png?type=1&amp;srcmode=0&amp;srcx=1/2&amp;srcy=1/1&amp;srcw=99/100&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/555dd288-7635-4334-9a19-2c9bbf11e1f5-480p.mp4"/>
          <figcaption>Dwaj chłopcy wpadli do basenu przeciwpożarowego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/ea5b38fd-ca02-4392-b1a3-733aaf38e79d-480p.mp4"/>
          <figcaption>Chłopcy wpadli do basenu, nie żyją. Sprawę bada prokuratura</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/4f6715bc-6fa0-4c71-a24c-6eb03835dc10-480p.mp4"/>
          <figcaption>Nie żyją chłopcy, kórzy wpadli do basenu przeciwpożarowego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1414adfe-06db-494b-abe4-8de933e8639f-480p.mp4" autoplay="" loop=""/>
          <figcaption>Do zdarzenia doszło w Szczecinie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/cb373f07-e52d-47ee-9f1c-25d55514c128-480p.mp4"/>
          <figcaption>Zbiornik, do którego wpadli chłopcy był niezabezpieczony</figcaption>
        </figure>
        <figcaption>Zbiornik, do którego wpadły dzieci<cite>Foto: tvn24 | Video: tvn24</cite></figcaption>
      </slideshow>
      <h3>Dwaj chłopcy, którzy wpadli we wtorek do zbiornika przeciwpożarowego, uciekli z Centrum Opieki nad Dzieckiem - poinformował Maciej Homis, rzecznik Miejskiego Ośrodka Pomocy Rodzinie w Szczecinie. Pomimo wysiłków lekarzy 12- i 13-latka nie udało się uratować. Okoliczności i przyczyny tragedii bada policja i prokuratura. Śledztwo ma wyjaśnić m.in. czy osoby, na których ciążył obowiązek opieki nad chłopcami, naraziły ich na niebezpieczeństwo.</h3>
      <related>
        <a href="https://www.tvn24.pl/pomorze,42/dwoch-chlopcow-wpadlo-do-zbiornika-przeciwpozarowego-lekarze-walcza-o-ich-zycie,986659.html"/>
      </related>
      <p>- Mimo wysiłków lekarzy żadnego z chłopców nie udało się uratować, ich serca nie podjęły pracy - poinformowała Bogna Bartkiewicz, rzeczniczka Samodzielnego Publicznego Szpitala Klinicznego nr 2 Pomorskiego Uniwersytetu Medycznego w Szczecinie.</p>
      <p>Jak zastrzegła, ze względu na dobro rodzin szpital nie udziela w tej sprawie szerszych informacji.</p>
      <p>- Poszkodowani w wypadku chłopcy byli wychowankami Centrum Opieki nad Dzieckiem w Szczecinie. W dniu zdarzenia od godzin porannych chłopcy byli w trakcie ucieczki z Centrum - poinformował w środę Maciej Homis, rzecznik prasowy Miejskiego Ośrodka Pomocy Rodzinie w Szczecinie.</p>
      <p>Dodał, że o ucieczce we wtorek o godz. 9.20 poinformowana została policja oraz prawni opiekunowie.<br/><br/>- Po otrzymaniu zgłoszenia o tragicznym zdarzeniu pozostali wychowankowie, rodziny chłopców oraz kadra Centrum zostali objęci wsparciem psychologicznym - podkreślił Homis.</p>
      <p>Dodał, że z uwagi na prowadzone postępowanie oraz szacunek do rodzin, MOPR nie udziela więcej informacji w tej sprawie.</p>
      <h3>Jeden ratował drugiego</h3>
      <related>
        <a href="https://www.tvn24.pl/pomorze,42/szymon-utonal-przed-domem-skonczyl-sie-proces-rodzicow,902791.html"/>
      </related>
      <p><b><a href="https://www.tvn24.pl/pomorze,42/szczecin-dwoch-chlopcow-wpadlo-do-zbiornika-przeciwpozarowego,986659.html">We wtorek chłopcy w wieku 12 i 13 lat wpadli do zbiornika przeciwpożarowego na terenie starego złomowiska w Szczecinie</a>.</b> Obiekt znajduje się w rejonie ulic 26 kwietnia i Twardowskiego. Służby wezwano na miejsce tuż po godzinie 15.</p>
      <p>- Jeden z chłopców wpadł do wody, drugi, próbując go ratować, niestety również znalazł się pod lustrem wody - o wstępnych ustaleniach mówi mł. asp. Przemysław Majer z Komendy Miejskiej PSP w Szczecinie.</p>
      <p>Nie wiadomo, ile dokładnie chłopcy byli pod wodą. Doszło do zatrzymania akcji serca. Podczas reanimacji na miejscu wypadku nie udało się jej przywrócić. Paulina Targaszewska, rzeczniczka Wojewódzkiej Stacji Pogotowia Ratunkowego w Szczecinie, poinformowała, że akcja reanimacyjna trwała 40 minut.</p>
      <p>- Zostali podłączeni pod specjalne urządzenie, które się nazywa Autopuls, które automatycznie uciska klatkę piersiową i przy takim wspomaganiu chłopcy zostali karetkami przewiezieni do szpitala na Pomorzanach - dodała Paulina Targaszewska.</p>
      <p>Pogotowie przywiozło chłopców do szpitala w ciężkim stanie, w głębokiej hipotermii. Zostali tam podłączeni do specjalistycznej aparatury, ale próby ich uratowania nie powiodły się.</p>
      <h3>"Od jakiegoś czasu na tym terenie dzieje się niedobrze"</h3>
      <related>
        <a href="https://www.tvn24.pl/pomorze,42/5-latek-utopil-sie-w-studzience-kolo-placu-zabaw-urzedniczka-stanie-przed-sadem,974103.html"/>
      </related>
      <p>Marek Matejski, jeden z mieszkańców Szczecina, który tankuje paliwo na pobliskiej stacji, mówi, że zbiornik przeciwpożarowy nie był zabezpieczony. Potwierdza to także mł. asp. Przemysław Majer. - Był to teren ogrodzony po byłym złomowisku. Sam zbiornik nie był zabezpieczony jak wynika z informacji, które uzyskałem - mówi.</p>
      <p>- Od jakiegoś czasu zauważam, że na tym terenie dzieje się niedobrze. Było kilka pożarów i teraz ta wczorajsza tragedia, wstrząsnęła mną - mówi reporterce TVN24 Marek Matejski.</p>
      <p>- To tragedia, każdy był młodym człowiekiem, robił różne rzeczy. Piękna postawa tego drugiego chłopca, ale cóż z tego - dodaje.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/cb373f07-e52d-47ee-9f1c-25d55514c128/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Zbiornik, do którego wpadli chłopcy był niezabezpieczony<cite>Wideo: tvn24</cite></figcaption>
      </figure>
      <h3>Śledztwo prokuratury</h3>
      <p>Mł. asp. Przemysław Majer, przekazał, że na miejscu w tym czasie było jeszcze dwóch chłopców w podobnym wieku. To ich zeznania mają pomóc w ustaleniu dokładnego przebiegu zdarzenia.</p>
      <p>Jak dowiedział się TVN24, Prokuratura Rejonowa Szczecin-Zachód wszczęła postępowanie w sprawie tragedii.</p>
      <p>- Postępowanie prowadzone jest w kierunku narażenia chłopców na bezpośrednie niebezpieczeństwo utraty życia albo ciężkiego uszczerbku na zdrowiu przez osoby, na których ciążył obowiązek opieki nad małoletnimi - powiedziała Joanna Biranowska-Sochalska, rzeczniczka Prokuratury Okręgowej w Szczecinie.</p>
      <p>Dodała, że śledztwo prowadzone jest też w kierunku "nieumyślnego spowodowania śmierci pokrzywdzonych".<br/><br/>Prokuratura będzie też badać, czy teren, na którym znajduje się basen przeciwpożarowy, był odpowiednio zabezpieczony przed tym, aby nie dostały się tam osoby nieupoważnione. Istotna będzie też opinia z zakresu medycyny sądowej po sekcji zwłok chłopców.<br/><br/>Jak poinformowała prok. Biranowska-Sochalska, trwają przesłuchania świadków. Oględziny miejsca zdarzenia przeprowadzono we wtorek pod nadzorem prokuratora.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/41cb24fe-88c9-4aec-ae98-fdff1aa21539.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do zdarzenia doszło w Szczecinie<cite>Źródło: Mapy Google, tvn24.pl</cite></figcaption>
      </figure>
      <p>
        <b>
          <i>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</i>
        </b>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/pomorze,42/dwoch-chlopcow-wpadlo-do-zbiornika-przeciwpozarowego-lekarze-walcza-o-ich-zycie,986659.html"/>
      </related>
    </article>
  </body>
</html>