<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/women/742685"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T10:19:00+00:00"/>
    <meta property="og:title" content="เปิดตัวทางการ'ชุดผีตาโขน' ชุดประจำชาติไทยสู่จักรวาล"/>
    <meta property="og:description" content="เปิดตัวอย่างเป็นทางการแล้วสำหรับชุด 'ผีตาโขน เฟสติวัล ออฟ ไทยแลนด์' ชุดประจำชาติไทยที่ 'ฟ้าใส-ปวีณสุดา ดรูอิ้น' จะสวมใส่ในการประกวดมิสยูนิเวิร์ส 2019"/>
  </head>
  <body>
    <article>
      <h1>เปิดตัวทางการ'ชุดผีตาโขน' ชุดประจำชาติไทยสู่จักรวาล</h1>
      <address>
        <time datetime="2019-11-20T10:19:00+00:00">20 Nov 2019, 10:19</time>
      </address>
      <p>
        <b>เปิดตัวอย่างเป็นทางการแล้วสำหรับชุด "ผีตาโขน เฟสติวัล ออฟ ไทยแลนด์" ชุดประจำชาติไทยที่ "ฟ้าใส-ปวีณสุดา ดรูอิ้น" จะสวมใส่ในการประกวดมิสยูนิเวิร์ส 2019</b>
      </p>
      <p>เมื่อเวลา 15.30 น.วันที่ 20 พ.ย.2562 ที่หอศิลป์ร่วมสมัยราชดำเนิน กรุงเทพฯ กองประกวดมิสยูนิเวิร์สไทยแลนด์ 2019 ได้เปิดตัวชุด "ผีตาโขน เฟสติวัล ออฟ ไทยแลนด์" ชุดประจำชาติไทยที่ น.ส.ปวีณสุดา ดรูอิ้น หรือ "ฟ้าใส" มิสยูนิเวิร์สไทยแลนด์ 2019 จะสวมใส่ในการประกวดมิสยูนิเวิร์ส 2019 จัดขึ้นที่เมืองแอตแลนตา รัฐจอร์เจีย ประเทศสหรัฐอเมริกา อย่างเป็นทางการแล้ว โดยนำชุดชนะเลิศการออกแบบของนายอลงกรณ์ กองอิน ดีไซเนอร์อิสระ มาพัฒนาออกแบบใหม่ให้มีความหรูหราเหมาะสมกับเวทีสากล<br/><br/>ผู้สื่อข่าวรายงานว่า บรรยากาศในห้องแสดงชุดเต็มไปด้วยความคึกคักนอกจากคณะกรรมการ ดีไซเนอร์ ช่างภาพและสื่อมวลชนแล้ว ยังมีแฟนคลับนางงามบ้างส่วนเข้ามาร่วมชมและเชียร์ให้กำลังใจ โดยฟ้าใสออกมาปรากฏตัวบนเวทีด้วยการอยู่เบื้องหลังหน้ากากผีตาโขนขนาดใหญ่และมีความสูงถึง 2.5 เมตร ใช้สื่อผสมวัสดุนานาชนิด โดยไม่มีการวาดลวดลายลงบนหน้ากาก แต่เก็บจุดเด่นไว้โดยให้ครอบศีรษะลักษณะคล้ายหวดข้าวนึ่ง ใบหน้ายาว จมูกโค้งงอ ตกแต่งความงามให้สื่อถึงความบันเทิงและสนุกสนาน</p>
      <figure>
        <img src="https://www.dailynews.co.th/admin/upload/20191120/news_NOmYEivhgi174549_533.jpg?v=20191121138?v=7779"/>
      </figure>
      <p>นอกจากนั้นชุดนี้ยังเปี่ยมคุณค่าจากการนำวัสดุเหลือใช้ซึ่งได้รับความร่วมมือร่วมใจจากกลุ่มแฟนคลับจัดหาถุงพลาสติกหลากสี ช้อนพลาสติกหลากสี ขวดน้ำอัดลมพลาสติกสีเขียว เชือกฟางหลากสี หลอดดูดน้ำ ตระกร้าพลาสติกที่พังแล้ว ลูกโป่ง และพรมเช็ดเท้าสานแบบบาง ซึ่งเป็นของใช้แล้วและกำลังจะกลายเป็นขยะ แต่ถูกนำมาเพิ่มคุณค่าในรูปแบบของงานศิลปะ โดยไม่มีการนำเทคโนโลยีชั้นสูงมาใช้ทำอัพรีไซเคิล แต่เป็นการทำด้วยสองมือของศิลปิน รวมน้ำหนักทั้งหมด 10 กิโลกรัม<br/><br/>จากนั้นฟ้าใสจึงใช้มือผลักประตูสองบ้านตรงบริเวณหน้าและปรากฏโฉมในชุดราตรีสั้นสุดทะมัดทะแมง พร้อมกับเครื่องศีรษะ โดยชุดตั้งแต่หัวจรดเท้าสานด้วยวัสดุอะลูมิเนียมชุบทองแดงสะท้อนแสงเป็นประกายระยิบระยับมีความหรูหรายามต้องกับแสงไฟ ส่วนเครื่องศีรษะใช้วัสดุเดียวกันมีขนาดความสูง 70 ซ.ม.</p>
      <figure>
        <img src="https://www.dailynews.co.th/admin/upload/20191120/news_NueJbAHMWH174549_533.jpg?v=20191121138?v=5215"/>
      </figure>
      <p>ฟ้าใสกล่าวว่า ชื่นชอบไอเดียของชุดซึ่งพัฒนาจากผลงานออกแบบไปให้ทิศทางที่ดี อยากให้ชุดนี้เป็นตัวแทนของวัฒนธรรมไปเผยแพร่อวดสายตาสู่ชาวโลก เพราะไม่เคยมีชุดประจำชาติปีไหมเคยส่งมาก่อน ก่อนหน้านี้ตัวเองได้มีโอกาสลงพื้นที่ไปยัง อ.ด่านซ้าย เพื่อเรียนรู้รากเหง้าของผีตาโขน ประทับใจกับการต้อนรับมากเพราะมีคนแต่งผีตาโขนมารับถึงสนามบิน เมื่อได้สัมผัสด้วยตัวเองพบว่าชุดผีตาโขนมีเสน่ห์และประยุกต์ได้ แต่ละจังหวัดมีการทำแตกต่างกัน สำหรับความพร้อมตอนนี้ต้องบอกว่าไม่มีด้านใดร้อยเปอร์เซ็นต์ เพราะยังสามารถพัฒนาตัวเองได้อีกทุกด้าน อย่างไรก็ตามต้องขอขอบคุณทุกกำลังจากกองเชียร์ที่หลั่งไหลส่งข้อความมาให้กำลังใจ ซึ่งเป็นพลังบวกให้กับตัวเองที่ไม่การันตีว่าจะคว้ามงกุฎลำดับที่ 3 มาได้หรือไม่ แต่ยืนยันจะทำหน้าที่ให้ดีที่สุด พร้อมกับพกเครื่องรางของขลังติดตัวเพื่อความเป็นสิริมงคลด้วย<br/><br/>การประกวดมิสยูนิเวิร์ส รอบตัดสินกำหนดจัดวันที่ 8 ธ.ค.2562 ตามเวลาท้องถิ่น หรือช่วงเช้าวันที่ 9 พ.ย.2562 ตามเวลาประเทศไทย ถ่ายทอดสดทางช่องพีพีทีวี เอชดี 36 เวลา 07.00-10.00 น. โดยตัวแทนสาวงามแห่งประเทศไทยจะออกเดินทางวันที่ 22 พ.ย.2562 ตั้งแต่เวลา 19.00-21.00 น.ที่ท่าอากาศยานสุวรรณภูมิ ประตู 9 </p>
      <figure>
        <img src="https://www.dailynews.co.th/admin/upload/20191120/news_XOhgZsfJFv174550_533.jpg?v=20191121138?v=6653"/>
      </figure>
      <p>
        <b>ข่าวที่เกี่ยวข้อง<br/><a href="https://www.dailynews.co.th/regional/730810">ดราม่าตั้งแต่ยังไม่ส่งออก! สาวโวยถูกก๊อป'ผีตาโขน'</a></b>
      </p>
    </article>
  </body>
</html>