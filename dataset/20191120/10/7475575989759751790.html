<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/bolgesel/salih-cora-herkese-birinci-sinif-saglik-hizmeti-sunan-tek-ulkeyiz-h697813.html"/>
    <meta property="og:site_name" content="61 SAAT"/>
    <meta property="article:published_time" content="2019-11-20T10:21:05+00:00"/>
    <meta property="og:title" content="Salih Cora, ‘Herkese birinci sınıf sağlık hizmeti sunan tek ülkeyiz’"/>
    <meta property="og:description" content="AK Parti Trabzon Milletvekili, TBMM Plan ve Bütçe Komisyonu Üyesi Av. Salih Cora T.C. Aile, Çalışma ve Sosyal Hizmetler Bakanlığı’nın bütçe görüşmelerini komisyonda görüşerek kabul ettiklerini ifade etti. "/>
  </head>
  <body>
    <article>
      <h1>Salih Cora, ‘Herkese birinci sınıf sağlık hizmeti sunan tek ülkeyiz’</h1>
      <h2>AK Parti Trabzon Milletvekili, TBMM Plan ve Bütçe Komisyonu Üyesi Av. Salih Cora T.C. Aile, Çalışma ve Sosyal Hizmetler Bakanlığı’nın bütçe görüşmelerini komisyonda görüşerek kabul ettiklerini ifade etti. </h2>
      <address>
        <time datetime="2019-11-20T10:21:05+00:00">20 Nov 2019, 10:21</time>
      </address>
      <p>Bakanlığın 2020 yılı bütçesinin hayırlı uğurlu olmasını dileyen Cora, “Aile, Çalışma ve Sosyal Hizmetler Bakanlığının bütçesi toplumun neredeyse tamamını ilgilendiren bir Bakanlık olarak karşımıza çıkıyor. Kadından çocuğa, yaşlısından gencine, çalışandan çalışmayana, şehidinden gazisine toplumun her bir kesimini ilgilendiren bir Bakanlıktır” dedi.</p>
      <p>
        <b>“İSTEYEN İSTEDİĞİ ECZANEYE, İSTEYEN İSTEDİĞİ HASTANEYE GİDİYOR”</b>
      </p>
      <p>Çocukluğunda yaşadığı bir olayı anlatarak Sosyal Hizmetler’in önemine vurgu yapan Cora, “1988'li yıllarda daha çocukken, bir gün evimizdeyken kapının zili çaldı ve başından aşağıya kanlar akan bir çocukla beraber annesi geldi ve o gün annemden, babamdan benim sağlık karnemi isteyerek ondan yararlanıp hastaneye gitmek istediğini ifade etmişti; o günü hiçbir şekilde unutamıyoruz. Esasında bu bir Türkiye fotoğrafıydı. Geçmişte BAĞ-KUR'a 1 lira borcu olan sağlıktan yararlanamazken şimdi altmış güne kadar borcu olan BAĞ-KUR'luların sağlıktan yararlanma imkânı getirilmiştir. O gün çocuğunu hastaneye götüremeyen, başkasının sağlık karnesinden yararlanmak durumunda kalan, başkasından rica edip bir nevi usulsüzlük yapmak mecburiyetinde bırakılan bir vatandaşımızdan şimdi isteyenin istediği eczaneye, isteyenin istediği hastaneye gidebildiği bir sağlık yapısı, bir sigortalılık yapısının oluştuğu bir Türkiye'miz vardır. Bu değişimi milletimiz başardı” diye konuştu.</p>
      <p>
        <b>“VATANDAŞLARIMIZIN TAMAMINI GENEL SAĞLIK SİGORTASI ALTINA ALDIK”</b>
      </p>
      <p>BAĞ-KUR'lu vatandaşlarımızın ödemiş olduğu prim oranları daha önce yüzde 40 iken Bakanlığın yapmış olduğunuz reformlarla beraber AK PARTİ Hükûmeti döneminde yüzde 34,5'a düşürüldüğünü vurgulayan Cora, “Ama en önemlisi de, AK Parti iktidarı döneminde -şu anda biz özellikle övünerek söylüyoruz yapılan hizmetlerimizi; doğrudur, biz kendi açımızdan bunları anlatmak durumundayız- bize en çok saldırılan alanlardan biri de şudur; sosyal güvenlik sistemimizi delik deşik edip oradan AK Parti iktidarı farklı bir noktaya savrulmaya çalışılmak istenmektedir. Biz vatandaşımızın tamamını genel sağlık sigortası şemsiyesi altına alan ve herkese birinci sınıf sağlık hizmeti sunan tek ülkeyiz; başka bir örneği varsa bunu sizler ifade edebilirsiniz” diye konuştu.</p>
      <p>
        <b>AK PARTİ HÜKÜMETİ SAĞLIKTA BÜYÜK REFORMLAR YAPTI  </b>
      </p>
      <p>Yine sağlık karnesi uygulamasına AK Parti Hükümeti olarak kendilerinin son verdiğini de ifade eden Cora, şöyle devam etti: “Yeşil kartlıları genel sağlık sigortası kapsamına aldık, yeşil kartlı hastaların üniversite hastanelerine, belediyeye ait hastanelere doğrudan müracaat edebilmelerine yönelik düzenlemeler yaptık, 18 yaş altı çocukların koşulsuz sağlık hizmeti almasını sağladık, hem tedavide hem ilaç için saatlerce kuyruk bekleyen vatandaşımızın bu çilesini sona erdirdik, 2005 yılında SSK hastanelerinin Sağlık Bakanlığı’na devredilmesiyle birlikte sigortalılara tüm devlet hastaneleri, devlet ve vakıf üniversite hastaneleri ile anlaşmalı özel hastanelerde tedavi olma imkânı getirdik. Dolayısıyla bu imkânları getiren AK PARTİ iktidarına vatandaşımızın çok büyük bir teveccühü vardır. Bu teveccühü emekliler üzerinden bir siyasi istismara dönüştürerek vatandaşla bizim aramızdaki bağı bozmaya çalışsanız da bunu hiçbir şekilde başaramayacaksınız. Çünkü AK Parti'nin emeklilere yönelik olarak hiçbir şekilde bir önyargısı, hiçbir şekilde bir mesafesi söz konusu değildir. Biz emekli aylıklarında 2002 yılına kıyasla yüzde 397'lere varan reel artışlar sağladık, emeklilerimizi fiş, fatura toplama külfetinden kurtararak maaş tutarlarına göre yüzde 4, yüzde 5 ek ödeme yaptık, emeklilerimize Ramazan ve Kurban Bayramlarında bin lira bayram ikramiyesi ödemesi düzenlemesini hayata geçirdik, TL alt sınırı getirerek emeklilerimize bin TL'nin altında aylık bağlanmamasını sağladık, emeklilere banka promosyonunun ödenmesini sağladık, otuz yıldan fazla hizmeti olan devlet memurlarına otuz yılı aşan süreler için emekli ikramiyesi ödemesi imkânı tanıdık, emekli olduktan sonra -burası önemlidir değerli arkadaşlar- ticari faaliyette bulunanların emekli aylıklarından yüzde 15 oranında kesilen sosyal güvenlik destek primini önce yüzde 10'a indirdik, sonra 2016 yılında da tamamen ortadan kaldırdık. Tüm bunlar ve diğer alanlarda yapmış olduğumuz çalışmalarla çalışma ve sosyal güvenlik hayatında önemli değişimler ve gelişimler yaşanmıştır.”</p>
    </article>
  </body>
</html>