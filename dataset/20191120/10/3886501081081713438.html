<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119552-brnabic-za-blic-vucic-nalozio-da-se-ispita-moguca-spijunska-afera-sa-ruskim-agentom?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T10:50:04+00:00"/>
    <meta property="og:title" content="Brnabić: Sednica Saveta za nacionalnu bezbednost o navodnom vrbovanju agenata. Stefanović dogovorio saradnju sa Rusijom u oblasti bezbednosti"/>
    <meta property="og:description" content="Predsednica Vlade Srbije Ana Brnabić izjavila je da će se danas ili sutra sastati Savet za nacionalnu bezbednost povodom navoda da Rusija vrbuje pripadnike bezbednosnih službi Srbije.Ona je novinarima u Skupštini Srbije rekla da je o tome razgovarala sa predsednikom Srbije Aleksandrom Vučićem i da je on izdao nalog Vojno-bezbednosnoj agenciji (VBA) da istraži te navode.Navodeći da nadležni tek treba da dobiju dodatne informacije, premijerka je ocenila da će u slučaju da se utvrdi da su te informacije tačne, to predstavljati &quot;ozbiljan problem&quot; i &quot;stvar oko koje će morati ozbiljno da se pozabave&quot;.Upitana da li to može da poremeti odnose sa Rusijom, ona je kazala da ne može da iznosi paušalne ocene i da mora da sačeka informacije VBA.List &quot;Blic&quot; preneo je ranije danas da je &quot;ruski diplomata i pripadnik vojne obaveštajne službe Georgij Kleban akter šokantnog snimka, na kome se vidi kako daje novac jednom navodno visokopozicioniranom zvaničniku Srbije&quot;.Snimak je 17. novembra objavljen na Jutjubu, njegova autentičnost…"/>
  </head>
  <body>
    <article>
      <h1>Brnabić: Sednica Saveta za nacionalnu bezbednost o navodnom vrbovanju agenata. Stefanović dogovorio saradnju sa Rusijom u oblasti bezbednosti</h1>
      <address>
        <time datetime="2019-11-20T10:50:04+00:00">20 Nov 2019, 10:50</time>
      </address>
      <p><b>Predsednica Vlade Srbije Ana Brnabić izjavila je da će se danas ili sutra sastati Savet za nacionalnu bezbednost povodom navoda da Rusija vrbuje pripadnike bezbednosnih službi Srbije.</b><br/><br/>Ona je novinarima u Skupštini Srbije rekla da je o tome razgovarala sa predsednikom Srbije Aleksandrom Vučićem i da je on izdao nalog Vojno-bezbednosnoj agenciji (VBA) da istraži te navode.<br/><br/>Navodeći da nadležni tek treba da dobiju dodatne informacije, premijerka je ocenila da će u slučaju da se utvrdi da su te informacije tačne, to predstavljati "ozbiljan problem" i "stvar oko koje će morati ozbiljno da se pozabave".<br/><br/>Upitana da li to može da poremeti odnose sa Rusijom, ona je kazala da ne može da iznosi paušalne ocene i da mora da sačeka informacije VBA.<br/><br/>List "Blic" preneo je ranije danas da je "ruski diplomata i pripadnik vojne obaveštajne službe Georgij Kleban akter šokantnog snimka, na kome se vidi kako daje novac jednom navodno visokopozicioniranom zvaničniku Srbije".<br/>Snimak je 17. novembra objavljen na Jutjubu, njegova autentičnost potvrdjena je za "Blic", a potvrdio ga je i ugledni istraživački novinar Hristo Grozev na svom Tviter nalogu.<br/><br/><b>Stefanović: Sporazumi o saradnji Srbije i Rusije u oblasti bezbednosti</b><br/><br/>Potpredsednik Vlade Srbije i ministar unutrašnjih poslova Nebojša Stefanović izjavio je nakon sastanka u Moskvi sa sekretarom Saveta bezbednosti Ruske Federacije Nikolajem Patruševim da je postignut dogovor o zaključivanju dva sporazuma.<br/><br/>Ti sporazumi će unaprediti saradnju Srbije i Rusije u oblasti bezbednosti. Jedan je o saradnji u borbi protiv organizovanog kriminala, a drugi o suzbijanju terorizma, saopštilo je danas Ministarstvo unutrašnjih poslova Srbije.<br/><br/>Stefanović, koji je u dvodnevnoj poseti Moskvi, rekao je da policija Srbije prati "kretanje migranata iz pravca Bliskog istoka, zbog postojanja bojazni od infiltriranja terorističkih boraca" koji "pokušavaju da se domognu Zapadne Evrope".<br/><br/>Stefanović je rekao i da policija Srbije "ostvaruje dobre rezultate" u borbi protiv medjunarodnog šverca droge.<br/><br/>Stefanović će u Moskvi razgovarati i s generalnim tužiocem Ruske Federacije Jurijem Čajkom.</p>
    </article>
  </body>
</html>