<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.icreatemagazine.nl/nieuws/van-netflix-naar-apple-tv-plus/"/>
    <meta property="og:site_name" content="iCreate"/>
    <meta property="article:published_time" content="2019-11-20T10:35:00+00:00"/>
    <meta property="og:title" content="5 redenen om Netflix in te ruilen voor Apple TV+"/>
    <meta property="og:description" content="Ondanks dat het aanbod van de videodienst van Apple nog niet groot is, zijn er goede redenen om over te stappen van Netflix naar Apple TV+."/>
  </head>
  <body>
    <article>
      <h1>5 redenen om Netflix in te ruilen voor Apple TV+</h1>
      <address><time datetime="2019-11-20T10:35:00+00:00">20 Nov 2019, 10:35</time> by <a rel="author">Koen van Ekeren</a></address>
      <p>Met alle nieuwe streamingdiensten is de concurrentie van Netflix flink aangewakkerd. Een van de nieuwe spelers in streamingland is Apple, dat wat abonnees van Netflix hoopt af te snoepen. En ondanks dat het aanbod van de videodienst Apple TV+ nog beperkt is, zijn er goede redenen om voor <a href="https://www.icreatemagazine.nl/software/apple-tv-plus/">Apple TV+</a> te kiezen. We zetten de voordelen op een rij.</p>
      <figure>
        <img src="https://www.icreatemagazine.nl/app/uploads/2019/11/apple-tv-netflix-1021x1024.jpg"/>
      </figure>
      <h3>Van Netflix naar Apple TV+?</h3>
      <p>Sinds begin november deelt Apple TV+ mee in de streamingoorlog. We geven vijf redenen om over te stappen van Netflix naar Apple TV+.</p>
      <h4>1. Alleen maar originals</h4>
      <p>Weet je op Netflix niet meer wat je moet kijken? Apple TV+ biedt genoeg om je met een dekentje en een kop chocolademelk de bank op te laten kruipen, want het aanbod bestaat uit exclusieve content. Oké: met zeven series en één documentaire is het aanbod nu nog erg beperkt, maar er zitten mooie producties tussen. <i>The Morning Show</i> (met Jennifer Aniston en Reese Witherspoon), <i>For alll Mankind</i> en het post-apocalyptische <i>See</i> zijn aanraders.</p>
      <h4>2. Hoogste kwaliteit</h4>
      <p>Als kwaliteit voor jou het belangrijkste is, dan is er een goede reden om voor Apple TV+ te kiezen. Apple TV+ heeft namelijk een betere 4K-kwaliteit dan Netflix, zo blijkt uit een test van <a href="https://www.flatpanelshd.com/flatforums/viewtopic.php?f=31&amp;t=12779">FlatpanelsHD</a>. Bij alle producties werd een opvallend hoge bitrate gemeten, waarbij <i>See</i> het met 29Mbit/s het best scoorde. Bij Netflix is de 4K-kwaliteit met een maximale bandbreedte van 16Mbit/s lager.</p>
      <h4>3. Laagste prijs</h4>
      <p>Het abonnement van Netflix dat het meest overeenkomt met de mogelijkheden van Apple TV+ is Netflix Premium. Dit kost € 13,99 per maand. Met Apple TV+ ben je met een abonnementsprijs van € 5,99 veel goedkoper uit. Ook leuk: de eerste week van de streamingdienst van Apple is gratis.</p>
      <h4>4. Met meer mensen delen</h4>
      <p>Netflix kun je op maximaal vier schermen tegelijk gebruiken. Apple TV+ deel je met zes gezinsleden. Hiervoor moet je wel gebruikmaken van <a href="https://www.icreatemagazine.nl/workshop/delen-met-gezin/">Delen met gezin</a>. Je kunt de films en series dan kijken op alle apparaten die aan de gezinsleden zijn gekoppeld.</p>
      <h4>5. Gratis voor Apple-kopers</h4>
      <p>Als je een Apple-liefhebber bent, dan is de kans aanwezig dat je dit jaar een iPhone, iPad, Mac, iPod touch of Apple TV koopt. In dat geval krijg je Apple TV+ een jaar (!) lang gratis. Je krijgt hierover een pushbericht en een melding in de TV-app. Ook voor studenten is er goed nieuws. Heb je een studentenabonnement op Apple Music, dan zit daar voortaan ook TV+ bij. Voor hetzelfde bedrag van € 4,99.</p>
      <table bordered="">
        <tr>
          <td>
            <pic src="https://www.fnl.nl/media/catalog/product/cache/926507dc7f93631a094422215b778fe0/i/c/ic19113.jpg" height="100"/>
          </td>
          <td><a href="https://www.icreatemagazine.nl/uitgaven/icreate-113/">iCreate 113<br/></a>Herontdek Foto's – wegwijs in de nieuwe app<br/><a href="https://www.fnl.nl/computer-tech/icreate/nabestellen/icreate-113.html?utm_source=ic&amp;utm_medium=uitgave">Bestel nu</a> | <a href="https://lees.icreatemagazine.nl/icreate-najaarsactie/abonnementsduur/">Abonneren</a></td>
        </tr>
      </table>
      <p>Stap jij over van Netflix naar Apple TV+?</p>
    </article>
  </body>
</html>