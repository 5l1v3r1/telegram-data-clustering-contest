<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/disse-bor-endre-skattekortet-na/71836128"/>
    <meta property="og:site_name" content="Dinside"/>
    <meta property="article:published_time" content="2019-11-20T10:57:01+00:00"/>
    <meta property="og:title" content="Disse bør endre skattekortet nå"/>
    <meta property="og:description" content="Har du betalt for lite skatt i løpet av året, bør du endre skattekortet ditt nå."/>
  </head>
  <body>
    <article>
      <h6 class="kicker">Hvordan endre skattekortet?</h6>
      <h1>Disse bør endre skattekortet nå</h1>
      <h2>Har du betalt for lite skatt i løpet av året, bør du endre skattekortet ditt nå.</h2>
      <address><time datetime="2019-11-20T10:57:01+00:00">20 Nov 2019, 10:57</time> by <a rel="author">Berit B. Njarga</a></address>
      <p>2019 nærmer seg slutten, også som skatteår. Dette betyr at om du skal sikre at du unngår restskatt når skattemeldingen kommer til våren, må du handle raskt.</p>
      <related>
        <a href="https://www.dinside.no/okonomi/i-2020-vil-skattepengene-komme-lenge-for/71178966"/>
      </related>
      <p>For skatteåret 2018 var det 800.000 nordmenn som måtte betale restskatt på i snitt 32.000 kroner.</p>
      <p>Er du i faresonen for en baksmell for skatteåret vi er i nå, er det fortsatt mulig å gjøre endringer som kan redde deg fra dette.</p>
      <h3>Sjekk disse tallene</h3>
      <p>Dinside har spurt Skatteetaten hvordan man kan se på informasjonen om skattekortet på nett om man har betalt for lite skatt i løpet av året.</p>
      <p>Ove Nyland, avdelingsdirektør for brukerdialog i Skatteetaten, anbefaler deg å finne frem dokumentasjon på lønn, pensjon og gjeld/formue før du logger deg inn hos Skatteetaten og sjekker opplysningene opp mot tallene i skattekortet.</p>
      <p>- Dersom tallene ikke stemmer må du gjøre endringer i skattekortet. Du kan gjøre endringer i skattekortet ditt for dette inntektsåret (2019) helt frem til 13. desember, men husk at arbeidsgiver trenger tid til å endre i sitt lønnssystem, sier Nyland.</p>
      <p>På din siste lønnsslipp finner du brutto lønn og skattetrekk hittil i år, som du sammenligner med tallene på Skatteetaten.</p>
      <p>- Husk at det er tallene i lønnsslippen din som er fasit, påpeker Nyland.</p>
      <p>En mulighet er også å be arbeidsgiver om å trekke normal skatt før jul og <a href="https://www.dinside.no/okonomi/ikke-alle-bor-ga-for-halv-skatt/71831914">ikke halvt skattetrekk</a>.</p>
      <h3>Disse endringene kan gi skattesmell</h3>
      <related>
        <a href="https://www.dinside.no/okonomi/sjekk-hva-skatten-din-blir/71680322"/>
      </related>
      <p>Du bør også være klar over at enkelte endringer i livssituasjonen din i løpet av året også kan føre til at du betaler for lite skatt.</p>
      <p>- Typiske faktorer som kan føre til for lite innbetalt skatt er økt lønnsinntekt, økt kapitalinntekt, lavere renteutgifter, barnepass og liknende, sier Nyland.</p>
      <p>Han sier videre at man ved endringer i økonomien bør endre opplysningene inne på Skatteetatens digitale løsning slik at skatten blir riktig.</p>
      <p>- Hvis du endrer opplysninger, ser du automatisk hvordan dette påvirker skattekortet ditt. Du kan endre skattekortet gjennom hele året og bør alltid endre opplysningene, når du har endringer i økonomien din, påpeker Nyland.</p>
      <related>
        <a href="https://www.dinside.no/okonomi/ikke-alle-bor-ga-for-halv-skatt/71831914"/>
      </related>
    </article>
  </body>
</html>