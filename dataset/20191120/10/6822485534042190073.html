<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829046.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T10:45:00+00:00"/>
    <meta property="og:title" content="مصباحی‌ مقدم: بررسی «پالرمو» در مجمع کنار گذاشته شد/ درباره CFT هنوز مهلت مجمع پایان نیافته است"/>
    <meta property="og:description" content="حجت‌الاسلام غلامرضا مصباحی مقدم عضو مجمع تشخیص مصلحت نظام در گفتگو با مهر درباره وضعیت لوایح «پالرمو» و CFT در مجمع تشخیص، گفت: با توجه به اینکه مهلت یکساله مجمع تشخیص مصلحت نظام درباره بررسی انطباق «پالرمو» با مصالح کشور پایان یافته، عملا بررسی آن کان‌لم‌یکن بوده است."/>
  </head>
  <body>
    <article>
      <h1>مصباحی‌ مقدم: بررسی «پالرمو» در مجمع کنار گذاشته شد/ درباره CFT هنوز مهلت مجمع پایان نیافته است</h1>
      <address>
        <time datetime="2019-11-20T10:45:00+00:00">20 Nov 2019, 10:45</time>
      </address>
      <p>عضو مجمع تشخیص مصلحت نظام گفت: بررسی«پالرمو» از نظر مجمع تشخیص مصلحت نظام کان‌لم‌یکن است.</p>
      <p>حجت‌الاسلام غلامرضا مصباحی مقدم عضو مجمع تشخیص مصلحت نظام در گفتگو با مهر درباره وضعیت لوایح «پالرمو» و CFT در مجمع تشخیص، گفت: با توجه به اینکه مهلت یکساله مجمع تشخیص مصلحت نظام درباره بررسی انطباق «پالرمو» با مصالح کشور پایان یافته، عملا بررسی آن کان‌لم‌یکن بوده است.</p>
      <p>وی افزود: درباره CFT هنوز مهلت مجمع تشخیص مصلحت نظام پایان نیافته است.</p>
      <p>عضو مجمع تشخیص مصلحت نظام تصریح کرد: در شرایطی که کشور تحت شدیدترین تحریم‌ها قرار دارد، پیوستن به چنین کنوانسیون‌هایی یک خودتحریمی است و در شرایطی که آمریکا به دنبال محدود کردن مناسبات مالی کشور است، شفاف کردن آن برای موسساتی چون FATF به نفع کشور نیست.</p>
      <p>مصباحی مقدم در واکنش به موضع گیری غلامرضا انصاری معاون دیپلماسی اقتصادی وزارت امور خارجه که نسبت به ایجاد بحران مالی و بانکی برای کشور در صورت عدم تصویب دو لایحه از مجموع لوایح چهارگانه هشدار داده بود، گفت: در نهادی چون FATF اصل بر اجماع است و برای اینکه یک کشور در لیست سیاه وارد شود، باید همه اعضا موافق باشند.</p>
      <p>وی بیان کرد: اصلا چنین مکانیسمی که FATF در بهمن ماه جاری بدون بررسی وضعیت ایران، کشورمان را وارد لیست سیاه کند شناخته شده نیست و مواضع معاون وزارت امور خارجه درست نیست.</p>
      <p>عضو مجمع تشخیص مصلحت نظام در مورد اینکه وزارت امور خارجه تاکید می‌کند که برخی کشورهای دوست، ایران را برای پیوستن به FATF تشویق می‌کنند، اظهار داشت: چنین مباحثی از سوی وزارت امور خارجه در مجمع تشخیص مصلحت نظام نیز مطرح شده ولی اطمینان‌آور نبوده است.</p>
      <p>مصباحی مقدم همچنین درباره سخنان اسحاق جهانگیری معاون اول رئیس جمهور درباره تصویب لوایح در شورای سران قوا و اینکه آیا مجمع در مقابل این سخنان اقدامی انجام داده است نیز گفت: مجمع بنای برخورد با آقای جهانگیری را نداشته و ندارد.</p>
    </article>
  </body>
</html>