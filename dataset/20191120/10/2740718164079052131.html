<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/pradekite-megautis-kaledomis-irena-ir-pavelas-pasirupino-kad-jos-butu-tobulos.c1b0e63f-0b79-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T10:07:00+00:00"/>
    <meta property="og:title" content="Pradėkite mėgautis Kalėdomis: Irena ir Pavelas pasirūpino, kad jos būtų tobulos"/>
    <meta property="og:description" content="„Kalėdos ateina anksti: kai darbe jau kurį laiką sukuosi tarp mielų šventinių aksesuarų ir puošmenų, nepagauti šventinės nuotaikos turbūt net neįmanoma“, – šypsosi ketverius metus „Maximos“ Logistikos centro užsakymų komplektuotoja dirbanti Irena Litvinovič. Ji – viena iš 15 tūkstančių „Maximos“ darbuotojų, besirūpinančių visos Lietuvos šventiniu stalu."/>
  </head>
  <body>
    <article>
      <h1>Pradėkite mėgautis Kalėdomis: Irena ir Pavelas pasirūpino, kad jos būtų tobulos</h1>
      <address><time datetime="2019-11-20T10:07:00+00:00">20 Nov 2019, 10:07</time> by <a rel="author">Projekto partnerio turinys</a></address>
      <p>
        <b>„Kalėdos ateina anksti: kai darbe jau kurį laiką sukuosi tarp mielų šventinių aksesuarų ir puošmenų, nepagauti šventinės nuotaikos turbūt net neįmanoma“, – šypsosi ketverius metus „Maximos“ Logistikos centro užsakymų komplektuotoja dirbanti Irena Litvinovič. Ji – viena iš 15 tūkstančių „Maximos“ darbuotojų, besirūpinančių visos Lietuvos šventiniu stalu.</b>
      </p>
      <p>Moteris sandėlyje renka prekes, kad šios saugiai ir kokybiškai patektų į parduotuves. „Kalėdinis laikotarpis mums pats darbymetis, jam pradedame ruoštis dar rudenį. Vidutiniškai per dieną Logistikos centro komplektuotojai surenka apie 1500 skirtingų prekių, kurios vėliau iškeliauja į mūsų parduotuvių lentynas“, – darbo subtilybes atskleidžia Irena.</p>
      <p>Ji pasakoja, kad nors darbas šventiniu metu virte verda, darbuotojai jaučiasi labiau pakylėti, daugiau šypsosi, o aplinkui nuolat matoma kalėdinė atributika nejučia priverčia įsijausti į kalėdinę nuotaiką ir laukti didžiųjų žiemos švenčių.</p>
      <p>„Išpakuojame įvairiausias dekoracijas, žaislus, mielas šventines smulkmenas – kone kasdien apima jausmas, kad šiandien jau atėjo Kalėdos“, – šypsosi Irena.</p>
      <p>Moteris atvirauja, kad smagiausia darbo rezultatus pamatyti jau parduotuvėje: kai kiekviena prekė joje randa savo vietą, viskas surūšiuota ir patraukliai išdėliota pirkėjui, kad šis šventiniu laikotarpiu daugiau laiko turėtų savo artimiesiems, – juk tai, ko prireiks namų jaukumui ar stalui, jau paruošta, sutikrinta ir su meile išlydėta į lentynas.</p>
      <blockquote>
        <b>Smagiausia, kai viskas jau nugula į lentynas ir žinai, kad pirkėjams per Kalėdas nieko nepritrūks.</b>
      </blockquote>
      <p>Kai visi darbai padaryti ir galima ramiai laukti Kalėdų, šventinę nuotaiką Irena susikuria ir savo namuose: ji pasakoja pamenanti, kaip vaikystėje mama kepdavo šventinę antį ir visi susirinkdavo jos ragauti. Ruošiant patiekalą, namuose jausdavosi džiaugsmingas namiškių bruzdėjimas, netildavo pokalbiai ir juokas, o galiausiai viską vainikuodavo nekantrus gardaus kąsnelio laukimas prie stalo.</p>
      <p>Šias jaukias akimirkas Irena Litvinovič stengiasi puoselėti ir toliau: „Dabar turiu savo šeimą, todėl šią tradiciją tęsiu. Marinato receptas yra mamos, viską darau pagal jį, na, o su kepimu būna visaip – kartais pavyksta tobulai, kartais nutinka kokių netikėtumų. Betgi visada gali paskambinti mamai ir paklausti, ką daryti, juk mamos turi daugiau patirties ir visada žino, kaip geriausia.“</p>
      <p>Moteris pasakoja, kad dabar, kai pati Kalėdoms kepa antį, šis procesas suburia visą jos šeimą: sūnus ir vyras ne tik ragauja, bet ir prisideda prie patiekalo ruošimo.</p>
      <p>„Dalytis maistu, gera nuotaika, dovanėlėmis, jaukiu buvimu kartu – tai yra tikrasis Kalėdų stebuklas, kurį galime perduoti iš kartos į kartą, net jeigu jis ir prasideda anties marinato receptu“, – šypteli Irena.</p>
      <p>
        <b>IRENOS ŠVENTINĖ ANTIS</b>
      </p>
      <p>2,5 kg anties marinatui:</p>
      <ul>
        <li>1 citrinos sulčių</li>
        <li>5 skiltelės česnako</li>
        <li>2 šaukšteliai garstyčių</li>
        <li>2 šaukštai medaus</li>
        <li>4 šaukštai alyvuogių aliejaus</li>
        <li>1 aitrioji paprika</li>
        <li>druskos, pipirų</li>
        <li>2 apelsinai</li>
      </ul>
      <figure>
        <img src="https://www.zmones.lt/photo/79150678-0ac8-11ea-9fe0-aa000054c883/1200x750s/maxima-kaledos-5dd3e090a209d2-33420403.jpeg"/>
      </figure>
      <ol>
        <li>Į dubenėlį supilkite citrinos sultis, sudėkite sutrintas česnako skilteles, garstyčias, medų, įpilkite alyvuogių aliejaus, suberkite susmulkintą aitriąją papriką, pagal skonį įberkite druskos, pipirų ir viską gerai išmaišykite. Antį įtrinkite marinatu, dėkite į indą, apdėliokite apelsinų griežinėliais ir palikite parą marinuotis.</li>
        <li>Kepkite 150 laipsnių orkaitėje 1,5 valandos, tada padidinkite temperatūrą iki 180 laipsnių ir dar kepkite apie pusvalandį, kad oda dailiai apskrustų.</li>
        <li>Jeigu norite prie anties patiekti keptų obuolių, įpjaukite jų viršų, atsargiai išvalykite sėklas ir kepkite kartu su antimi 150 laipsnių temperatūroje pirmas 15 minučių.</li>
      </ol>
      <figure>
        <img src="https://www.zmones.lt/photo/8a723961-0ac2-11ea-9fe0-aa000054c883/1200x750s/maxima-kaledos-5dd3d69d112be7-23887081.png"/>
      </figure>
      <p>
        <b>Penkiolika metų „Maximos“ Logistikos centro krovinių priėmėju dirbantis Pavelas Vaitonis neabejoja: tikrosios Kalėdos ne tada, kai rūpesčiai ir bėgimas įsuka į kalėdinį maratoną, o tada, kai jaukios ir šiltos akimirkos sukuria šventinį laukimo džiaugsmą. Pavelas yra vienas iš 15 tūkstančių „Maximos“ darbuotojų, kurie rūpinasi, kad Kalėdos būtų tobulos: kasdien priimdamas tiekėjų atvežtas prekes į sandėlį, jis prisideda prie to, kad šventiniu laikotarpiu žmonėms nieko netrūktų.</b>
      </p>
      <figure>
        <img src="https://www.zmones.lt/photo/0cbc5e48-0c65-11ea-9fe0-aa000054c883/1200x750s/-5dd694c12dd579-03817188.jpeg"/>
      </figure>
      <blockquote>Juk Kalėdos – tai ne rūpesčiai, o laikas kartu: daugeliu dalykų mes būsime pasirūpinę iš anksto, tad jums beliks mėgautis šventine nuotaika.</blockquote>
      <p>„Mes vieni iš pirmųjų pamatome prekes, kurios keliaus į parduotuvę, todėl sandėlyje Kalėdos prasideda jau rudenį. Šiuo laikotarpiu pasijuntame kaip tikri Kalėdų Seneliai, nes įvairiausia kalėdinė atributika pereina per mūsų rankas“, – pasakoja Pavelas Vaitonis.</p>
      <p>Jis juokiasi, kad kartais darbuotojai pasimatuoja karnavalines kaukes ar kitą šventinę atributiką, todėl kalėdiniu laikotarpiu darbe netrūksta šypsenų ir juoko, nors laikas ir būna itin įtemptas dėl didelio užimtumo. „Juk jeigu pats nesusikursi šventinių akimirkų ir nuotaikos, Kalėdos taip ir praeis pro šalį...“ – neabejoja Pavelas.</p>
      <p>Jis tikisi, kad dėl nuoširdaus kolegų darbo Lietuvos žmonėms Kalėdos pro šalį tikrai nepraeina: juk ruoštis šventėms darbuotojai pradeda gerokai iš anksto, kad pirkėjai parduotuvėse laiku rastų visko, ko tik prireiks jų šventinei nuotaikai, stalui ar dovanoms.</p>
      <p>„Mes turime viską patikrinti, sužiūrėti – kad rezultatas būtų išties geras ir žmonės prieš šventes nesuktų galvos dėl įvairių dalykų. Juk Kalėdos – tai ne rūpesčiai, o laikas kartu: daugeliu dalykų mes būsime pasirūpinę iš anksto, tad jums beliks mėgautis šventine nuotaika“, – šypteli Pavelas.</p>
      <p>Kasdien prisidėdamas prie kalėdinio stebuklo kūrimo kitiems, Pavelas su šia pakilia nuotaika grįžta į namus, kur su artimaisiais taip pat jau pradėjo laukti žiemos švenčių.</p>
      <p>Vyras pasakoja, kad į namus jį vilioja ir gardus obuolių pyrago kvapas, kuris pasklinda tik šventiniu laikotarpiu, – tradicija šeimoje kepti šventinį pyragą į Pavelo gyvenimą atėjo kartu su žmona: „Ji – geriausia mano dovana! Mes kartu jau devyneri metai, tiek metų per šventes ir kepame šį pyragą, pasiimame jį važiuodami lankyti tėvų.“</p>
      <p>Sūnų auginančiai šeimai šios šventės bus ypatingos – po Naujųjų metų gims duktė. „Jeigu sūnus neperims šios pyrago kepimo tradicijos į savo šeimą, teks dėti viltis į dukrą. Būtų smagu, jeigu kada nors vaikai pas mus per šventes atvažiuotų su tuo pačiu pyragu“, – šypteli Pavelas.</p>
      <p>
        <b>PAVELO OBUOLIŲ PYRAGAS</b>
      </p>
      <ul>
        <li>5 dideli obuoliai (tinkamiausi rūgštūs)</li>
        <li>1 šaukštelis cinamono ir šiek tiek cukraus obuoliams pabarstyti</li>
        <li>5 kiaušiniai</li>
        <li>200 g cukraus</li>
        <li>2–3 šaukšteliai vanilinio cukraus</li>
        <li>50 ml aliejaus</li>
        <li>2 stiklinės miltų</li>
        <li>šaukšteliai kepimo miltelių</li>
      </ul>
      <figure>
        <img src="https://www.zmones.lt/photo/2f798d60-06e3-11ea-9fe0-aa000054c883/1200x750s/maxima-kaledos-5dcd5764edc577-21326876.jpeg"/>
      </figure>
      <ol>
        <li>Obuolius nulupkite, supjaustykite griežinėliais, apibarstykite cinamonu ir cukrumi.</li>
        <li>Kiaušinius išplakite su cukrumi, supilkite vanilinį cukrų, aliejų, viską gerai išmaišykite.</li>
        <li>Persijotus miltus sumaišykite su kepimo milteliais, suberkite į kiaušinių masę ir gerai išmaišykite.</li>
        <li>Obuolius sudėkite į sviestu išteptą skardą, ant viršaus supilkite tešlą – galima ir išmaišyti.</li>
        <li>Kepkite 170 laipsnių orkaitėje 40–45 minutes. Pravėsusį pyragą apibarstykite cukraus pudra, galima papuošti mėgstamomis uogomis.</li>
      </ol>
      <p>
        <i>Projekto partnerio inicijuotas ir parengtas turinys, turinio kontrolė – partnerio rankose</i>
      </p>
    </article>
  </body>
</html>