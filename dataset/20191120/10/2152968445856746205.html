<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/20/riadkost-dve-aktrisi-zaedno-na-aleiata-na-slavata.430211"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T10:55:00+00:00"/>
    <meta property="og:title" content="Рядкост: Две актриси заедно на Алеята на славата"/>
    <meta property="og:description" content="Идина Мензел и Кристен Бел озвучават &quot;Замръзналото кралство&quot; | Dnes.bg"/>
  </head>
  <body>
    <article>
      <h1>Рядкост: Две актриси заедно на Алеята на славата</h1>
      <h2>Идина Мензел и Кристен Бел озвучават "Замръзналото кралство"</h2>
      <address><time datetime="2019-11-20T10:55:00+00:00">20 Nov 2019, 10:55</time> by <a rel="author" href="https://www.dnes.bg/author/299" target="_blank">Ния Христова</a></address>
      <p>Две актриси получиха едновременно звезди в Алеята на славата, което не се случва твърде често в Холивуд.</p>
      <p>Актрисите Идина Мензел и Кристен Бел, които озвучават персонажите Елза и Ана в анимацията "Замръзналото кралство" и продължението й, бяха почетени на рядка двойна церемония, съобщи ЮПИ, цитирана от БТА.</p>
      <p>Звездите на двете актриси са 2681-вата и 2682-рата на прочутата алея в Холивуд. Идина Мензел беше почетена в категорията за театър/изпълнение на живо, а Кристен Бел - в тази за кино.</p>
      <p>Двойната церемония по откриването на звездите на Мензел и Бел се състоя броени дни преди на екран в САЩ да излезе анимацията "Замръзналото кралство 2".</p>
      <p>Идина Мензел, известна с успешните си изяви на Бродуей, както и с участието си в сериала "Клуб Веселие", беше представена от съпрезидента на "Дисни" Алън Хорн и актьора Джош Гад, който озвучава симпатичния снежен човек Олаф в анимацията "Замръзналото кралство" и продължението й.</p>
      <p>Актрисата Джаки Тон и създателят на сериала "На по-добро място" Майкъл Шур представиха Кристен Бел. Освен с ролята си в сериала, Бел е известна с участието си в поредицата "Вероника Марс" и в комедии като "Палави мамчета" и продължението "Палави мамчета по Коледа".</p>
      <p>През 2008 г. кинодейците Ричард и Лорън Шулър Донър стават първата двойка, удостоена със звезди на Алеята на славата на обща церемония. Заедно са почетени също Голди Хоун и Кърт Ръсел, Синди Лопър и Харви Файърстийн и Фелисити Хъфман и Уилям Мейси.</p>
    </article>
  </body>
</html>