<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188750/Rotterdamse-ambtenaren-voeren-weer-actie-voor-vast-contract"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-20T10:01:55+00:00"/>
    <meta property="og:title" content="Rotterdamse ambtenaren voeren weer actie voor vast contract"/>
    <meta property="og:description" content="Ambtenaren van de gemeente Rotterdam voeren woensdagavond actie in de centrale hal van het stadhuis. Ze eisen een vaste aanstelling en bieden wethouder Richard Moti (Werk en Inkomen) een stapel handtekeningen aan."/>
  </head>
  <body>
    <article>
      <h1>Rotterdamse ambtenaren voeren weer actie voor vast contract</h1>
      <address>
        <time datetime="2019-11-20T10:01:55+00:00">20 Nov 2019, 10:01</time>
      </address>
      <h4>Ambtenaren van de gemeente Rotterdam voeren woensdagavond actie in de centrale hal van het stadhuis. Ze eisen een vaste aanstelling en bieden wethouder Richard Moti (Werk en Inkomen) een stapel handtekeningen aan.</h4>
      <p>Medewerkers zonder vaste aanstelling bouwen geen pensioen op. Ook lopen ze inkomsten mis als ze ziek zijn of met zwangerschapsverlof gaan.</p>
      <p>Eerder had de gemeenteraad van Rotterdam een motie aangenomen dat het aantal tijdelijke contracten bij de gemeente moet worden teruggebracht tot tien procent. "Maar op de afdeling Werk en Inkomen zit ongeveer zestig procent van de ambtenaren op een tijdelijk contract", zegt Fatima el Mourabit van vakbond FNV.</p>
      <p>Van de 1400 medewerkers op deze afdeling heeft de helft nog helemaal niets gehoord over een vast contract, zegt El Mourabit. Begin november hebben medewerkers van de afdeling al een petitie aangeboden. "Maar nu roepen we wethouder Moti op het matje", zegt El Mourabit verder.</p>
      <p>"De gemeente heeft als excuus dat veel mensen worden betaald uit tijdelijke potjes", gaat de FNV verder. "Maar als je als medewerker al vijf tot zes jaar zo'n tijdelijk contract hebt, is er dan nog wel sprake van een tijdelijk contract?"</p>
      <p>De motie is eerder dit jaar aangenomen, na een voorstel van de PvdA in Rotterdam. Raadslid Dennis Tak: "Ik weet dat achter de schermen de wethouders juist keihard bezig zijn geweest om het probleem aan te pakken, maar je tovert niet zomaar 1400 contracten uit de lucht. In de voorjaarsnota mogen de wethouders zich verantwoorden over de voortgang die hij heeft gemaakt op dit vlak."</p>
    </article>
  </body>
</html>