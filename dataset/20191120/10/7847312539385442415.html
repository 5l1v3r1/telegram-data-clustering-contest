<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/historia/473783-komunisci-z-hollywood-stworzyli-falszywy-wizerunek-polski"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T10:00:13+00:00"/>
    <meta property="og:title" content="Prof. Biskupski: W latach 1939-45 komuniści z Hollywood stworzyli fałszywy wizerunek Polski - scenarzyści ciążyli ku Sowietom"/>
    <meta property="og:description" content="&quot;Czy film, którego akcja dzieje się w doznającym krzywd kraju, może być komedią?&quot; - pytał prof. Mieczysław Biskupski podczas konferencji &quot;Poland First to Fight&quot;."/>
  </head>
  <body>
    <article>
      <h1>Prof. Biskupski: W latach 1939-45 komuniści z Hollywood stworzyli fałszywy wizerunek Polski - scenarzyści ciążyli ku Sowietom</h1>
      <address><time datetime="2019-11-20T10:00:13+00:00">20 Nov 2019, 10:00</time> by <a rel="author">Dookoła świata</a></address>
      <p>
        <b>Podczas II wojny światowej Hollywood stworzył wizerunek Polski i Polaków sprzeczny z rzeczywistością - stwierdził we wtorek podczas konferencji w Krajowym Klubie Prasy w Waszyngtonie profesor University of Connecticut Mieczysław Biskupski.</b>
      </p>
      <p>W ocenie naukowca występującego na konferencji „Poland First To Fight” ma to duże znaczenie, gdyż na amerykańskie rozumienie świata „w znacznym stopniu wpływa Hollywood”.</p>
      <p>Jako jeden z przykładów swojej tezy Biskupski podał komedię „Być albo nie być” z 1942 roku, której akcja rozgrywa się w okupowanej Warszawie.</p>
      <blockquote>Czy film, którego akcja dzieje się w doznającym krzywd kraju, może być komedią?</blockquote>
      <p>— oburzał się.</p>
      <p>Jak zaznaczył, w filmie tym polski ruch oporu przedstawiony jest jako „kreacja Anglików”. Ani ten film, ani inne hollywoodzkie produkcje z czasów wojny nie informują o polskim rządzie na emigracji - dodał Biskupski.</p>
      <p>„Za dużo bardziej niepokojący” profesor uznał jednak film „W naszych czasach” z 1944 roku, którego akcja toczy się pięć lat wcześniej. Zgodnie z nim, jak wskazał Biskupski, przed II wojną światową Polska „była rządzona przez beztroskich arystokratów, którzy przyjmowali wszystko z zadowoleniem”, Warszawa z 1939 roku była proniemiecka, wysocy rangą członkowie polskiego rządu byli sojusznikami nazistów, a polska armia została pokonana w jeden dzień.</p>
      <p>Biskupski mówił też o filmie „Żołnierze (The Story of G.I. Joe)”, opowiadającym o bitwie pod Monte Cassino. Polacy w nim, jak kontynuował profesor, „są całkowicie pominięci, a zasługi przypisane są Amerykanom, którzy w rzeczywistości dwukrotnie zostali pod Monte Cassino pokonani przez Niemców”. Jak zauważył Biskupski, wszyscy trzej scenarzyści filmu byli członkami partii komunistycznej.</p>
      <p>Według profesora w 1939 roku wielu scenarzystów Hollywood było politycznie skrajnie na lewo i dlatego - jak to ujął - ciążyło ku Sowietom. W przeciwieństwie do tego międzynarodowy wizerunek Polski był tradycyjny, religijny i antykomunistyczny - uznał Biskupski.</p>
      <p>Trzydniowa konferencja „First to Fight” organizowana jest w związku z przypadającą w tym roku 80. rocznicą wybuchu II wojny światowej.</p>
      <p>To oddolna polonijna inicjatywa obywatelska przygotowana przy współpracy z polskimi historykami. Odbywa się w położonym w pobliżu Białego Domu prestiżowym Krajowym Klubie Prasy (National Press Club).</p>
      <p>Konferencję na żywo można oglądać na stronie internetowej</p>
      <p>https://video.ibm.com/channel/cUSKBMQRQCw.</p>
      <p>Pierwszy dzień tego wydarzenia śledziło w sieci ok. 3. tys. osób.</p>
      <p>aw/PAP</p>
    </article>
  </body>
</html>