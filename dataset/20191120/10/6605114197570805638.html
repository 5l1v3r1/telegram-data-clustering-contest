<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/federer-nem-gondoltam-hogy-ennyi-idosen-meg-itt-leszek-2042178/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T10:56:00+00:00"/>
    <meta property="og:title" content="Federer: nem gondoltam, hogy ennyi idősen még itt leszek"/>
    <meta property="og:description" content="A svájci világklasszis még nem gondol a visszavonulásra."/>
  </head>
  <body>
    <article>
      <h6 class="kicker">ÉLVEZI A JÁTÉKOT</h6>
      <h1>Federer: nem gondoltam, hogy ennyi idősen még itt leszek</h1>
      <address>
        <time datetime="2019-11-20T10:56:00+00:00">20 Nov 2019, 10:56</time>
      </address>
      <h4>A volt világelső Roger Federer azt mondta, addig folytatja a teniszkarrierjét, amíg azt a teste engedi.</h4>
      <p>A 38 éves svájci sztár jelenleg a harmadik a világranglistán Rafael Nadal és Novak Djokovic mögött. Legutóbb tavaly, Ausztráliában nyert Grand Slam-tornát, azóta pedig újabb hét ATP-trófeát gyűjtött be,</p>
      <blockquote>most 103 tornagyőzelemnél tart, és már „csak” hat sikerre van az amerikai Jimmy Connors rekordjától.</blockquote>
      <p>„A visszavonulásom az egészségem függvénye.</p>
      <blockquote>Jelenleg nem látok okot arra, hogy befejezzem a pályafutásomat”</blockquote>
      <p>– fogalmazott a 20-szoros GS-győztes Federer Santiagóban, dél-amerikai bemutatókörútja első állomásán.</p>
      <blockquote>„Korábban nem gondoltam volna, hogy még 35-36 éves korom után is játszani fogok, de mégis itt vagyok. Fizikailag jól érzem magam.</blockquote>
      <p>Nem tudom megjósolni, mikor jön el az ideje annak, hogy abbahagyjam” – mondta.</p>
      <blockquote>„Ahogy az ember idősödik, minden egy kicsit nehezebbé válik. Ezzel egy időben azonban tapasztaltabbá is válsz, és jobban élvezed a pillanatokat. Nem tudom, hogyan fog végződni, csak azt remélem, hogy a folyamat jó lesz és nem nehéz”</blockquote>
      <p>– tette hozzá Federer, aki első közös meccsükön, kedden, a chilei fővárosban – 12 800 néző előtt – 6:3, 4:6, 6:4-re legyőzte a német Alexander Zverevet.</p>
      <p>A két éljátékos a következő napokban Buenos Airesben, Bogotában, Mexikóvárosban és Quitóban lép pályára bemutató mérkőzésen.</p>
      <p>Forrás: MTI</p>
    </article>
  </body>
</html>