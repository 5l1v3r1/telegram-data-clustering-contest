<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232507/"/>
    <meta property="og:site_name" content="Українська правда"/>
    <meta property="article:published_time" content="2019-11-20T10:34:00+00:00"/>
    <meta property="og:title" content="Разумков розповів, чому покинув &quot;Партію регіонів&quot; і голосував за Януковича"/>
    <meta property="og:description" content="Голова Верховної Ради Дмитро Разумков запевнив, що покинув “Партію регіонів” ще у 2010 році, бо розчарувався, але голосував на президентських виборах за президента-втікача Віктора Януковича."/>
  </head>
  <body>
    <article>
      <h1>Разумков розповів, чому покинув "Партію регіонів" і голосував за Януковича</h1>
      <address>
        <time datetime="2019-11-20T10:34:00+00:00">20 Nov 2019, 10:34</time>
      </address>
      <p>Голова Верховної Ради Дмитро Разумков запевнив, що покинув "Партію регіонів" ще у 2010 році, бо розчарувався, але голосував на президентських виборах за президента-втікача Віктора Януковича.</p>
      <p><b>Джерело:</b> інтерв’ю Разумкова "<a href="https://www.pravda.com.ua/articles/2019/11/20/7232452/">Українській правді</a>"</p>
      <ul>
        <li><b>Разумков:</b> Я ще в 2010 році вийшов з Партії регіонів. У мене було розчарування в тих процесах, які почали відбуватися. Тобто задекларована позиція і те, що відбувалося з командою, яка докладала зусилля в ті часи, коли Партія регіонів… Зараз не про Януковича, а про Партію регіонів, яка пройшла усі вибори, багато з них було в опозиції, а після цього вони стали непотрібні та були викинуті на смітник. Там були достойні люди. Були фахівці, які чомусь в один момент стали непотрібні після того, як політична сила прийшла до влади. Це неправильно, це призводить до катастрофічних процесів як внутрішніх, так і зовнішніх. І це призвело до, мабуть, тих результатів, які ми побачили. </li>
        <li><b>УП:</b> Коли ви перестали підтримувати Януковича як політика?</li>
        <li><b>Разумков:</b> Януковича я перестав підтримувати як політика, коли вийшов з Партії регіонів. Якщо би я підтримував, то я би залишився в тій політичній силі. </li>
      </ul>
      <p><b>Деталі:</b> За словами політика, до 2010 року він підтримував "Партію регіонів" і Януковича. Він каже, що на той час у партії було багато ідей, багато людей, які заслуговували на повагу. </p>
      <p>Разумков розповів, що тоді ключову роль для нього зіграв "внутрішній протест", бо у Києві населення розділилося на тих, хто підтримував Віктора Ющенка і на "ізгоїв". Спікер додав, що не підтримував Ющенка і на виборах голосував за Януковича.</p>
      <p>Глава ВР зазначив, що йому "смішно", коли про нього кажуть, що у 2006-му році він був "головним технологом "Партії регіонів": "Мені було 22 роки і я точно не міг бути головним технологом". </p>
      <p>Водночас, Разумков додав, що підтримував ЄвроМайдан, бо почали "відбуватися речі, яких не повинно бути в європейській державі".</p>
      <p>До того часу Разумков один раз брав участь у місцевих виборах від партії.</p>
      <p>
        <i>
          <b>Детальніше читайте в матеріалі УП: <a href="https://www.pravda.com.ua/articles/2019/11/20/7232452/">Дмитро Разумков: Я не бачу передумов ні для ротації уряду, ні для дострокових виборів</a></b>
        </i>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/20/7232497/"/>
        <a href="https://www.pravda.com.ua/news/2019/11/20/7232474/"/>
        <a href="https://www.pravda.com.ua/articles/2019/11/20/7232452/"/>
      </related>
    </article>
  </body>
</html>