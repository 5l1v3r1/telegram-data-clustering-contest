<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134811-sugrizimu-i-nba-dziaugesis-melo-buvo-metas-kai-svarsciau-kad-viska-mesiu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-20T10:59:00+00:00"/>
    <meta property="og:title" content="Sugrįžimu į NBA džiaugęsis Melo: „Buvo metas, kai svarsčiau, kad viską mesiu“"/>
    <meta property="og:description" content="Carmelo Anthony po daugiau nei vienerių metų pertraukos šiąnakt grįžo į aikštelę. Portlando „Trail Blazers“ puolėjas per 24 minutes pelnė 10 taškų (2/11 dvit., 2/3 trit.), atkovojo 4 kamuolius, blokavo metimą ir po 5 kartus suklydo bei prasižengė, o jo ekipa 104:115 nusileido Naujojo Orleano „Pelicans“. „Jaučiausi puikiai vien dėlto, jog grįžau į aikštelę, pajaučiau žaidimo ritmą ir buvau ten, kur jaučiuosi, jog esu vertas būti, – ..."/>
  </head>
  <body>
    <article>
      <h1>Sugrįžimu į NBA džiaugęsis Melo: „Buvo metas, kai svarsčiau, kad viską mesiu“</h1>
      <address>
        <time datetime="2019-11-20T10:59:00+00:00">20 Nov 2019, 10:59</time>
      </address>
      <p>Nuotr.: USA Today Sports-Scanpix</p>
      <figure>
        <a href="https://www.basketnews.lt/paveikslelis-207246-any1000x1000.jpg">
          <img src="https://www.basketnews.lt/paveikslelis-207246-any630x500.jpg"/>
        </a>
      </figure>
      <p>Nuotr. USA Today Sports-Scanpix</p>
      <p><a href="https://www.basketnews.lt/zaidejai/135-carmelo-anthony.html">Carmelo Anthony</a> po daugiau nei vienerių metų pertraukos šiąnakt grįžo į aikštelę.</p>
      <p>Portlando „Trail Blazers“ puolėjas per 24 minutes pelnė 10 taškų (2/11 dvit., 2/3 trit.), atkovojo 4 kamuolius, blokavo metimą ir po 5 kartus suklydo bei prasižengė, o jo ekipa 104:115 nusileido Naujojo Orleano „Pelicans“.</p>
      <p>„Jaučiausi puikiai vien dėlto, jog grįžau į aikštelę, pajaučiau žaidimo ritmą ir buvau ten, kur jaučiuosi, jog esu vertas būti, – po rungtynių sakė Anthony. – Kalbant apie fizinę būklę, jaučiausi puikiai. Buvo porą smulkmenų, bet tai labiau susiję su pripratimu prie komandos draugų bei žaidimo.“</p>
      <p>Vis tik 35-erių krepšininkas teigė, kad sugrįžimas nebuvo lengvas ir vienu metu kovojo su savo mintimis, ką daryti, kaip sako pats, su savo meile krepšiniu.</p>
      <p>„Buvo metas, kai rimtai svarsčiau, kad viską mesiu“, – prisiminė Anthony.</p>
      <p>Puolėjas pridėjo, kad buvo momentų, kai jis nenorėdavo keltis į rytines treniruotes. Būdavo ir situacijų, kuriose jis dvejojo ar visas darbas bei pastangos yra to vertos, o jo paties širdis vis arčiau krypo link kitos meilės – savo šeimos ir 12-mečio sūnaus Kiyano.</p>
      <p>„Turėjau perlipti tiek per psichologinį, tiek emocinį barjerą. Tai buvo didelis iššūkis, galiu jums pasakyti tiek“, – teigė Anthony.</p>
      <p>Nors Anthony toli gražu nesužaidė geriausių savo rungtynių, bet jis susilaukė pagyrų iš komandos draugų.</p>
      <p>„Ateityje kitoms komandoms jis bus didelė grėsmė, – sakė Kentas Bazemore‘as. – Bus smagu pamatyti jo, C.J. (McCollumo) ir Dame‘o (Lillardo) pikenrolą ir stebėti, kaip ginasi varžovai. Jeigu jie keisis dengiamaisiais, Carmelo galės žaisti nugara, o jeigu bus nesusikalbėjimas gynyboje, C.J. ir Dame‘as juos nubaus. Viso to labai laukiu.“</p>
      <p>Anthony su „Blazers“ pasirašė sutartį, galiosiančią iki sausio 7-osios, tačiau kiek ilgai truks šis bendradarbiavimas nežino nė pats žaidėjas.</p>
      <p>„Nemanau, kad kažkas žino, kas įvyks šiemet, tačiau visai nesvarbu, kas nutiks, nes Portlandas manimi pasitikėjo ir vertinsiu tai visą gyvenimą“, – sakė Melo.</p>
      <figure>
        <iframe src="https://www.youtube.com/embed/FzqByo95Mjg" width="630" height="354" data-service="Youtube" scrolling="no"/>
      </figure>
      <p>Tuo metu Rodney Hoodas įsitikinęs, kad tokios pertraukos Anthony karjeroje net neturėjo būti.</p>
      <p>„Manau, jog visa situacija jo atžvilgiu buvo nesąžininga. Visi žino, koks talentingas yra Melo. Bet žinote šią lygą – jeigu yra sukuriamas tam tikras naratyvas, jis prilimpa ir pradeda tave persekioti. Faktas, jog jis buvo atleistas, o paskui jo niekas taip ir nepakvietė man yra nesuvokiamas. Visada pritariau jo sugrįžimo idėjai“, – sakė Hoodas.</p>
      <p>Paklaustas, apie planus „Blazers“ gretose, Anthony išliko paslaptingas.</p>
      <p>„Jie turėjo viziją, planą ir aš buvau to plano dalis, – sakė Anthony. – Kai viskas buvo paruošta, norėjau būti to plano dalimi. Tiek aš, tiek klubas sutiko, kad tai yra tai, ką norime daryti.“</p>
      <p>Vis tik pastaraisiais sezonais Anthony ir jo ekipas persekiojo nesusikalbėjimas, taigi dabar atletas prašo vieno dalyko – aiškumo.</p>
      <p>„Būkime aiškūs vienas su kitu. Pastaruosius du sezonus, kalbant apie mano vaidmenį bei lūkesčius komandoje, buvo daug nesusikalbėjimo. Nėra to, ko aš nesutikčiau padaryti, tačiau noriu tai žinoti iš anksto. Kad ir kas tai bebūtų, leiskite man žinoti. Padėkite visa tai ant stalo ir tuomet judėsime į priekį“, – teigė Carmelo.</p>
      <p>Nepaisant neypatingo pataikymo, savo auklėtinį pagyrė ir vyriausiasis treneris Stottsas.</p>
      <p>„Kalbant atvirai, manau, kad jis atrodė gerai, – sakė strategas. Puolime jis atakavo iš gerų padėčių. Manau, jog du ar tris kartus prieš jį buvo prasižengta, kuomet jis veržėsi krepšio link. Vis tik žinant tai, jog jis turėjo tik rytinę prasimėtimo treniruotę, jis atrodė gerai.“</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-179815-crop100x150.jpg"/>
      </figure>
      <p><a href="https://www.basketnews.lt/zaidejai/6731-jrue-holiday.html">Jrue Holiday</a> Taškai: 22 Naudingumas: 23 Dvitaškiai: 64% 9/14 Rezultatyvūs perdavimai: 10</p>
      <h3>
        <a href="https://www.basketnews.lt/zaidejai/135-carmelo-anthony.html">Carmelo Anthony</a>
      </h3>
      <figure>
        <img src="https://www.basketnews.lt/paveikslelis-179543-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/467-portland-trail-blazers.html">Portland Trail Blazers</a></li>
        <li>Pozicija: SF</li>
        <li>Amžius: 35</li>
        <li>Ūgis: 203 cm</li>
        <li>Svoris: 104 kg</li>
        <li>Gimimo vieta: Merilendas, JAV</li>
      </ul>
    </article>
  </body>
</html>