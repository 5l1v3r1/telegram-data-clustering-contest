<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/onrust-vopak-volgsysteem-pasje/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-20T10:59:55+00:00"/>
    <meta property="og:title" content="Onrust over extreem intensief volgsysteem van tankopslagbedrijf Vopak: werknemerspasje registreert het zelfs als iemand ligt"/>
    <meta property="og:description" content="De centrale ondernemingsraad heeft haar bedenkingen over het werknemerspasje: &quot;De privacy ligt heel gevoelig. Waar loopt iemand, zit-ie op de wc?"/>
  </head>
  <body>
    <article>
      <h1>Onrust over extreem intensief volgsysteem van tankopslagbedrijf Vopak: werknemerspasje registreert het zelfs als iemand ligt</h1>
      <address><time datetime="2019-11-20T10:59:55+00:00">20 Nov 2019, 10:59</time> by <a rel="author">Business Insider Nederland</a></address>
      <p>Medewerkers van Vopak zijn niet gerust op het nieuwe personeelsvolgsysteem dat het tankopslagbedrijf begin volgend jaar introduceert. Hierbij wordt met een elektronisch pasje elke beweging van een werknemer of bezoeker gevolgd: lopen, zitten, staan en liggen.</p>
      <p>Dat schrijft het <a href="https://fd.nl/ondernemen/1319006/onrust-binnen-vopak-over-digitaal-volgen-van-werknemers">Financieele Dagblad</a>. Experts noemen het de extreemste vorm van personeelsmonitoring die op dit moment in Nederland wordt toegepast.</p>
      <p>Vopak slaat vloeibare chemicaliën en brandstoffen op en wil met het nieuwe systeem de veiligheid binnen het bedrijf vergroten. Zo signaleert de ‘man down’-functie of de drager van het pasje op de grond ligt. “Als iemand een horizontale houding heeft, en het duurt gewoon lang, dan krijgen andere badges in de buurt automatisch een oproep”, zegt Leo Brand, chief information officer (cio) van Vopak tegen het FD.</p>
      <p>Vopak heeft volgens de Wet op de Ondernemingsraden toestemming nodig van de ondernemingsraad voor een personeelsvolgsysteem. Daarmee worden systemen bedoeld waar bedrijven nu veel mee werken, zoals een toegangspasje met persoonsgegevens. Volgens het FD houdt de wet geen rekening met een intensief volgsysteem als dat van Vopak.</p>
      <h3>‘Waar loopt iemand, zit-op de wc?’</h3>
      <p>“Wij hebben hier onze bedenkingen bij”, zegt Cees den Breejen, voorzitter van de centrale ondernemingsraad (cor) tegen het FD. Met het vergroten van de veiligheid heeft de cor geen probleem. “Maar de privacy ligt heel gevoelig. Waar loopt iemand, zit-ie op de wc? Wat gaat het bedrijf doen met die data?”</p>
      <p>De cor is in gesprek met de directie en heeft eigen experts ingeschakeld om te zien wat wel en niet mag. De werknemers willen bijvoorbeeld weten welke data uitgeschakeld kunnen worden en welke functies kunnen worden toegevoegd, zoals een chip die geluid opneemt.</p>
      <p>“Het lijkt me heel pittig om hier te betogen dat deze monitoring binnen de privacyregels blijft”, zegt privacyadvocaat Thomas van Essen van het gespecialiseerde kantoor SOLV tegen het FD. Hij kent geen systeem dat zo ver gaat. Annette Terpstra van Sprengers Advocaten adviseert ondernemingsraden over privacy en heeft ook nog niet gehoord van systemen die medewerkers zo intensief volgen.</p>
      <h4>Lees meer over privacy:</h4>
      <ul>
        <li>
          <a href="https://www.businessinsider.nl/overname-fitbit-door-google-kan-rekenen-op-extra-aandacht-vanwege-zorgen-om-privacy/">Overname Fitbit door Google kan rekenen op extra aandacht vanwege zorgen om privacy</a>
        </li>
        <li>
          <a href="https://www.businessinsider.nl/chinezen-moeten-voortaan-met-gezichtsherkenning-een-nieuw-mobiel-nummer-of-internetaansluiting-aanvragen/">Big Brother? Chinezen moeten voortaan met gezichtsherkenning internet of een nieuw mobieltje aanvragen</a>
        </li>
        <li>
          <a href="https://www.businessinsider.nl/facebook-meeluisteren-gesprekken/">Ook Facebook liet werknemers meeluisteren naar opnames van gebruikers, net als Apple, Google en Amazon</a>
        </li>
        <li>
          <a href="https://www.businessinsider.nl/verbod-op-noemen-naam-ontslagen-hoogleraar-door-nrc-ligt-in-verlengde-van-recht-om-vergeten-te-worden/">Verbod op noemen naam ontslagen hoogleraar door NRC ligt in verlengde van ‘recht om vergeten te worden’</a>
        </li>
      </ul>
    </article>
  </body>
</html>