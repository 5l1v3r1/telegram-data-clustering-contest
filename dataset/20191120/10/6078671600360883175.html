<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/film-bansko-godini-1618404.html"/>
    <meta property="og:site_name" content="Cross"/>
    <meta property="article:published_time" content="2019-11-20T10:50:00+00:00"/>
    <meta property="og:title" content="Започва &quot;Банско филм фест&quot;, посветен на екстремното кино и спортове"/>
    <meta property="og:description" content="/КРОСС/ От днес започва 19-то издание на &quot;Банско филм фест&quot;, посветен на екстремното кино и спортове. Програмата включва 100 филма от 35 държави, десет фотографски изложби, посветени на планините и природата, най-добрите филми от 2018 и 2019 година, събрани в конкурсна и ретроспективна програма."/>
  </head>
  <body>
    <article>
      <h1>Започва "Банско филм фест", посветен на екстремното кино и спортове</h1>
      <address>
        <time datetime="2019-11-20T10:50:00+00:00">20 Nov 2019, 10:50</time>
      </address>
      <p>/КРОСС/ От днес започва 19-то издание на "Банско филм фест", посветен на екстремното кино и спортове. Програмата включва 100 филма от 35 държави, десет фотографски изложби, посветени на планините и природата, най-добрите филми от 2018 и 2019 година, събрани в конкурсна и ретроспективна програма.</p>
      <p>Участие в "Банско филм фест" взимат и част от звездите на приключенията. Предвидени са изложби, демонстрации и детска програма, а входът е свободен. Филмовите акценти са премиерата на "Manaslu" на австрийския режисьор Гералд Салмина, с участието на алпиниста Ханс Камерландер.<br/><br/>Сред акцентите е и прожекцията на носителя на "Оскар" за документален филм "Free Solo", както и филмова панорама, посветена на полския алпинист Йежи Кукучка, който през 1987 г. става вторият човек в света, изкачил всички четиринадесет осемхилядника.<br/><br/>В детската и младежка програма на "Банско филм фест" ще се включат над триста и петдесет деца от Банско и региона. Програмата включва и петнайсет мотивационни презентации и работилници от чуждестранни и български гости.<br/><br/>Фестивалната програма отбелязва и важни годишнини, свързани с българския алпинизъм: 90 години организиран алпинизъм в България, 90 години организирано пещерно дело; 75 години от първото изкачване на Северната стена на Вихрен, 35 години от първата българска експедиция на Еверест. Ще бъдат отбелязани и годишнини, посветени на събития, свързани със световните екстремни спортове и личности.<br/>  </p>
    </article>
  </body>
</html>