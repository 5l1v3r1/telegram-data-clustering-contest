<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/20/vallalkozasok-amelyeknek-a-legfontosabb-eroforras-az-ido"/>
    <meta property="og:site_name" content="infostart"/>
    <meta property="article:published_time" content="2019-11-20T10:43:00+00:00"/>
    <meta property="og:title" content="Vállalkozások, amelyeknek a legfontosabb erőforrás az idő"/>
    <meta property="og:description" content="Hét elején látott napvilágot, hogy a kormány új, 2030-ig szóló kis- és középvállalkozási stratégiát alkotott. Ebből kiderült, hogy a kkv-szektor további bővülésének legnagyobb akadálya a tőkehiány, nemzetközi összehasonlításban is alacsony a hitelek aránya."/>
  </head>
  <body>
    <article>
      <h1>Vállalkozások, amelyeknek a legfontosabb erőforrás az idő</h1>
      <address><time datetime="2019-11-20T10:43:00+00:00">20 Nov 2019, 10:43</time> by <a rel="author">InfoRádió</a></address>
      <h3>Hét elején látott napvilágot, hogy a kormány új, 2030-ig szóló kis- és középvállalkozási stratégiát alkotott. Ebből kiderült, hogy a kkv-szektor további bővülésének legnagyobb akadálya a tőkehiány, nemzetközi összehasonlításban is alacsony a hitelek aránya.</h3>
      <p>A hazai vállalkozások 95 százaléka mikrovállalkozás, azaz éves árbevétélük nem éri el a kétmillió eurót, az alkalmazottak létszáma pedig a tizet. Minden szektorban jelen vannak, a szolgáltatóban különösen erősek. Minden vállakozás ezen a szinten kezdi, aztán vagy megmarad ezen a szinten, vagy tovább növekszik – tudta meg az InfoRádió Takács Nikolettától, a Sberbank mikrovállalati területének vezetőjétől.</p>
      <p>"A folyószámlahitel a legnépszerűbb náluk, egyszer kell igényelni, és egy éven át a rendelkezésükre áll. 10-12 milliós hitelkeret a jellemző, többségében gyors átfutású, kisebb tételek finanszírozására" – mondta Takács Nikolett, és hozzátette, megjelennek már a beruházási igények is ebben a szektorban, fejlesztési hiteleket is igényelnek, leginkább ingatlanra, gépberendezésre – kedvező, állami támogatású konstrukciók érhetők már el ehhez is.</p>
      <p>A szakértő elmondta, a jogszabályi környezet egyszerűsítése előfeltétele a banki hitelezés egyszerűsítésének is, illetve az adminisztratív terhek csökkentésével, a dokumentáció digitalizációjával tudnak segíteni a bankok, mert tudják, a mikrovállalkozásoknak, ahol a tulajdonos egyben az menedzser is, a legértékesebb erőforrás az idő.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Takács Nikolett a kkv-hitelezésről</p>
      <figure>
        <audio src="https://infostart.hu/audio/00005/0000532bb.mp3"/>
      </figure>
      <p> </p>
    </article>
  </body>
</html>