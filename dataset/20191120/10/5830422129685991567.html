<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140791/%D8%B1%D9%88%D8%B4-%D8%A8%D9%87%D8%AA%D8%B1-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%DA%86%D9%86%D8%AF-%D8%A2%D9%85%D8%A7%D8%B1-%D8%A7%D8%B2-%D8%AF%D8%B1%D8%A2%D9%85%D8%AF%D9%87%D8%A7%DB%8C-%D8%AF%D9%88%D9%84%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-20T10:12:00+00:00"/>
    <meta property="og:title" content="روش بهتر نماینده مجلس برای افزایش قیمت بنزین و چند آمار از درآمدهای دولت"/>
    <meta property="og:description" content="نماینده مجلس با اعلام اینکه از ابتدا هم به تصمیم دولت درباره افزایش قیمت بنزین شدیدا معترض بودیم گفت: روش بهتری برای اجرای این طرح وجود داشت ."/>
  </head>
  <body>
    <article>
      <h1>روش بهتر نماینده مجلس برای افزایش قیمت بنزین و چند آمار از درآمدهای دولت</h1>
      <address>
        <time datetime="2019-11-20T10:12:00+00:00">20 Nov 2019, 10:12</time>
      </address>
      <p>
        <i>نماینده مجلس با اعلام اینکه از ابتدا هم به تصمیم دولت درباره افزایش قیمت بنزین شدیدا معترض بودیم گفت: روش بهتری برای اجرای این طرح وجود داشت .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، هادی قوامی با اشاره به افزایش قیمت و سهمیه‌بندی بنزین به فارس گفت: از ابتدا هم به این نحوه تصمیم دولت شدیدا معترض بودیم اما با توجه به شرایط فعلی کمک می‌کنیم تا طرح این بدموقع و دارای اشکال با هزینه کمتری اجرایی بشود.</p>
      <p>وی افزود: همان گونه که رهبر معظم انقلاب تاکید کرده‌اند اول طرح افزایش قیمت بنزین باید کارشناسی شده باشد که حتما باید به این دقت کرد. دیگر اینکه اثر افزایش قیمت بنزین به سایر کالاها و خدمات سرایت نکند که این نکته بسیار مهمی است.</p>
      <p>این نماینده مجلس ادامه داد: اگر دولت نتواند بازار را کنترل کند و عوامل را برای این منظور به کار نگیرد و شبانه‌روزی در این زمینه تلاش نکند، هزینه‌های زیادی به مردم تحمیل خواهد شد که قابل جبران و توجیه هم نیست.</p>
      <p>قوامی خاطرنشان کرد: موضوع دیگر منابع حاصل از افزایش قیمت بنزین است. حدود 35 میلیارد لیتر در سال بنزین مصرف می‌کنیم و در سال آینده نیز مصرف به مرز 40 میلیارد لیتر خواهد رسید که با این افزایش قیمت، تقاضا برای بنزین کاهش پیدا می‌کند و حدودا مصرف بنزین 3 میلیارد لیتر کاهش پیدا می‌کند و از 35 میلیارد به 32 میلیارد لیتر خواهد رسید.</p>
      <p>وی افزود: از این 32 میلیارد لیتر، 17 میلیارد لیتر به قیمت لیتری 1500 تومان و بنزین سهمیه‌ای 60 لیتر محاسبه می‌شود و 8500 میلیارد تومان از محل افزایش 500 تومانی بنزین به ازای هر لیتر در این بخش درآمد حاصل می‌شود. 15 میلیارد لیتر بنزین به قیمت 3000 تومان عرضه می‌شود و 30 هزار میلیارد تومان نیز از این بخش درآمد کسب می‌شود و این 38 هزار و 500 میلیارد تومان باید به 60 میلیون نفر پرداخت شود و باید کنترل و نظارت به طور کافی انجام شود که این منابع در جای دیگری هزینه نشود.</p>
      <p>نایب رئیس کمیسیون برنامه و بودجه و محاسبات مجلس اظهار داشت: پرداخت این مبالغ به مردم می‌تواند آرامش بیشتری به مردم و جامعه دهد و مردم می‌توانند این مسئله را احساس کنند که یارانه بنزین از طبقات بالا گرفته شده و به طبقات متوسط و پایین جامعه پرداخت شده است.</p>
      <p>قوامی خاطرنشان کرد: اگر در مورد این موضوع با مجلس مشورت می‌شد، روش بهتری برای اجرای طرح افزایش قیمت و سهمیه‌بندی بنزین وجود داشت. به عنوان مثال کسانی که خودروهای پراید، 405 و... دارند و طبقات پایین و رو به پایین جامعه هستند، 60 لیتر بنزین سهمیه‌بندی را به قیمت لیتری هزار تومان استفاده کنند و 60 تا 20 لیتر را با قیمت لیتری 2000 تومان استفاده کنند.</p>
      <p>وی افزود: علاوه بر این قیمت بنزین کسانی که ماشین‌های گران قیمت و بیش از 150 میلیون تومان دارند از 3000 تومان شروع شود. ماشین‌های دو میلیارد تومانی هم لیتری 10 هزار تومان برای بنزین پرداخت کنند که این طرح طبیعتا شرایط را بهتر و متعادل‌تر می‌کرد و در ادامه که فضای کار مهیا شود، ممکن است بتوانیم زمینه را برای اجرای این‌گونه طرح‌ها فراهم کنیم تا منابع بیشتری از دهک‌های بالای جامعه اخذ و به دهک‌های پایین جامعه پرداخت شود.</p>
      <p>وی ادامه داد: ارائه برنامه برای همه به یک شکل باعث شده تا کسانی که ماشین‌های میلیاردی دارند به نوعی از رانت بنزین 3000 تومانی برخوردار شوند. چرا که پرداخت 3000 تومان برای هر لیتر بنزین برای طبقات بالای جامعه که خودروهای میلیاردی دارند ارزان و شاید هم مفت است و این قشر از جامعه باید هزینه تمام‌شده بنزین را لااقل به فوب خلیج فارس پرداخت کنند.</p>
      <p>قوامی خاطرنشان کرد: اگر از 12 میلیون ماشینی که داریم، یک میلیون هم این وضعیت را داشته باشند یعنی جزو خودروهای میلیاردی باشند و برای بنزین لیتری 10 هزار تومان پرداخت کنند. مثل این است که از 5 میلیون خودرو پول بنزین 3000 تومانی دریافت کرده‌ایم و منابع زیادی از این طریق به دست می‌آید و می‌توان از درآمدهای این بخش برای طبقات ضعیف استفاده کرد.</p>
      <p>انتهای پیام</p>
    </article>
  </body>
</html>