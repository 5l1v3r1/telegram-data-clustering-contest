<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wall-street.ro/articol/IT-C-Tehnologie/247004/bitdefender-amenintarile-informatice-ating-pragul-istoric-de-1-mld.html"/>
    <meta property="og:site_name" content="Wall-Street"/>
    <meta property="article:published_time" content="2019-11-20T10:08:17+00:00"/>
    <meta property="og:title" content="Bitdefender: Amenintarile informatice ating pragul istoric de 1 mld."/>
    <meta property="og:description" content="Specialistii in securitate informatica de la Bitdefender estimeaza ca numarul total al amenintarilor informatice va depasi in premiera in acest an pragul de un miliard de unitati, cea mai agresiva fiind ransomware, aflata in plina expansiune."/>
  </head>
  <body>
    <article>
      <h1>Bitdefender: Amenintarile informatice ating pragul istoric de 1 mld.</h1>
      <address><time datetime="2019-11-20T10:08:17+00:00">20 Nov 2019, 10:08</time> by <a rel="author">Alex Goaga</a></address>
      <p>
        <b>Specialistii in securitate informatica de la Bitdefender estimeaza ca numarul total al amenintarilor informatice va depasi in premiera in acest an pragul de un miliard de unitati, cea mai agresiva fiind ransomware, aflata in plina expansiune.</b>
      </p>
      <p>Fata de perioada similara a anului trecut, dezvoltatorii amenintarilor de tip ransomware, care cripteaza datele utilizatorilor si apoi solicita recompensa in schimbul redarii accesului la acestea, au crescut cu peste trei sferturi numarul acestora. Tintind organizatii mari, institutii de invatamânt si infrastructuri critice, ransomware a devenit astfel cea mai profitabila amenintare informatica din istorie, cu incasari de miliarde de dolari in conturile atacatorilor.</p>
      <p>Miza financiara uriasa face ca dezvoltatorii de ransomware sa isi adapteze constant modelul de business, tehnicile de atac si strategiile. <a href="https://www.bitdefender.ro/news/dezvoltatorii-amenintarilor-gandcrab-se-pregatesc-sa-inchida-afacerea-bitdefender-ofera-al-patrulea-decriptor-gratuit-victimelor-3687.html">Destructurarea GandCrab</a> de catre autoritati si companiile de securitate informatica, anterior lider al pietei de ransomware cu o cota de piata de peste 50%, a lasat un gol pe care alte grupari infractionale au incercat sa il umple cu noi versiuni de familii de ransomware. In consecinta, fragmentarea pietei in organizatii mai mici va insemna ca piata dezvoltarii de ransomware va deveni si mai rezistenta la eforturile autoritatilor si industriei de securitate de a o desfiinta.</p>
      <p>A doua cea mai mare crestere, de aproape 50%, o inregistreaza volumul de spam care ajunge in inboxurile utilizatorilor.</p>
      <p>
        <b>Dispozitive smart vulnerabile pot paraliza internetul</b>
      </p>
      <p>
        <a href="https://www.wall-street.ro/articol/IT-C-Tehnologie/237151/predictii-despre-atacurile-cibernetice-din-2019-ce-s-a-intamplat-in-2018.html">Citeste si:<br/>Atacurile cibernetice in 2019: se schimba paradigmele</a>
      </p>
      <figure>
        <img src="https://img.wall-street.ro/image_thumbs/thumbs/baa/baa3aa345541ea40dcd10d819c6d2ea3-400x250-00-65.jpg?v=1544435047"/>
      </figure>
      <p>Numarul de dispozitive smart vândute la nivel global a depasit 22 de miliarde, iar cele mai multe sunt vulnerabile la atacuri informatice simple prin care atacatorii le pot controla de la distanta si le pot adauga in retele de tip botnet. Armata de dispozitive inteligente astfel creata poate da jos infrastructuri critice pentru functionarea internetului si chiar intrerupe temporar serviciile care depind de infrastructuri IT, cauzând pierderi potentiale estimate la 12 milioane de euro pentru angajatorii din România pentru fiecare ora in care angajatii acestora nu isi pot desfasura activitatea.</p>
      <p>Specialistii estimeaza ca numarul gadgeturilor inteligente va ajunge la peste 40 de miliarde pâna in 2025, generând un trafic total de aproape 80 de zettabiti de date. Miza de a compromite aceste dispozitive este ridicata pentru ca atacatorii ce controleaza retele de astfel de dispozitive compromise santajeaza proprietarii site-urilor atacate si cer sume importante in schimbul retragerii armatelor pe care le controleaza. In cazul unor magazine online sau site-uri de presa, intreruperea functionarii poate cauza pagube enorme. Chiar daca legiuitorii lucreaza la o modalitate de reglementare a industriei Internet of Things prin introducerea unor standarde minime de securitate, atacatorii vor continua sa faca bani din vulnerabilitatile identificate in diverse gadgeturi pe fondul cresterii numarului de dispozitive.</p>
    </article>
  </body>
</html>