<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.benchmark.rs/vesti/google_play_protect_blokira_xiaomi_quick_apps-82135"/>
    <meta property="og:site_name" content="Benchmark"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Google Play Protect blokira Xiaomi Quick Apps"/>
    <meta property="og:description" content="Xiaomi aplikacija koja još od ranije poseduje čak 55 dozvola u okviru Androida, blokirana je zbog mogućnosti praćenja korisnika."/>
  </head>
  <body>
    <article>
      <h1>Google Play Protect blokira Xiaomi Quick Apps</h1>
      <address>
        <time datetime="2019-11-20T10:40:00+00:00">20 Nov 2019, 10:40</time>
      </address>
      <figure>
        <img src="https://www.benchmark.rs/assets/img/news/main/71e179f74341929845ddb47e0a5acf08.jpg"/>
      </figure>
      <p>Kao i telefoni drugih kineskih proizvođača, <a href="https://www.benchmark.rs/tag/xiaomi-290"><b>Xiaomi</b></a> <a href="https://www.benchmark.rs/tag/android-3"><b>Android</b></a> uređaji dolaze za izmenjenim korisničkim interfejsom, ali i mnogim preinstaliranim aplikacijama koje u sebi sadrže i reklame koje niko od korisnika nije tražio. Ovakav poslovni model je jedan od razloga zašto je Xiaomi u prilici da konstantno ponudi povoljnije cene u odnosu na konkurenciju. Kompanija je ovog puta izgleda malo preterala u prikupljanju podataka korisnika u svrhu prikazivanja personalizovanih reklama, jer je njihova Quick Apps aplikacija blokirana od strane Google Play Protect, upravo po tom osnovu.</p>
      <p>Neki od korisnika su prijavili da su dobili pop-up poruku od Google Protect, koja ih obaveštava da je ažuriranje za Quick Apps blokirano jer "Aplikacija prikuplja podatke koji se mogu koristiti za praćenje korisika". Iako Quick Apps aplikacija nije dostupna u Google Play Store-u, već se distribuira putem Xiaomi-eve platforme, Play Protect i dalje skenira sve instalirane aplikacije na telefonu na malware, čak i ako su instalirane putem "sideload-a" ili prodavnice van Play Store-a.</p>
      <figure>
        <img src="https://www.benchmark.rs/assets/img/news/playprotectxiaomi.JPG"/>
      </figure>
      <p>Nije jasno zašto je aplikacija blokirana baš sada, jer je iz ranijih izveštaja poznato da prikuplja preko 55 dozvola koje joj dozvoljavaju da prikupi praktično bilo koji podatak o korisniku, poput IMEI broja, SIM broja, detalja o pristupnoj tački na koju je telefon povezan, kao i da snima audio i video. Aplikacija snima informacije na privremeno skladište i kasnije ih uploaduje online. Ove informacije Xiaomi koristi kako bi korisnicima servirao targetirane reklame na lock screen-u, news widget-u, u browseru i na drugim mestima u sistemu.</p>
      <p>Kako je aplikacija ranije radila sa Play Protect, najverovatnije je da je ažuriranje promenilo nešto što se tiče prikupljanja podataka, što je najzad pokrenulo Google-ovu automatizovanu anti-malware zaštitu.</p>
      <p>Xiaomi je izdao saopštenje o ovome ukazujući na to da je problem uzrokovan promenama u Play Protect algoritmu, uveravajući korisnike da je aplikacija apsolutno bezbedna. Ipak ostaje činjenica da Quick Apps ima dozvole od kojih su neke vrlo diskutabilne.</p>
      <p>
        <i>Izvor: <a href="https://www.androidpolice.com/">Android Police</a></i>
      </p>
      <figure>
        <iframe src="https://www.youtube.com/embed/rptNNPyxEM8" width="600" height="450" data-service="Youtube" scrolling="no"/>
      </figure>
    </article>
  </body>
</html>