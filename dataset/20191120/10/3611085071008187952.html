<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/stojanovics-paradijam-pasatdevi-disciplinu-un-velmi-uzvaret/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T10:53:28+00:00"/>
    <meta property="og:title" content="Stojanovičs: Parādījām pašatdevi, disciplīnu un vēlmi uzvarēt"/>
    <meta property="og:description" content="Latvijas futbola izlasei otrdien izcīnītā uzvara noderēs pārliecības nostiprināšanā, uzsver valstsvienības galvenais treneris Slaviša Stojanovičs."/>
  </head>
  <body>
    <article>
      <h1>Stojanovičs: Parādījām pašatdevi, disciplīnu un vēlmi uzvarēt</h1>
      <address><time datetime="2019-11-20T10:53:28+00:00">20 Nov 2019, 10:53</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Latvijas futbola izlasei otrdien izcīnītā uzvara noderēs pārliecības nostiprināšanā, uzsver valstsvienības galvenais treneris Slaviša Stojanovičs.</p>
      <p>Jau ziņots, ka Latvijas izlase otrdien 2020.gada Eiropas čempionāta kvalifikācijas cikla pēdējā spēlē savā laukumā ar 1:0 pārspēja Austriju. Vārtus 65.minūtē guva Mārcis Ošs.</p>
      <p>“Tāpat kā visas spēles šajā grupā, arī šī bija smaga. Parādījām pašatdevi, disciplīnu un vēlmi uzvarēt. Galu galā arī par to tikām atalgoti. Mums paveicās, taču bija arī iespējas gūt vēl vairāk vārtus. Esam ļoti, ļoti laimīgi par šo uzvaru, kas ir ļoti svarīga mūsu pārliecības nostiprināšanai un noderēs nākotnē,” pēcspēles preses konferencē stāstīja Stojanovičs.</p>
      <p>Viņš uzskata, ka valstsvienība bija pelnījusi uzvarēt. “Ir bijušas spēles, kurās mums bieži nepaveicās. Mūsu komandā neviens nesūdzējās par tiesnešiem, lai gan šajā ciklā viņiem bija kļūdas,” pauda Stojanovičs.</p>
      <p>Šajā mačā debiju valstsvienībā piedzīvoja pussargs Aleksejs Grjaznovs, kurš, tāpat kā uzbrucējs Roberts Uldriķis, maču sāka pamatsastāvā.</p>
      <p>“Grjaznovs nebija vienīgais, kuram devu iespēju sevi pierādīt šajās spēlēs. Viņu vēroju jau ilgu laika periodu. Viņš spēra lielu soli jau Valmieras komandā. Esmu gandarīts par to, kā viņš strādāja treniņnometnē. Tāpat arī Uldriķis – tas bija tikai laika jautājums, kad viņam tiktu dota iespēja spēlēt pamatsastāvā,” atklāja Latvijas izlases treneris.</p>
      <p>Viņš neslēpa, ka šis gads bijis pats smagākais viņa trenera karjerā. “Negaidīju, ka būs tik smagi. Šis ir viens no lielākajiem izaicinājumiem manā karjerā. Ierados, iespējams, pašā smagākajā brīdī Latvijas futbolā. Šogad bija jāspēlē pret komandām, kas ir krietni augstākā līmenī. Domāju, ka Slovēnija bija mums vistuvākais pretinieks. Mēs cietām un gājām cauri grūtībām,” stāstīja Stojanovičs.</p>
      <p>Šobrīd nav zināms, kāda būs Stojanoviča nākotne galvenā trenera amatā, jo izlase šajā ciklā piedzīvoja arī smagus zaudējumus. “Neatkarīgi no pēdējās spēles rezultāta, mums vēl būs tikšanās, ar futbola federācijas vadību, kā to paredz vienošanās. Iespējas, tuvākās nedēļas laikā būs tikšanās. Mani turpmākie mērķi ar izlasi būtu atjaunināt sastāvu un veidot izlases kultu. Ja būs savstarpējā uzticēšanās, viss būs kārtībā,” skaidroja Stojanovičs.</p>
      <p>Oktobrī savu 100.spēli valstsvienībā aizvadīja 39 gadus vecais Andris Vaņins, kuram pēdējās sezonās trūks spēļu prakses klubā.</p>
      <p>“Runāju ar Andri vairākas reizes. Viņam līgums ir līdz jūnijam, un viņš vēlas turpināt futbolista karjeru. Kamēr viņš ir labā formā, es ar viņu rēķinos. Viņš šai komandai ir kaut kas vairāk kā tikai vārtsargs. Brīžiem redzu viņu kā trenera asistentu,” atklāja Stojanovičs.</p>
      <p>Uz Rīgu nedevās Austrijas izlases spožākās zvaigznes Dāvids Alaba, Marko Arnautovičs, Martins Hinteregers, Konrāds Laimers, Štefans Lainers un Marsels Sabicers.</p>
      <p>“Protams, ka pretiniekiem iztrūka izcilu spēlētāju. Taču tā ir tā pati Austrijas izlase, kas ir labākā komanda šajā grupā, kā to izsecinājuši visi treneri. Tie bija Vācijas bundeslīgas spēlētāji, un ir jābūt ļoti kvalitatīviem futbolistiem, lai tur spēlētu,” teica Stojanovičs.</p>
      <p>Tāpat izlases galvenais treneris pauda gandarījumu par to, ka pēdējās divās treniņnometnēs valstsvienībā izveidojies komandas gars.</p>
      <p>“Pēdējās divās nometnēs ieguldījām daudz darba un bija pārrunas, lai komanda izveidotos kā viena ģimene, būtu savstarpēja uzticība un cieņa. Tas vienmēr ir smags darbs, lai komandu izveidotu kā ģimeni. Esam uz pareizā ceļa, bet vēl ir daudz darba priekšā,” uzsvēra Stojanovičs.</p>
      <p>Tikmēr Austrijas izlases galvenais treneris Franko Foda neslēpa, ka viņa vadītās komandas rādītais sniegums pirmajās 80 minūtēs sagādāja lielu vilšanos.</p>
      <p>“Pietrūka intensitātes, spēles tempa un divcīņu. Pēdējās desmit minūtēs tempu kāpinājām un bija pāris labas iespējas. Būtu nepelnīti, ja uzvarētu šo spēli, jo bijām pārāk pavirši,” teica Foda.</p>
      <p>Viņš atzīmēja, ka komandai vajadzēja vairāk censties. “Jāatzīmē, ka šādā sastāvā vēl nebijām spēlējuši. Bija arī labi sniegumi dažu futbolistu izpildījumā, taču kopumā bija pārāk maz pozitīvo lietu,” teica Austrijas izlases treneris. “Nojautām, ka nebūs tik kvalitatīva spēle, jo laukumā bija daudzi futbolisti, kuri nebija saspēlējušies. Zinājām, ka pretinieki būs noskaņojušies un vēlēsies revanšēties par iepriekšējo zaudējumu.”</p>
      <p>Foda pauda cerību, ka šī futbolistiem būs laba mācība, lai nekad nebūtu apmierināti ar savu sniegumu.</p>
      <p>“Iepriekšējos mačos, kuros zaudējām šajā ciklā, bijām labāki, taču šī bija slikta spēle. Domāsim, kā finālturnīrā rādīt labāku sniegumu nekā 2016.gadā,” uzsvēra Foda.</p>
      <p>Abas komandas savā starpā tikās arī 6.septembrī Zalcburgā, kur Austrija svinēja graujošu uzvaru ar 6:0. Latvijas futbola izlasei tas bija atkārtots lielākais zaudējums pēc neatkarības atjaunošanas.</p>
      <p>Latvijas futbolisti, ieskaitot pārbaudes spēles, pirms šodienas mača nebija uzvarējuši 17 mačos pēc kārtas, šajā neveiksmju joslā piedzīvojot 12 zaudējumus. Iepriekšējo uzvaru latvieši svinēja pērnā gada jūnijā Baltijas kausa mačā, bet starptautiskajos turnīros līdz šīm pēdējais panākums bija gūts vairāk nekā pirms diviem gadiem.</p>
      <p>Par “vienpadsmit vilkiem” dēvētā komanda kvalifikācijas ciklā bija zaudējusi visās deviņās iepriekšējās spēlēs.</p>
      <p>Kvalifikācijas turnīra G apakšgrupā pēc desmit spēlēm ar 25 punktiem uzvarēja Polija, 19 punktus guvusi Austrija, 14 punkti ir Slovēnijai un Ziemeļmaķedonijai, 11 sakrāja Izraēla, bet Latvijai ir trīs pēdējā mačā nopelnītie punkti.</p>
      <p>Martā par Latvijas izlases galveno treneri tika apstiprināts serbu speciālists Slaviša Stojanovičs. Pirms nepilna gada no izlases galvenā trenera amata nolēma atkāpties somu speciālists Miksu Pātelainens, kurš komandu vadīja vien kopš maija jeb mazāk nekā astoņus mēnešus.</p>
    </article>
  </body>
</html>