<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622470/%D8%AA%DB%8C%D9%88%D8%A8%E2%80%8C%D8%B3%D9%88%D8%A7%D8%B1%DB%8C-%D9%84%D8%B0%D8%AA-%D8%A8%D8%A7%D8%B2%DB%8C-%D8%AF%D8%B1-%D8%B9%D9%85%D9%82-%D8%AD%D8%A7%D8%AF%D8%AB%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:44:00+00:00"/>
    <meta property="og:title" content="تیوب‌سواری؛ لذت بازی در عمق حادثه"/>
    <meta property="og:description" content="نخستین روزهای بارش برف در همدان بهانه‌ای شد تا مردم به ویژه جوانان بازهم بازی موسوم به &quot;تیوب‌سواری&quot; را در مسیرهای پرشیب و کوهستانی این شهر رواج دهند؛ بازی که در اوج هیجان و لذت، همواره با فاجعه همراه شده‌است."/>
  </head>
  <body>
    <article>
      <h1>تیوب‌سواری؛ لذت بازی در عمق حادثه</h1>
      <address>
        <time datetime="2019-11-20T10:44:00+00:00">20 Nov 2019, 10:44</time>
      </address>
      <p>
        <i>نخستین روزهای بارش برف در همدان بهانه‌ای شد تا مردم به ویژه جوانان بازهم بازی موسوم به "تیوب‌سواری" را در مسیرهای پرشیب و کوهستانی این شهر رواج دهند؛ بازی که در اوج هیجان و لذت، همواره با فاجعه همراه شده‌است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سالهاست با وجود هشدارهای متعدد پیرامون خطرآفرین بودن این بازی همزمان با بارش برف، کمتر توجهی به توصیه های ایمنی می شود و این موضوع حوادث ناگواری را هم به دنبال داشته است و از این رو همه ساله به دلیل رعایت نشدن موارد ایمنی و هشدارها مبنی بر خودداری از تیوب سواری به ویژه در شیب های تند و ارتفاعات کوهستانی، شاهد حوادث دلخراش هستیم.</p>
      <p>اتفاق های ناگوار سال های گذشته هر چند به توجه بیشتر خانواده ها و کاهش حوادث انجامیده، اما هرگز مانع از توقف این بازی نشده است.</p>
      <figure>
        <img src="https://aftabnews.ir/files/fa/news/1398/8/29/361468_775.jpg"/>
      </figure>
      <p>همه ساله هموار بودن راه دسترسی به دامنه های کوه ها به ویژه در مناطق عباس آباد، دره مراد بیک و گنج نامه همدان، این فرصت را برای خانواده ها ایجاد کرده تا با حداقل امکانات و بدون صرف هزینه، از برف بازی و لیزخوردن در مسیر های پرشیب لذت ببرند.</p>
      <p>خانواده های همدانی به ویژه بعدازظهر روزهای پربرف از کهنسال گرفته تا کودک در مناطق مرتفع همدان تجمع کرده و با استفاده از تیوب انواع خودروی سبک و سنگین اقدام به لیز خوردن در مسیرهایی کردند که فاقد ایمنی لازم بوده و بدون تردید با خطرات جانبی نیز همراه خواهد بود.</p>
      <p>نقاطی از شهر همدان که بی هیچ هزینه و زحمت و ابزاری، فقط به لطف طبیعت و همراهی ابر و باد خلق شده و زمینه این بازی را فراهم ساخته، اما در پشت صحنه شادی های آن، اغلب حوادثی ناگوار مانند شکستن دست و پا و جراحات سر و صورت رقم می خورد.</p>
      <p>علاقه مردم را نمی توان منع کرد</p>
      <p>یک کارشناس تربیت بدنی در این باره گفت: به هر حال تیوب سواری سالهاست نه تنها در ایران بلکه در کشورهای برف خیز دنیا به عنوان یک بازی سنتی مورد استقبال پرشمار است.</p>
      <p>محسن رضایی افزود: البته این شیوه بازی تیوب سواری رایج در کشور را نمی پذیرم چرا که متفاوت با سایر کشورها است.</p>
      <p>وی اضافه کرد: تیوب سواری در کشورمان فاقد ایمنی و تجهیزات استاندارد است و به همین دلیل حوادث ناگوار را نیز به دنبال خواهد داشت.</p>
      <p>رضایی بیان کرد: در این روزهای برفی نیز تیوب سواران با اطلاع از خطرات ناشی از تیوب سواری، اما با وجود این استقبال پرشمار خواستار استقرار وسایل امدادی در مناطق پرازدحام به خصوص بلوار ارم و عباس آباد همدان هستند.</p>
      <p>وی خاطرنشان کرد: با این حال می توان با برنامه ریزی لازم از حوادث احتمالی این رشته ورزشی جلوگیری کرد ضمن اینکه علاقه مردم به این بازی را نمی توان منع کرد پس بهتر است مسئولان زیرساخت های لازم را فراهم کنند.</p>
      <p>این کارشناس تربیت بدنی یادآور شد: بنابراین با کمی هزینه می تواند از مناطق کوهستانی همدان برای بهره مندی مردم در بازی تیوب سواری استفاده کرد.</p>
      <p>وی اظهار داشت: بهتر است مسئولان یکی از نقاط کوهستانی و مسیر شیب دار را زیرسازی کرده و ضمن ایمن سازی آن، مردم را در این مکان متمرکز کنند تا از پراکندگی آنها و ایجاد مسیرهای دست ساز و غیراستاندارد جلوگیری شود.</p>
      <p>رضایی علت استقبال خانواده ها از تیوب سواری را به نسبت ورزش اسکی که از ایمنی بیشتری برخوردار بوده و قابل کنترل است را هزینه های بالا برای تامین وسایل اسکی اعلام کرد.</p>
      <p>تیوب‌سواری استانداردسازی شود</p>
      <p>یکی از پیشکسوتان ورزش در طبیعت همدان می گوید: تیوب سواری جزو بازی هایی است که در طبیعت و بین مردم جا افتاده و نمی تواند جلوی فعالیت آن را گرفت.</p>
      <p>غلامرضا رضایی افزود: این بازی به عنوان یک فعالیت توام با هیجان زمستانی نزد مردم کشورمان مورد استقبال گسترده است.</p>
      <p>وی اضافه کرد: حالا که نمی توان مردم را از این بازی پرخطر اما هیجان برانگیز منع کرد، چرا فکری به حال ایجاد مراکز امن و فصلی در این رشته نمی شود؟</p>
      <p>رضایی خاطرنشان کرد: نمی توان مدعی بود که در کشورمان فضای لازم برای تیوب سواری استاندارد وجود ندارد چرا که مناطق کوهستانی حتی در حاشیه شهرها هم می تواند به ایجاد زیرساخت در این ورزش منجر شود.</p>
      <p>وی بیان کرد: اکنون اغلب کشورهای خارجی حتی از تیوب سواری در صنعت گردشگری زمستانی هم استفاده می کنند اما در نقاطی نظیر همدان که فصل پربار به لحاظ برف دارد، از این ظرفیت استفاده نمی شود.</p>
      <p>این پیشکسوت ورزشی افزود: تیوب سواری به لحاظ هیجان بالا، انرژی بسیار خوبی را در آحاد مردم به ویژه جوانان و نوجوانان خالی می کند و معتقدم در صورت استانداردسازی، می تواند یکی از ظرفیت های بزرگ تفریحی را برای شهروندان مهیا سازد.</p>
      <p>خانواده ها مراقبت کنند</p>
      <p>معاون ورزشی اداره کل ورزش و جوانان همدان نیز با تاکید بر اینکه قانونی مبنی بر منع مردم برای تیوب سواری وجود ندارد، گفت: تیوب سواری روی برف هر چند پرهیجان و لذت برانگیز، اما بازی غیراستاندارد است و خانواده ها باید مراقب خطرات احتمالی این هیجان زمستانی باشند.</p>
      <p>عباس قهرمانی افزود: همه ساله با شروع فصل زمستان شاهد فعالیت خانواده ها به ویژه جوانان در بازی تیوب سواری هستیم که این بازی و تفریح با خطرات زیادی نیز همراه است.</p>
      <p>وی بیان کرد: این بازی هیچ گونه ایمنی ندارد و فعالیت در آن خودجوش بوده و دستگاه ورزش نیز آن را تایید نمی کند.</p>
      <p>قهرمانی با اشاره به اینکه تیوب سواری ورزش محسوب نمی شود، یادآور شد: این بازی از گذشته ایجاد شده و حتی اگر هم جوانان اصرار به این بازی دارند ابتدا باید شرایط ایمنی آن را رعایت کنند.</p>
      <p>وی اظهار داشت: تیوب سواری روی برف قابل مهار و ایمنی لازم نیست و ممکن است در مسیر بازی با اشیاء برنده یا سنگ برخورد کنند.</p>
      <p>قهرمانی با بیان اینکه اغلب مسیرها در شیب دامنه های کوهستانی همدان ایجاد می شود و هیچ گونه امنیتی در آن فراهم نیست، توصیه کرد: خانواده ها اگر اصرار به تیوب سواری دارند بهتر است از مسیرهایی استفاده کنند که حداکثر ایمنی لازم را داشته باشد.</p>
      <p>همه ساله با بارش سنگین برف مسیرهای خودجوش از سوی مردم در مناطق پرشیب نظیر عباس آباد و بلوار ارم همدان ایجاد می شود که البته توجهی به خطرات جانبی آن نمی کنند.</p>
      <p>تیوب‌سواری از رشته های ورزش زمستانی محصوب نمی شود و به همین دلیل اجازه استفاده به افراد از این وسیله خطرناک و حادثه آفرین در پیست اسکی تاریک‌دره همدان داده نمی شود.</p>
    </article>
  </body>
</html>