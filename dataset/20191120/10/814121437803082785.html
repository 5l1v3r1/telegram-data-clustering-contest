<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/10271517/psy-pasikowskiego-maja-juz-27-lat-zobacz-najlepsze-memy-z-kultowego-filmu.html"/>
    <meta property="og:site_name" content="Wprost"/>
    <meta property="article:published_time" content="2019-11-20T10:54:00+00:00"/>
    <meta property="og:title" content="„Psy” Pasikowskiego mają już 27 lat. Zobacz najlepsze memy z kultowego filmu"/>
    <meta property="og:description" content="Film „Psy” w reżyserii Władysława Pasikowskiego, a wyprodukowany przez Juliusza Machulskiego, miał swoją premierę 20 listopada 1992 roku. Był najbardziej kasowym polskim filmem lat 90. XX wieku i często określany jest mianem kultowego. Z okazji jego urodzin przypominamy najlepsze memy z granym przez Bogusława Lindę Franzem Maurerem."/>
  </head>
  <body>
    <article>
      <h1>„Psy” Pasikowskiego mają już 27 lat. Zobacz najlepsze memy z kultowego filmu</h1>
      <address>
        <time datetime="2019-11-20T10:54:00+00:00">20 Nov 2019, 10:54</time>
      </address>
      <p>
        <b>Film „Psy” w reżyserii Władysława Pasikowskiego, a wyprodukowany przez Juliusza Machulskiego, miał swoją premierę 20 listopada 1992 roku. Był najbardziej kasowym polskim filmem lat 90. XX wieku i często określany jest mianem kultowego. Z okazji jego urodzin przypominamy najlepsze memy z granym przez Bogusława Lindę Franzem Maurerem.</b>
      </p>
      <p>Cytaty z filmu „Psy”, takie jak „bo to zła kobieta była”, „a kto umarł, ten nie żyje”, czy „w imię zasad, sku***u” na stałe weszły do potocznej polszczyzny. Z kolei charakterystyczne sceny i postać Franza Maurera grana przez Bogusława Lindę funkcjonują w internecie jako popularne memy.</p>
      <p>Film wywołał też liczne kontrowersje, nie tylko ze względu na brutalny język. Jego głównym bohaterem jest wieloletni funkcjonariusz Służby Bezpieczeństwa, Franz Maurer, przeniesiony po transformacji do policji kryminalnej. Grany przez Lindę bohater, mimo że wiemy, ze był brutalnym esbekiem jest pokazany jako honorowy i odważny. W filmie pojawiają się też skandalizujące momenty, takie jak scena, w której pijani esbecy kpią z krwawych wydarzeń z grudnia 70'.</p>
      <p>W 1994 roku produkcja doczekała się sequela pod tytułem „Psy 2. Ostatnia krew”, a obecnie w produkcji znajduje się trzecia cześć filmu „Psy 3. Canis Majoris”.</p>
      <related>
        <h4>Galeria:</h4>
        <a href="https://www.wprost.pl/galeria/14865/wladyslaw-pasikowski-tworzy-psy-3-tak-wygladaly-poprzednie-czesci.html"/>
      </related>
      <h3>„Psy 3. Canis Majoris”</h3>
      <p>Cezary Pazura, Bogusław Linda i Artur Żmijewski pojawią się w kolejnej odsłonie kultowego filmu z lat 90. Informację o tym, że powstaje produkcja „Psy 3. Canis Majoris”, potwierdziła w lipcu Lidia Popiel w rozmowie z „Super Expressem”.</p>
      <p>Akcja najnowszego filmu z serii toczyć ma się współcześnie. Franz Maurer (Bogusław Linda) wychodzi z więzienia, na które skazany został po zabójstwie w hotelu w „Psach 2. Ostatnia krew”.</p>
      <p>Już wcześniej o tym, że ruszyły zdjęcia do produkcji „Psy III. Canis Majoris” informował na swoim kanale w serwisie YouTube Cezary Pazura, czyli filmowy podporucznik Waldemar Morawiec „Nowy”. Mówił też o tym kilka miesięcy temu na antenie radia RMF FM Władysław Pasikowski, reżyser serii. – Tak się złożyło, ale mam dla państwa miłą wiadomość, a przynajmniej dla części z państwa – powiedział Pasikowski – Brzmi ona tak: jak tylko skończę ten film („Kurier” – przyp. red.), zaczynam zdjęcia do filmu „Psy 3. Canis Majoris” – przekazał.</p>
      <p>O filmie mówiła teraz Lidia Popiel, żona Bogusława Lindy, w rozmowie z „Super Expressem”. – To był przełomowy film w pracy Bogusława i powrót na plan przy tej produkcji bez wątpienia jest czymś wyjątkowym. Obu panom daleko od lansu i komplementów, tworzą fajny duet i są trochę jak bracia, i według mnie w pracy są mistrzami. Może być ciekawie – podkreśliła.</p>
      <related>
        <h4>Czytaj także:</h4>
        <a href="https://www.wprost.pl/pilka-nozna/reprezentacja-polski/10271423/szpakowski-zegnajacy-piszczka-fatalny-stan-murawy-i-swietny-lewandowski-te-memy-to-najlepszy-komentarz.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15862/memy-inspirowane-filmem-psy.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
    </article>
  </body>
</html>