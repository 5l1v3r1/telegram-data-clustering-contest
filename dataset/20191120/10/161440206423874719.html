<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/20/il-ritorno-di-jack-bennet-eroe-curioso-e-gentile-8-954854.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T10:28:04+00:00"/>
    <meta property="og:title" content="Il ritorno di Jack Bennet, eroe curioso e gentile"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Letture under 18</h6>
      <h1>Il ritorno di Jack Bennet, eroe curioso e gentile</h1>
      <h2>Il secondo romanzo di Fiore Manni, nei prossimi giorni a Quartu per "Giocomix"</h2>
      <address><time datetime="2019-11-20T10:28:04+00:00">20 Nov 2019, 10:28</time> by <a rel="author" href="https://www.unionesarda.it/autore/roberto_roveda/10511" target="_blank">Roberto Roveda</a></address>
      <p>Jack Bennet è un eroe inconsueto nel panorama della narrativa per ragazzi. Non ha super poteri e non ambisce particolarmente ad averne. È però incredibilmente curioso e non ha paura di affrontare l'avventura.</p>
      <p>E non teme di attraversare mondi sconosciuti e di incappare in personaggi improbabili e inquietanti se c'è da scoprire qualcosa di nuovo. Anche perché Jack qualche potere speciale lo ha: la sua gentilezza e l'innata buona educazione che gli consentono di trovare sempre nuovi amici e alleati con cui fronteggiare ogni sfida.</p>
      <p>Ma forse è meglio cominciare da principio e spiegare meglio chi è Jack Bennet. Intanto è un personaggio nato dalla fantasia di Fiore Manni, artista e conduttrice televisiva molto conosciuta tra giovani e giovanissimi per il programma tv "Camilla Store".</p>
      <p>Jack è un ragazzino che nella sua prima avventura (<i>Jack </i><i>Bennet</i><i> e la chiave di tutte le cose</i>, Rizzoli, 2018) ha poco più di dieci anni e ogni mattina si alza, si avvolge attorno al collo la lunga sciarpa a righe azzurre lasciatagli in eredità dal padre ed esce per le vie fumose di una Londra che sembra uscita direttamente dai romanzi di Charles Dickens.</p>
      <figure>
        <img src="https://www.unionesarda.it/foto/previewfotoprogressivejpeg/2019/11/21/la_copertina_del_libro-514-318-869702.jpg"/>
        <figcaption>La copertina del libro</figcaption>
      </figure>
      <p>Lavora in fabbrica Jack, e così provvede a sé stesso e alla madre. Poi una mattina incontra uno strano personaggio che gli offre una chiave per viaggiare in mondi sconosciuti e bislacchi. Mondi che mancano tantissimo al protagonista quando all'inizio della sua seconda avventura, <i>Jack </i><i>Bennet</i><i> e il viaggiatore dai mille volti</i> (Rizzoli, 2019, pp. 280) si ritrova costretto ad andare a scuola e si vede impegnato in mesi e mesi di apprendistato noioso e ripetitivo nella campagna inglese al seguito del suo mentore, il padre di Tutte le Cose. Jack sbuffa, si annoia, soffre la scuola fino a che un evento inatteso non lo riporta in viaggio, non lo trascina in un'avventura nuova tra palazzi infestati da incubi, un misterioso circo che nasconde tante insidie e la vigilia di una guerra che sta per scoppiare. Riuscirà Jack a impedirne lo scoppio?</p>
      <p>Senza pretendere la risposta a questa domanda parliamo della seconda avventura di Jack Bennet proprio con l'autrice del libro, Fiore Manni che il 23 e 24 novembre sarà a Quartu Sant'Elena per la quattordicesima edizione di "Giocomix", il festival del gioco e del fumetto.</p>
      <p>La prima cosa che le chiediamo è come nasce un nome tanto da romanzo ottocentesco come Jack Bennet.</p>
      <p>"All'inizio il mio protagonista si chiamava Jack ma non aveva un cognome. Quando l'ho scelto volevo che fosse speciale e l'ho preso in prestito da Jane Austen così da rendere omaggio a questa grande scrittrice. Bennet è, infatti, il cognome dei protagonisti di <i>Orgoglio e pregiudizio</i>".</p>
      <p>
        <b>Come è cambiato Jack dalla prima avventura?</b>
      </p>
      <p>"Intanto sono passati due anni e Jack è meno bambino che nel primo libro. Ha un nuovo ruolo perché è diventato l'apprendista del padre di Tutte le Cose ma paradossalmente non è contento fino in fondo di questa possibilità".</p>
      <p>
        <b>Cosa lo preoccupa?</b>
      </p>
      <p>"Più che altro gli mancano i viaggi e l'avventura. Scalpita, vorrebbe sempre vedere nuove cose, conoscere il mondo mentre il suo mentore lo porta a conoscere l'Inghilterra, lo tiene a freno. Inoltre, Jack deve affrontare dei problemi che prima non aveva, quelli legati alla scuola".</p>
      <p>
        <b>Ma avendo frequentato il padre di Tutte le cose non dovrebbe essere un secchione?</b>
      </p>
      <p>"Insomma, mica tanto. Si sente un pesce fuor d'acqua nella quotidianità, non riesce a integrarsi con la classe, è un pessimo studente. Non per nulla prenderà al volo l'opportunità di ricominciare a viaggiare quando il padre di Tutte le Cose sparirà misteriosamente. Jack preferirà tornare a viaggiare anche se è solo e i rischi non mancano piuttosto che rimanere e affrontare la quotidianità".</p>
      <p>
        <b>In questo libro Jack non è più il bambino della prima avventura. È cresciuto, ma non per questo si sente meglio nel mondo, vero?</b>
      </p>
      <p>"Comincia ad avere i classici problemi dell'adolescenza, con l'aggiunta che in questo momento di passaggio non l'aiuta essere introverso e timido".</p>
      <p>
        <b>Eppure, Jack riesce a non chiudersi del tutto e trova sempre compagni di viaggio. Come fa?</b>
      </p>
      <p>"Ci riesce grazie al suo desiderio di aiutare gli altri, alla sua naturale empatia. Questo desiderio di essere vicino agli altri lo spinge ad agire, a muoversi".</p>
      <p>
        <b>Ma quanto </b>
        <b>c'è</b>
        <b> di Fiore </b>
        <b>Manni</b>
        <b> in Jack?</b>
      </p>
      <p>"Certamente c'è una parte di me nel mio protagonista, forse per il fatto che anche io a scuola mi sentivo un pesce fuor d'acqua quando ero bambina. Alla fine, Jack come tanti bambini affronta meglio la vita in mondi di fantasia. Riesce a giocarsela alla pari con un drago e non ci riesce con il proprio maestro. Si sente più a suo agio in situazioni straordinarie e folli come capita a molti di noi quando siamo piccoli".</p>
      <p>
        <b>Continuerà a vivere avventure Jack?</b>
      </p>
      <p>"Credo di sì, ho ancora storie che lo riguardano da raccontare".</p>
    </article>
  </body>
</html>