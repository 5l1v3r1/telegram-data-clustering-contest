<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-microsoft-ceo-satya-nadella-top-list-of-fortune-business-person-of-the-year-2859446.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T10:22:07+00:00"/>
    <meta property="og:title" content="माइक्रोसॉफ्ट के CEO सत्य नाडेला को फॉर्च्यून की 'बिजनेसपर्सन आफ द ईयर’ सूची में मिला शीर्ष स्थान"/>
    <meta property="og:description" content="माइक्रोसॉफ्ट के सीईओ और भारत में जन्मे सत्य नाडेला को फॉर्च्यून की 2019 की 'बिजनेसपर्सन आफ द ईयर सूची में शीर्ष स्थान मिला है। फॉर्च्यून की सूची में मास्टरकार्ड के सीईओ अजय बंगा और अरिस्टा की..."/>
  </head>
  <body>
    <article>
      <h1>माइक्रोसॉफ्ट के CEO सत्य नाडेला को फॉर्च्यून की 'बिजनेसपर्सन आफ द ईयर’ सूची में मिला शीर्ष स्थान</h1>
      <address><time datetime="2019-11-20T10:22:07+00:00">20 Nov 2019, 10:22</time> by <a rel="author">एजेंसी,नई दिल्ली</a></address>
      <p>माइक्रोसॉफ्ट के सीईओ और भारत में जन्मे सत्य नाडेला को फॉर्च्यून की 2019 की 'बिजनेसपर्सन आफ द ईयर सूची में शीर्ष स्थान मिला है। फॉर्च्यून की सूची में मास्टरकार्ड के सीईओ अजय बंगा और अरिस्टा की प्रमुख जयश्री उल्लाल भी शामिल हैं।</p>
      <p>फॉर्च्यून की सूची में कारोबार जगत के 20 ऐसे दिग्गजों को शामिल किया गया है जिन्होंने साहसिक लक्ष्य हासिल किए और  असंभव सी दिखने वाली परिस्थितियों का समाधान किया और नवोन्मेषी समाधान खोजे।</p>
      <p>सूची में पहले स्थान पर सत्य नाडेला हैं। सत्य नाडेला 2014 में माइक्रोसॉफ्ट के प्रमुख बने थे। इस सूची में बंगा आठवें तथा उल्लाल 18वें स्थान पर हैं। बंगा और उल्लाल दोनों भारतीय मूल के हैं।</p>
      <p>फॉर्च्यून ने सूची तैयार करते समय दस वित्तीय क्षेत्रों पर ध्यान दिया है। इसमें शेयरधारकों को रिटर्न से लेकर पूंजी पर रिटर्न शामिल है। नाडेला के बारे में फॉर्च्यून ने लिखा है कि 2014 में जब उन्हें कंपनी की कमान सौंपी गई थी तब वह न तो बिल गेट्स जैसे संस्थापक थे और न ही अपने पूर्ववर्ती स्टीव बामर की तरह का बड़ा व्यक्तित्व।</p>
      <p>इस सूची में पर्थ की कंपनी फोर्टेसक्यू मेटल्स समूह की एलिजाबेथ गेन्स दूसरे स्थान पर और प्यूमा के सीईओ ब्योर्न गुल्डन पांचवें स्थान पर हैं। जेपी मॉर्गन चेज के सीईओ जेमी डिमोन दसवें, एक्सेंचर की सीईओ जूली स्वीट 15वें और अलीबाबा के सीईओ डेनियल झांग 16वें स्थान पर हैं।</p>
      <p>
        <a href="https://www.livehindustan.com/business/story-jio-prepaid-and-postpaid-plan-will-be-costly-soon-relinace-jio-declared-2859244.html">Jio ग्राहकों को लगेगा झटका, 2 हफ्ते में महंगे हो जाएंगे सभी प्लान्स </a>
      </p>
    </article>
  </body>
</html>