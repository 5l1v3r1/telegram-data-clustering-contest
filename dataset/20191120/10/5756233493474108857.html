<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622459/%D9%85%D8%B9%D8%AF%D9%88%D9%85%E2%80%8C%D8%B3%D8%A7%D8%B2%DB%8C-%DB%B5%DB%B0-%D9%87%DA%A9%D8%AA%D8%A7%D8%B1-%D8%A7%D8%B2-%D9%85%D8%B2%D8%A7%D8%B1%D8%B9-%D8%A2%D9%84%D9%88%D8%AF%D9%87-%D8%AC%D9%86%D9%88%D8%A8-%D8%AA%D9%87%D8%B1%D8%A7%D9%86-%D8%B3%D8%A8%D8%B2%DB%8C%E2%80%8C%D9%87%D8%A7-%D8%A8%D8%A7-%D9%81%D8%A7%D8%B6%D9%84%D8%A7%D8%A8-%D8%A2%D8%A8%DB%8C%D8%A7%D8%B1%DB%8C-%D9%85%DB%8C%E2%80%8C%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:05:00+00:00"/>
    <meta property="og:title" content="معدوم‌سازی ۵۰ هکتار از مزارع آلوده جنوب تهران/ سبزی‌ها با فاضلاب آبیاری می‌شدند"/>
    <meta property="og:description" content="رئیس شبکه بهداشت و درمان شهرستان ری گفت: از ابتدای سال جاری تا کنون ۵۰ هکتار از زمین‌های کشاورزی شهرستان ری که با آب‌های نامتعارف آبیاری می‌شد، معدوم شده است."/>
  </head>
  <body>
    <article>
      <h1>معدوم‌سازی ۵۰ هکتار از مزارع آلوده جنوب تهران/ سبزی‌ها با فاضلاب آبیاری می‌شدند</h1>
      <address>
        <time datetime="2019-11-20T10:05:00+00:00">20 Nov 2019, 10:05</time>
      </address>
      <p>
        <i>رئیس شبکه بهداشت و درمان شهرستان ری گفت: از ابتدای سال جاری تا کنون ۵۰ هکتار از زمین‌های کشاورزی شهرستان ری که با آب‌های نامتعارف آبیاری می‌شد، معدوم شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فاطمه تاجیک، رئیس شبکه بهداشت و درمان شهرستان ری در گفت‌وگو با فارس اظهار کرد: پسآب و آب‌های نامتعارف موجود در شهرستان ری در مسیل رودخانه‌های قدیمی قرار دارد و در بخش‌های کهریزک، قلعه‌نو و قسمت‌هایی از بخش مرکزی شهرستان ری به دلیل سهولت دسترسی مورد استفاده قرار می‌گیرد.</p>
      <p>وی افزود: محل‌های دسترسی به فاضلاب در سطح شهرستان شناسایی شده و با توجه به الگوهای کشت، کارشناسان از محل‌های احتمالی بروز تخلفات آگاهی دارند.</p>
      <figure>
        <img src="https://aftabnews.ir/files/fa/news/1398/8/29/361457_122.jpg"/>
      </figure>
      <p>رئیس شبکه بهداشت ری با اشاره به لزوم معدوم‌سازی محصولات آلوده گفت: از ابتدای سال جاری تا کنون در حدود ۵۰هکتار از مزارع آلوده ری که آبیاری آن از طریق آب نامتعارف انجام شده، معدوم سازی شده است.</p>
      <p>تاجیک با بیان اینکه براساس قانون هرگونه کشت محصولات کشاورزی با آب نامتعارف تخلف محسوب می‌شود و تفاوتی در نوع محصول و شیوه استفاده وجود ندارد، تصریح کرد: اغلب محصولات آلوده جزو سبزی و صیفی‌جات بوده و با توجه به تیپ کشت، تخلفات به صورت لکه‌ای و در بخش‌های مختلف به صورت ۱هکتار یا ۲هکتار مشاهده می‌شد.</p>
      <p>وی گفت: شبکه بهداشت و درمان شهرستان ری از طرق مختلفی از جمله پایش و نظارت جهاد کشاورزی، گزارشات دهیاری‌ها و ... از نامتعارف بودن آب مورد استفاده و تخلفات مطلع می‌شود، لذا مشترکاً با نهاد مرتبط برای بازدید از تخلف صورت گرفته در محل حاضر می‌شود.</p>
      <p>رئیس شبکه بهداشت ری تاکید کرد: به استناد ماده ۶۸۸ قانون که استفاده از آب فاضلاب را برای هرگونه از کشاورزی ممنوع کرده، فرد خاطی به مراجع قضایی معرفی شده و پس از صدور رای دادگاه با توجه به ناسالم بودن محصول حکم بر معدوم‌سازی صادر می‌شود و در نهایت معدوم سازی بر اساس شرایط و موقعیت محصول انجام خواهد شد.</p>
    </article>
  </body>
</html>