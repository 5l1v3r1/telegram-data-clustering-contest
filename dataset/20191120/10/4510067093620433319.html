<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-csu-oradea-joaca-miercuri-seara-acasa-cu-bahcesehir-koleji-in-fiba-europe-cup-152921.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T10:19:00+00:00"/>
    <meta property="og:title" content="CSM CSU Oradea joacă miercuri seara acasă cu Bahcesehir Koleji, în FIBA Europe Cup"/>
    <meta property="og:description" content="Baschetbaliştii de la CSM CSU Oradea vor susţine miercuri seară, pe teren propriu, jocul din etapa a 5-a a Grupei D din FIBA Europe Cup. Aflaţi pe primul loc, după ce au câştigat toate jocurile de până acum, elevii antrenorului Cristian Achim vor încerca să-i învingă din nou pe turcii de la  Bahcesehir Koleji, într-o partidă ce va începe de la ora 19 şi care va fi televizată."/>
  </head>
  <body>
    <article>
      <h1>CSM CSU Oradea joacă miercuri seara acasă cu Bahcesehir Koleji, în FIBA Europe Cup</h1>
      <address><time datetime="2019-11-20T10:19:00+00:00">20 Nov 2019, 10:19</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/csm-oradea-baschet-201119.JPG"/>
      </figure>
      <p>După ce a susţinut trei partide în deplasare, formaţia de baschet CSM CSU Oradea revine pe teren propriu, miercuri seară, când, la Arena Antonio Alexe, va susţine jocul cu turcii de la Koleji, în cadrul etapei a 5-a din Grupa D a FIBA Europe Cup.</p>
      <p>Jocul, programat de la ora 19, va fi transmis în direct de Digi Sport, dar şi pe canalul YouTube FIBA.</p>
      <p>Campionii României sunt pe primul loc în grupă, după ce au câştigat toate jocurile de până acum. Astfel, "roş-albaştrii" i-au învins de două ori pe cei de la BC CSU Sibiu, au câştigat jocul de pe terenul lui Bahcesehir Koleji, dar şi de pe terenul campioanei Elveţiei, Fribourg Olympic.</p>
      <p>Este interesant însă că ambele echipe, atât orădenii, cât şi turcii de la Bahcesehir, şi-au asigurat deja prezenţa în faza următoare a competiţiei. Astfel, jocul de miercuri seară are o singură miză, aceea de a obţine locul 1 în grupă.</p>
      <p>Pentru CSM CSU jocul de la Arena Antonio Alexe este şi cel de-al şaptelea din cupele europene din acest sezon.  Pe ultimele cinci însă le-a câştigat.</p>
      <p>De notat că adversara de miercuri seară, Bahcesehir Koleji, provine din unul dintre cele mai puternice campionate de baschet masculin din Europa şi mizează pe un nucleu de bază alcătuit din jucători americani, respectiv pe un pivot australian cu origini africane.</p>
      <p>"Calitatea individuală, atletică şi baschetbalistică, este la nivel foarte ridicat şi se anunţă un test deosebit pentru roş-albaştri. Spre deosebire de confruntarea directă din tur, ce a avut loc la Istanbul în urmă cu trei săptămâni, formaţia turcă a operat modificări atât la nivelul băncii tehnice, cât şi în lotul de jucători. Zafer Aktas, noul technician al lui Bahcesehir, a legitimat un fundaş belgian şi unul american", notează site-ul oficial al clubului bihorean, în prefaţa acestei dispute.</p>
    </article>
  </body>
</html>