<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000261/cezayirde-se%C3%A7im-kampanyalar%C4%B1n%C4%B1-engelleyen-protestocular-g%C3%B6zalt%C4%B1na-al%C4%B1nd%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Cezayir'de seçim kampanyalarını engelleyen protestocular gözaltına alındı"/>
    <meta property="og:description" content="Cezayir’deki halk hareketine katılan bazı protestocular, başkanlık seçimlerindeki adayların seçim kampanyaları kapsamında destekçileriyle bir araya gelmelerini engelledikleri için dün gözaltına alındıkları bildirildi. Cezayir Genelkurmay Başkanı Ahme"/>
  </head>
  <body>
    <article>
      <h1>Cezayir'de seçim kampanyalarını engelleyen protestocular gözaltına alındı</h1>
      <address>
        <time datetime="2019-11-20T10:00:00+00:00">20 Nov 2019, 10:00</time>
      </address>
      <p>Cezayir’deki halk hareketine katılan bazı protestocular, başkanlık seçimlerindeki adayların seçim kampanyaları kapsamında destekçileriyle bir araya gelmelerini engelledikleri için dün gözaltına alındıkları bildirildi. Cezayir Genelkurmay Başkanı Ahmed Kayid Salih ise seçim çabalarını destekleyen protestolara atıfta bulunarak halkın yeni bir başkan seçme isteklerini ifade etmek için sokaklara çıktığını belirtti.<br/><br/>Cezayir güvenlik güçleri, Bechar eyaletinde kapalı bir salonda destekçileriyle bir araya gelecek olan başkan adayı eski Başbakan Abdulmecid Tebbun’un ziyaretini engellemeye çalışan birkaç protestocuyu gözaltına aldı. Protestocular, seçim ve Genelkurmay Başkanı karşıtı sloganlar atarak başkan adayının arabasının önünü kesmeye çalıştı. Olaya müdahale eden güvenlik güçlerinin protestocuları durdurmasının ardından Tebbun, seçim toplantısını gerçekleştirebildi.<br/><br/>Benzer bir sahne, El Vadi eyaletinde de yaşandı. Protestocular, eski cumhurbaşkanı Abdulaziz Buteflika’nın seçim kampanyası direktörlüğünü yürütmesine işaret ederek çete lideri olarak niteledikleri eski Başbakan Ali Benflis’in ziyaretini engellemeye çalıştı. Güvenlik güçleri ise Benflis’in önünü açarak onun destekçileriyle buluşma noktasına gitmesini sağladı. Bu sırada aktivistlerden birinin “Sen halkın adayı değilsin. Eğer halka saygı duyuyor olsaydın bugün aramızda olur, sen de bizimle beraber çete seçimlerini kınardın” dediği duyuldu. Benflis ise şiddetli bir şekilde General Kayid Salih karşıtı konuşan aktivisti dinleyip onu sakinleştirmeye çalıştı. Ancak aktivitist, Benflis’i dinlemeyi reddedince korumalar onu zorla dışarı çıkardı.<br/><br/>Güvenlik güçleri, Belid Abdulaziz’in Relizane eyaletine gelmesini istemeyerek şehrin meydanında toplanan 10 protestocuyu gözaltına aldı. Ardından Abdulaziz, zor şartlar altında destekçileriyle kapalı bir spor salonunda buluşabildi. Böylece, vatandaşların kendilerini istememesi sebebiyle, seçim adaylarının güvenlik takviyeleri olmadan caddelerde yürümesi neredeyse imkansız hale geldi. Tilimsan şehrindeki mahkeme, Pazartesi günü dört protestocuyu Benflis’in seçim kampanyasını engellemek suçundan 18 ay hapis cezasına çarptırdı.<br/><br/>Cezayirli yüzlerce üniversite öğrencisi ise rejimin kökten değişimini talep ederek protestoların 40. haftasında sokakları doldurdu. Seçimleri de protesto eden üniversite öğrencileri, cumhurbaşkanı adaylarını ‘çete yönetiminin uzantıları’ olarak niteledi.<br/><br/>Cezayir Genelkurmay Başkanı Ahmed Kayid Salih, dün askeri bir tesiste yaptığı konuşmada Buteflika’nın iktidardan çekilmesine ve yönetimin başındakilerin hapse atılmasına değinerek şu açıklamalarda bulundu:<br/><br/>“Ordu ve halk, el ele vererek çetenin başını ve yolsuzlukları düşürmeyi başardı. Bugün, bu çabanın, ülke güvenli karaya ulaşıncaya kadar devam edeceğine söz veriyoruz. Hepimiz biriz. Gelecek vaat eden bir yol inşa edip çocuklarımızın umutlarına ve isteklerine yanıt verebilecek olan tek bir halkımız ve tek bir ordumuz var. Ülkeyi aldatan Allah’ı aldatmaya çalışmış ve böylece kendisine zulmetmiş olur. Kadını, erkeği, genci, yaşlısı, öğrencisiyle halkın her kesiminden vatandaş, tek bir ağızdan ulusal sloganlar atarak 12 Aralık’taki seçimleri bekliyor. Ancak kindar insanlar, halkla ordu arasındaki bağdan rahatsız oluyor.”</p>
    </article>
  </body>
</html>