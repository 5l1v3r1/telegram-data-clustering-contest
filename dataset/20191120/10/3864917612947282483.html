<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2821844-aremce-zapuskae-virtualni-podorozi-do-popularnih-misc-vidpocinku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:30:00+00:00"/>
    <meta property="og:title" content="Яремче запускає віртуальні подорожі до популярних місць відпочинку"/>
    <meta property="og:description" content="Місто Яремче, що на Прикарпатті, скерувало 100 тис. грн на створення віртуальних інтернет-турів до найбільш популярних місць відпочинку."/>
  </head>
  <body>
    <article>
      <h1>Яремче запускає віртуальні подорожі до популярних місць відпочинку</h1>
      <h2>Місто Яремче, що на Прикарпатті, скерувало 100 тис. грн на створення віртуальних інтернет-турів до найбільш популярних місць відпочинку.</h2>
      <address>
        <time datetime="2019-11-20T10:30:00+00:00">20 Nov 2019, 10:30</time>
      </address>
      <p>Про це кореспонденту Укрінформу розповіла начальник відділу туризму та зовнішніх зв’язків Яремчанської міської ради Марина Ланіна.</p>
      <p>«З дня на день ми очікуємо від компанії Google промоційний 3D-ролик та промотури нашими об’єктами загальнотуристичного значення. Таких об’єктів буде близько 12, і їх можна буде знайти в мережі інтернет. Місто на це скерувало 100 тисяч гривень. Це ми робимо для того, щоб популяризувати Яремчанщину», - зазначила Ланіна.</p>
      <p>За її словами, віртуальні подорожі проведуть гостей «Стежкою Довбуша», парком-музеєм «Карпати в мініатюрі», покажуть Музей екології та етнографії Карпатського краю, є навіть віртуальна подорож до полонини Маковиця.</p>
      <p>«Ми сьогодні думаємо скерувати ще 25 тис. грн для того, щоб створити зимовий віртуальний промотур до Яремче, аби показати регіон у новорічно-різдвяному часі. У таку віртуальну подорож плануємо включити полонину Перці, яка цього року вперше прийматиме туристів узимку», - розповіла Ланіна.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2821050-na-zakarpatti-planuut-stvoriti-dorogu-vina-ta-smaku.html">На Закарпатті планують створити "Дорогу вина та смаку"</a>
      </blockquote>
      <p>За її словами, Яремчанщина очікує на новорічно-різдвяні свята не менше 250 тисяч туристів. У місті вже планують цікаві фотозони, вечірні та нічні дискотеки. На Різдво тут збирають традиційний фестиваль автентичної коляди «Христос родився! – Славіте!». Кожна садиба, розповідає Ланіна, готується приймати гостей по-особливому. Адже бронювання номерів та котеджів на зимові свята гості розпочали ще влітку, тому усі їхні побажання господарі відпочинкових закладів намагаються врахувати.</p>
      <p>«Сьогодні турист любить, щоб у його відпочинок були включені сауна або чани. Що таке чани? Це – великі ємкості, які розміщують просто неба. На морозі вода в них підігрівається на відкритому вогні, а у ній – збір трав для купелі. Коли люди виходять з чану, можуть відразу пірнати у бочку з холодною водою. Така оздоровча атракція в Яремче дуже популярна, і бронювати її треба завчасно», - додає керівник Яремчаснького відділу туризму та зовнішніх зв’язків.</p>
      <p>Як повідомлялося, з початку року туристичний збір на Прикарпатті склав понад 5 млн грн. Лідерами серед територій міських рад міст обласного значення є Яремче (3,5 млн грн) та Івано-Франківськ (1 млн грн).</p>
    </article>
  </body>
</html>