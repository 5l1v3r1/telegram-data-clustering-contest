<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/tehnologia/125641/brisketai-se-leiotyrgia-i-nea-platforma-game-streaming-stadia-tis"/>
    <meta property="og:site_name" content="Insider"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Tο «Stadia» βάζει τη Google στην αγορά του online game-streaming (pics)"/>
    <meta property="og:description" content="Ο χρήστης μπορεί να παίζει σε οποιαδήποτε συσκευή συνδεμένη στο διαδίκτυο, με τη βοήθεια του Google Chromecast ή μιας ειδικής εφαρμογής Stadia για smartphones."/>
  </head>
  <body>
    <article>
      <h1>Tο «Stadia» βάζει τη Google στην αγορά του online game-streaming (pics)</h1>
      <h2>Ο χρήστης μπορεί να παίζει σε οποιαδήποτε συσκευή συνδεμένη στο διαδίκτυο, με τη βοήθεια του Google Chromecast ή μιας ειδικής εφαρμογής Stadia για smartphones.</h2>
      <address>
        <time datetime="2019-11-20T10:00:00+00:00">20 Nov 2019, 10:00</time>
      </address>
      <p>Σε λειτουργία βρίσκεται η νέα πλατφόρμα game-streaming <b>«Stadia»</b> της Google, η οποία θα βρίσκεται στο υπολογιστικό «νέφος» (cloud).</p>
      <p>Η νέα πλατφόρμα, που βασίζεται στη μεγάλη δύναμη των υπολογιστικών κέντρων της <b>Google </b>για να «τρέξει» τα παιxνίδια, καθιστά περιττές τις ειδικές παιχνιδοκονσόλες, καθώς θα είναι προσβάσιμη μέσω διαδικτύου από τους χρήστες.</p>
      <p>Ο χρήστης μπορεί να παίζει σε οποιαδήποτε συσκευή συνδεμένη στο διαδίκτυο<b> (υπολογιστή, ταμπλέτ, έξυπνο κινητό, τηλεόραση κ.α.),</b> με τη βοήθεια του Google Chromecast ή μιας ειδικής εφαρμογής Stadia για smartphones, ενώ σε υπολογιστή ο χρήστης χρησιμοποιεί το πρόγραμμα πλοήγησης Chrome.</p>
      <p>H Stadia, που απαιτεί σύνδεση διαδικτύου με ταχύτητα τουλάχιστον 10Mbps, <b>θα αρχίσει με 22 διαθέσιμα βιντεοπαιχνίδια</b>, μεταξύ των οποίων τα "Assasin's Creed Odyssey", "Destiny 2", "Mortal Combat 11" και "NBA 2K20". Το streaming που θα γίνεται σε ανάλυση 4Κ, θα παρέχεται μέσω της premium υπηρεσίας Stadia Pro με μηνιαία συνδρομή 9,99 δολαρίων.</p>
      <p>Η Google έκανε γνωστό ότι έχει υπό ανάπτυξη περισσότερα από 450 βιντεοπαιχνίδια, τα οποία θα αρχίσουν να προστίθενται στην online πλατφόρμα Stadia από το 2020, σύμφωνα με το πρακτορείο Reuters. <b>Η Stadia ξεκίνησε να παρέχεται σε 14 χώρες (ΗΠΑ, Βρετανία, Καναδά, Γαλλία, Γερμανία κ.α.) και ο χρήστης ξεκινά ενεργοποιώντας το λογαριασμό του στη διεύθυνση stadia.google.com.</b></p>
      <p>Όμως, η επιτυχία του game-streaming εξαρτάται σε μεγάλο βαθμό, πέρα από τη μεγάλη γκάμα online παιγνιδιών, από την κατάσταση του δικτύου και τις δυνατότητες της συσκευής του χρήστη, ιδίως όσον αφορά παιχνίδια με απαιτητικά γραφικά. Ήδη ακούστηκαν παράπονα από μερικούς χρήστες ότι υπάρχει μια χρονική καθυστέρηση μεταξύ του πατήματος ενός πλήκτρου και της αντίδρασης στην οθόνη τους.</p>
      <p>Επίσης, παραμένει άγνωστο πόσο καλό θα είναι το streaming, όταν μεγάλος αριθμός χρηστών αρχίσει να χρησιμοποιεί ταυτόχρονα τη Stadia, κάτι που μπορεί να «υπερφορτώσει» τους υπολογιστές-εξυπηρετητές (servers) της Google, αν και η ίδια η εταιρεία διαβεβαιώνει ότι αυτό δεν θα συμβεί. Γι' αυτούς τους λόγους πάντως, σύμφωνα με τους «New York Times», αρκετοί φανατικοί gamers πιθανώς θα διστάσουν να κάνουν το άλμα στις πλατφόρμες streaming, τουλάχιστον εωσότου βεβαιωθούν ότι οι όποιες καθυστερήσεις εκλείψουν και ότι θα βρουν εκεί πληθώρα παιγνιδιών.</p>
      <figure>
        <img src="https://www.insider.gr/sites/default/files/inline-images/400px-Google_Stadia_Cloud_gaming_.jpg"/>
      </figure>
      <p>Φυσικά, η Google δεν είναι η μοναδική εταιρεία τεχνολογίας που «ποντάρει» ότι το streaming θα φέρει τα πάνω-κάτω στην τεράστια διεθνή αγορά βιντεοπαιχνιδιών ύψους 150 δισ. δολαρίων, σύμφωνα με τον «Economist».</p>
      <p>Αυτόν τον μήνα η Microsoft ανακοίνωσε νέα παιχνίδια για την πειραματική υπηρεσία της xCloud που θα ξεκινήσει επίσημα το 2020 και η οποία θα δουλεύει μαζί με την υπάρχουσα συνδρομητική υπηρεσία Xbox Game Pass, που επιτρέπει στους χρήστες να «κατεβάζουν» παιχνίδια.</p>
      <p>Κάτι ανάλογο λέγεται ότι ετοιμάζει επίσης η Amazon, ενώ η Nvidia δοκιμάζει τη δική της υπηρεσία GeForce Now και η Sony ήδη προσφέρει την υπηρεσία streaming Playstation Now που προσφέρει πάνω από 800 βιντεοπαιχνίδια.</p>
      <p>Όμως, το online gaming, όπως τα κοινωνικά δίκτυα, συχνά χρειάζεται φίλους και συμπαίκτες. Αν οι gamers αρνηθούν να «προδώσουν» τα Playstation, τα Nintendo και τα Xbox τους, τότε η Stadia μπορεί να έχει τελικά την τύχη του άτυχου κοινωνικού δικτύου Google Plus.</p>
      <h3>ΣΥΛΛΟΓΗ ΦΩΤΟΓΡΑΦΙΩΝ</h3>
      <slideshow>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/stadia_google.jpg?itok=4M1IV1p_"/>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/stadia_google_2_0.jpg?itok=iptZiebV"/>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/stadia_cloud_gaming_gamescom.jpg?itok=767ZePiu"/>
        </figure>
      </slideshow>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/125215/google-apokta-prosbasi-sto-iatriko-istoriko-ekatommyrion-amerikanon-kai"/>
        <a href="https://www.insider.gr/eidiseis/kosmos/125157/sto-stohastro-tis-google-odigos-taxi"/>
        <a href="https://www.insider.gr/epiheiriseis/tehnologia/124274/deite-ola-osa-xerei-i-google-gia-esas-me-basi-istoriko-sas"/>
      </related>
    </article>
  </body>
</html>