<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/schio/piovene-rocchette/albero-di-natale-in-viaggio-verso-roma-1.7789620"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-20T10:51:08+00:00"/>
    <meta property="og:title" content="Albero di Natale in viaggio verso Roma"/>
    <meta property="og:description" content="."/>
  </head>
  <body>
    <article>
      <h1>Albero di Natale <br/>in viaggio <br/>verso Roma</h1>
      <address><time datetime="2019-11-20T10:51:08+00:00">20 Nov 2019, 10:51</time> by <a rel="author">G.M.F.</a></address>
      <p><b>VALDASTICO.</b> Salutato dalla gente commossa, è partito per Roma l’autoarticolato della ditta padovana Pulvini, su cui era stato caricato l’albero di Natale, donato al Papa dal “Consorzio per la gestione del demanio civico ed esercizio degli usi civici di Rotzo-S.Pietro e Pedescala”. Il centenario abete rosso, alto ben 26 metri, che un elicottero aveva trasportato dai boschi dell’altopiano fino al campo sportivo di Valdastico, in questi giorni di pioggia era stato interamente fasciato e a tutto avvolto in un telo grigio. Poi, un’autogru, martedì pomeriggio, l’aveva sollevato e, poi, adagiato sul lungo cassone del mezzo. Prima della partenza del convoglio, l’abete è stato benedetto dal parroco. Sono seguiti gli interventi del sindaco di Valdastico, Claudio Sartori, e del collega di Rotzo, Aldo Pellizzari, che hanno ricordato le diverse fasi dell’operazione, ringraziando quanti si sono prestati per renderla possibile. Mentre il consigliere regionale Maurizio Colman ha sottolineato il valore di una donazione che nobilita la montagna e la gente che la abita, e la decisione della Regione di assegnare un contributo ai due Comuni per le spese sostenute, Bruno Scalzeri, già presidente dello stesso Consorzio e primo fautore, ancora nel 2008, dell’offerta indirizzata al Vaticano, ha sottolineato il vero significato di un dono nato dalla fede e dalla volontà di rinascita di una terra tanto provata dal primo conflitto bellico. Poi, lentamente, l’autoarticolato, scortato dalla polizia stradale, si è mosso dall’area degli impianti sportivi, superando non senza difficoltà e qualche manovra Ponte Maso, prima di imboccare la strada provinciale 350, in direzione del casello autostradale di Piovene-Chiuppano. </p>
      <related>
        <h4>Articoli da leggere</h4>
        <a href="https://www.ilgiornaledivicenza.it/home/video/i-nostri-video/partenza-dell-apos-albero-di-natale-1.7789673?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>