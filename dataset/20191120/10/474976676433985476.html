<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121042/broniarz-nie-kryje-zalu-wobec-politykow-gdy-przyszlo-co-do-czego-zmieniali-zdanie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T10:37:00+00:00"/>
    <meta property="og:title" content="Broniarz nie kryje żalu wobec polityków. &quot;Gdy przyszło co do czego, zmieniali zdanie&quot;"/>
    <meta property="og:description" content="Lider ZNP Sławomir Broniarz przyznał w rozmowie z „Tygodnikiem Powszechnym”, że jest rozczarowany postawą samorządowców, którzy przekonują, że nie mają pieniędzy, aby pomóc nauczycielom."/>
  </head>
  <body>
    <article>
      <h1>Broniarz nie kryje żalu wobec polityków. "Gdy przyszło co do czego, zmieniali zdanie"</h1>
      <address>
        <time datetime="2019-11-20T10:37:00+00:00">20 Nov 2019, 10:37</time>
      </address>
      <h4>Lider ZNP Sławomir Broniarz przyznał w rozmowie z „Tygodnikiem Powszechnym”, że jest rozczarowany postawą samorządowców, którzy przekonują, że nie mają pieniędzy, aby pomóc nauczycielom.</h4>
      <p>W październiku ZNP zorganizowało kolejny strajk nauczycieli. Wiele osób jednak nawet nie zdaje sobie z niego sprawy. Podczas przeprowadzania wywiadu dziennikarz "TP" wprost zapytał Broniarza, czy strajk już się rozpoczął. – Rozumiem ironię, ale uspokoję pana. Nie tylko się rozpoczął, ale jest moim zdaniem początkiem czegoś bardzo ważnego –padła odpowiedź.</p>
      <p>Lider ZNP podkreślił, że protestujący domagają się przestrzegania prawa.</p>
      <p>Broniarz w dalszej części rozmowy stwierdził, że jest rozczarowany postawą polityków, którzy obiecywali wsparcie, a obecnie umywają ręce.</p>
      <p>– Tak, czułem się zawiedziony. I to wcale nie najbardziej postawą partii – bardziej samorządowców, którzy w czasie strajku pozytywnie odnosili się do postulatów nauczycieli, a gdy przyszło co do czego, zmieniali zdanie. (…) Słyszeliśmy: „Przepraszamy, nie ma pieniędzy” – wyznał Broniarz.</p>
      <p>Lider ZNP podkreślił, że jego zdaniem edukacja została podczas ostatniej kampanii zmarginalizowana. Związkowiec ponadto przyznał, że jeśli zostanie zgłoszona jego kandydatura, to wystartuje w wyborach na szefa ZNP.</p>
      <footer>/ Źródło: Tygodnik Powszechny <br/>/ jfi</footer>
    </article>
  </body>
</html>