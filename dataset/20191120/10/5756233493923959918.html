<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622467/%D8%B3%D8%A7%DB%8C%D9%87-%D8%B4%D9%88%D9%85-%D8%AF%D9%88%D9%BE%DB%8C%D9%86%DA%AF-%D8%B1%D9%88%DB%8C-%D8%B3%D9%87%D9%85%DB%8C%D9%87-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%84%D9%85%D9%BE%DB%8C%DA%A9"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:22:00+00:00"/>
    <meta property="og:title" content="سایه شوم دوپینگ روی سهمیه وزنه برداری ایران در المپیک!"/>
    <meta property="og:description" content="سهمیه وزنه برداری ایران در المپیک 2020 ژاپن کاهش پیدا کرده و این احتمال وجود دارد که سهمیه ایران در المپیک پاریس هم کم شود."/>
  </head>
  <body>
    <article>
      <h1>سایه شوم دوپینگ روی سهمیه وزنه برداری ایران در المپیک!</h1>
      <address>
        <time datetime="2019-11-20T10:22:00+00:00">20 Nov 2019, 10:22</time>
      </address>
      <p>
        <i>سهمیه وزنه برداری ایران در المپیک 2020 ژاپن کاهش پیدا کرده و این احتمال وجود دارد که سهمیه ایران در المپیک پاریس هم کم شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این روزها بحث کسب سهمیه المپیک توکیو داغ است و همه از کاهش سهمیه وزنه برداری ایران در توکیو ناراحت هستند؛ موضوعی که فدراسیون کنونی، کوچکترین نقشی در آن نداشت و فقط تبعات این محرومیت را به دوش کشید. در واقع به دلیل داشتن یازده نمونه مثبت دوپینگ طی سالهای 2008 تا 2018، وزنه برداری ایران دو سهیمه خود در المپیک توکیو را از دست داد. حالا در فاصله پنج سال تا المپیک 2024 پاریس، این احتمال وجود دارد که وزنه برداری ایران، همچنان چوب اتفاقاتی را بخورد که در گذشته رخ داده است.</p>
      <p>در واقع با توجه به تشدید سخت گیری ها و فشارهای IOC به فدراسیون جهانی وزنه برداری، هیچ بعید نیست برای المپیک پاریس هم، کشورها بر اساس تعداد نفرات دوپینگی خود سهمیه کسب کنند. در این صورت، تعداد نفرات دوپینگی بین سالهای 2012 تا 2022 لحاظ خواهد شد و این همان زنگ خطری است که از دو سال پیش و همزمان با وضع قوانین جدید ضد دوپینگ از سوی فدراسیون جهانی، برای وزنه برداری ایران به صدا در آمد.</p>
      <figure>
        <img src="https://aftabnews.ir/files/fa/news/1398/8/29/361466_366.jpg"/>
      </figure>
      <p>در حال حاضر تعداد دوپینگ های مثبتی که وزنه برداری ایران از سال 2012 داشته، هشت مورد بوده که شش مورد آن به زمان مدیریت قبلی فدراسیون برمی گردد. این یعنی با دو نمونه مثبت دیگر، احتمال اینکه سهمیه وزنه برداری ایران در المپیک پاریس برای دومین دوره متوالی به نصف کاهش پیدا کند وجود دارد.</p>
    </article>
  </body>
</html>