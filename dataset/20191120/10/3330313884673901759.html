<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904479/-mourinho-was-al-drie-weken-in-gesprek-en-gaat-dubbele-van-pochettino-verdienen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T10:55:00+00:00"/>
    <meta property="og:title" content="'Tottenham moet lappen: salaris verdubbeld en hoge ontslagvergoeding'"/>
    <meta property="og:description" content="Tottenham Hotspur heeft diep in de buidel moeten tasten om José Mourinho aan te stellen als opvolger van Mauricio Pochettino. Volgens de Daily Mail gaat 'The Special One' bijna het dubbele verdienen van zijn voorganger. Mourinho heeft woensdag zijn handtekening gezet onder een contract tot de zomer van 2023, en gaat per jaar 17,5 miljoen euro verdienen. Daar komt voor Tottenham Hotspur dit seizoen ook nog de ontslagvergoeding van Pochettino bij. De Argentijn krijgt vijftien miljoen euro mee nadat hij aan de kant werd geschoven door het bestuur. Pochettino kan zelf mogelijk ook snel aan de slag: hij wordt serieus in verband gebracht met Bayern München. Spurs handelt razendsnel: Mourinho volgt ontslagen Pochettino op in Londen"/>
  </head>
  <body>
    <article>
      <h1>'Tottenham moet lappen: salaris verdubbeld en hoge ontslagvergoeding'</h1>
      <address>
        <time datetime="2019-11-20T10:55:00+00:00">20 Nov 2019, 10:55</time>
      </address>
      <p>
        <b>Tottenham Hotspur heeft diep in de buidel moeten tasten om José Mourinho aan te stellen als opvolger van Mauricio Pochettino. Volgens de Daily Mail gaat 'The Special One' bijna het dubbele verdienen van zijn voorganger.</b>
      </p>
      <p>Mourinho heeft woensdag zijn handtekening gezet onder een contract tot de zomer van 2023, en gaat per jaar 17,5 miljoen euro verdienen. Daar komt voor Tottenham Hotspur dit seizoen ook nog de ontslagvergoeding van Pochettino bij. De Argentijn krijgt vijftien miljoen euro mee nadat hij aan de kant werd geschoven door het bestuur. Pochettino kan zelf mogelijk ook snel aan de slag: <a href="https://www.voetbalprimeur.nl/nieuws/904474/nieuwe-wending-in-trainerszoektocht-bayern-m-nchen-goed-gedaan-bij-tottenham-.html">hij wordt serieus in verband gebracht met Bayern München</a>.</p>
      <p>Volgens Sky Sports waren de onderhandelingen tussen Mourinho en Daniel Levy, de voorzitter van Tottenham, al drie weken gaande. De afgelopen dagen kwamen de onderhandelingen in een stroomversnelling en kort na het ontslag van Pochettino kwamen de partijen tot een akkoord. Mourinho heeft de toezegging gekregen dat hij in januari en volgend jaar zomer met een flink bedrag de transfermarkt op mag, budgetten die Pochettino gedurende de laatste jaren niet kreeg.</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904455/spurs-handelt-razendsnel-mourinho-volgt-ontslagen-pochettino-op-in-londen.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>