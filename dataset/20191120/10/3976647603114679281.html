<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/ny-kalender-lyfter-fram-tolv-historiska-kvinnor/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-20T10:52:00+00:00"/>
    <meta property="og:title" content="Ny kalender lyfter fram tolv historiska kvinnor"/>
    <meta property="og:description" content="Modeikonen Gunilla Pontén bodde under nästan hela sin tonårstid i Skövde, där hennes far var överste, innan hon gav sig ut i stora världen och gjorde sig ett namn inom modevärlden. Hennes och elva andra skaraborgsbördiga kvinnor porträtteras i en ny kalender."/>
  </head>
  <body>
    <article>
      <h1>Ny kalender lyfter fram tolv historiska kvinnor</h1>
      <address>
        <time datetime="2019-11-20T10:52:00+00:00">20 Nov 2019, 10:52</time>
      </address>
      <p>
        <i>Modeikonen Gunilla Pontén bodde under nästan hela sin tonårstid i Skövde, där hennes far var överste, innan hon gav sig ut i stora världen och gjorde sig ett namn inom modevärlden. Hennes och elva andra skaraborgsbördiga kvinnor porträtteras i en ny kalender.</i>
      </p>
      <p>Inför 2020 får alla som bor i regionen möjligheten att pryda väggen med en kalender som lyfter fram historiskt intressanta kvinnor. Varje månad blir det en ny presentation i ord och bild och samtliga personer som är med har på ett eller annat sätt en koppling till trakten.</p>
      <p>– I vår kalender finns både kvinnor som tillbringade hela livet här och de som flyttat hit och levt några få, men viktiga, år i bygden, berättar Nils Hjort i ett pressmeddelandet.</p>
      <p>Han har gjort urvalet och skrivit de biografiska texterna. Bland kvinnorna blandas kändisar som Estrid Ericson och Elin av Skövde med mera okända personer som Anna Agriconia Åkerhielm och Mary Anderson. Utvandraren Mary är Nils Hjort extra förtjust i:</p>
      <p>– Hon började verkligen på noll i USA och blev den svensk som gjort bäst karriär i den amerikanska statsförvaltningen.</p>
      <p>Bilder och grafisk form står den Umeåbaserade illustratören Maria Persson för. Tillsammans med Nils Hjort släppte hon i september boken Dramatiska damer - sjuttiofem porträtt från femhundra år.</p>
      <p>– Efter den omfattande biografisamlingen kom kalendern till av nästan bara farten, fortsätter Nils Hjort och tillägger att det har varit fantastiskt kul att djupdyka i Skaraborgs kvinnohistoria. Trakten ligger honom varmt om hjärtat.</p>
      <p>– Båda mina föräldrar kommer från Mariestad och vi har fortfarande sommarhus och gott om släkt i området, säger han.</p>
      <p>Kvinnokalender Skaraborg 2020 släpps den första december på Julmarknaden i Skara.</p>
      <p>-Just nu letar jag febrilt efter butiker som är intresserade av att sälja kalendern även efter julmarknaden, avslutar Nils Hjort.</p>
    </article>
  </body>
</html>