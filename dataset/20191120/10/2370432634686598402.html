<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T10:29:27+00:00"/>
    <meta property="og:title" content="Χρυσοχοΐδης σε ΣΥΡΙΖΑ: Ακραία καταστολή είναι οι τραμπούκοι να εξουσιάζουν Πανεπιστήμια"/>
    <meta property="og:description" content="Άμεση ήταν η απάντηση από το υπουργείο Προστασίας του Πολίτη στις ανακοινώσεις του ΣΥΡΙΖΑ περί «αναβίωσης σκοτεινών εποχών»"/>
  </head>
  <body>
    <article>
      <h6 class="kicker">Αμεση απάντηση</h6>
      <h1>Χρυσοχοΐδης σε ΣΥΡΙΖΑ: Ακραία καταστολή είναι οι τραμπούκοι να εξουσιάζουν Πανεπιστήμια</h1>
      <h2>Άμεση ήταν η απάντηση από το υπουργείο Προστασίας του Πολίτη στις ανακοινώσεις του ΣΥΡΙΖΑ περί «αναβίωσης σκοτεινών εποχών»</h2>
      <address><time datetime="2019-11-20T10:29:27+00:00">20 Nov 2019, 10:29</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Facebook 0</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Twitter</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">LinkedIn</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Περισσότερα</a>
        </li>
      </ul>
      <p>Άμεση ήταν η απάντηση από το υπουργείο Προστασίας του Πολίτη στις ανακοινώσεις του ΣΥΡΙΖΑ περί «αναβίωσης σκοτεινών εποχών, ακραίας καταστολής και κατάλυσης του κράτους δικαίου» σχολιάζοντας τις αστυνομικές επιχειρήσεις που εκτυλίχθηκαν τις τελευταίες ημέρες με αφορμή την επέτειο του Πολυτεχνείου.</p>
      <p>Το υπουργείο Προστασίας του Πολίτη αντιπαραβάλει τις επιτυχίες της Ελληνικής Αστυνομίας κατά το τελευταίο διάστημα και επισημαίνει ότι «ακραία καταστολή είναι οι τραμπούκοι να εξουσιάζουν πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες. Καταλύεται το κράτος δικαίου στα άβατα, στο Μενίδι, στην ΑΣΟΕΕ, στην ανοχή της παραβατικότητας, στην δικαιολόγηση της βίας. Κι είναι ταυτόχρονα όλα μαζί, σκοτεινή εποχή, ακραία καταστολή και κατάλυση του κράτους δικαίου να καίγεται η Αθήνα κάθε 17 Νοέμβρη, η Πατησίων κάθε Σαββατοκύριακο, και να μην ξέρεις αν θα βρεις την πόρτα σου παραβιασμένη όταν γυρίζεις σπίτι». Στην ίδια ανακοίνωση προστίθεται ότι «ακραία ανυπόφορη και σκοτεινή ήταν η διακυβέρνηση του ΣΥΡΙΖΑ στα θέματα αστυνόμευσης και ασφάλειας. Δεν την ξεχνάμε. Την αλλάζουμε».</p>
      <p>
        <b>Αναλυτικά η ανακοίνωση του υπουργείου Προστασίας του Πολίτη προς την αξιωματική αντιπολίτευση, ακολουθεί:</b>
      </p>
      <p>Ο ΣΥΡΙΖΑ βγάζει ανακοινώσεις περί αναβίωσης «σκοτεινών εποχών», «ακραίας καταστολής», «κατάλυσης του κράτους δικαίου». Προσπαθεί να κρυφτεί, να ξεχαστούν τα έργα του, κάνοντας θόρυβο. Χάνοντας, ως συνήθως, το μέτρο και κυρίως, αντιστρέφοντας την πραγματικότητα.</p>
      <p>
        <b>Τα πραγματικά γεγονότα είναι οι πρόσφατες επιτυχίες της Ελληνικής Αστυνομίας:</b>
      </p>
      <p>– στην αντιμετώπιση της τρομοκρατίας,</p>
      <p>– στην διασφάλιση συνθηκών για την ειρηνική πορεία της επετείου του Πολυτεχνείου</p>
      <p>– στην εκκαθάριση των πανεπιστημίων από γιάφκες και τραμπούκους</p>
      <p>– στην απόδοση της γειτονιάς των Εξαρχείων στους κατοίκους της</p>
      <p>– στην εκκένωση παράνομων καταλήψεων που μόνο αθώους πρόσφυγες και μωρομάνες δεν κάλυπταν</p>
      <p>– στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη</p>
      <p>– ο αμείλικτος πόλεμος που ξεκίνησε γειτονιά-γειτονιά στην Αθήνα για τις κλοπές, διαρρήξεις που έχουν ρημάξει τα σπιτικά.</p>
      <p>Τι από αυτά δεν αρέσει στον ΣΥΡΙΖΑ; Κυρίως τι από αυτά έκανε ο ΣΥΡΙΖΑ;</p>
      <p>Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ.</p>
      <p>Ακραία καταστολή είναι οι τραμπούκοι να εξουσιάζουν Πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες.</p>
      <p>Καταλύεται το κράτος δικαίου στα άβατα, στο Μενίδι, στην ΑΣΟΕΕ, στην ανοχή της παραβατικότητας, στην δικαιολόγηση της βίας.</p>
      <p>Κι είναι ταυτόχρονα όλα μαζί, σκοτεινή εποχή, ακραία καταστολή και κατάλυση του κράτους δικαίου να καίγεται η Αθήνα κάθε 17 Νοέμβρη, η Πατησίων κάθε Σαββατοκύριακο, και να μην ξέρεις αν θα βρεις την πόρτα σου παραβιασμένη όταν γυρίζεις σπίτι.</p>
      <p>Ακραία ανυπόφορη λοιπόν και σκοτεινή ήταν η διακυβέρνηση του ΣΥΡΙΖΑ στα θέματα αστυνόμευσης και ασφάλειας. Δεν την ξεχνάμε. Την αλλάζουμε.</p>
      <p>Η Αθήνα δεν κάηκε. Οι τρομοκράτες συλλαμβάνονται. Η εποχή της ανοχής της βίας τέλειωσε. Η εποχή της ανασφάλειας θα τελειώσει. Και στα Εξάρχεια, δυστυχώς ακόμη, μέχρι το άβατο να γίνει γειτονιά, τα ΜΑΤ θα υπάρχουν, η αστυνομία θα περιπολεί, και με πολιτικά και με συμβατικές πινακίδες. Η αστυνομία έχει αποστολή και νομιμότητα. Οι μολότοφ, οι πέτρες στις ταράτσες και οι παράνομες καταλήψεις ούτε νομιμότητα έχουν, ούτε πολιτική κάλυψη θα έπρεπε να έχουν από δημοκρατικό κόμμα.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Facebook 0</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Twitter</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">LinkedIn</a>
        </li>
        <li>
          <a href="https://www.eleftherostypos.gr/politiki/490063-xrysoxoidis-se-syriza-akraia-katastoli-einai-oi-trampoukoi-na-exousiazoun-panepistimia/#">Περισσότερα</a>
        </li>
      </ul>
    </article>
  </body>
</html>