<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1416713/kleinei-stadiaka-i-moria-pente-kleista-kentra-sta-nisia"/>
    <meta property="og:site_name" content="+PLUS.gr"/>
    <meta property="article:published_time" content="2019-11-20T10:21:35+00:00"/>
    <meta property="og:title" content="Κλείνει σταδιακά η Μόρια: Πέντε κλειστά κέντρα στα νησιά"/>
    <meta property="og:description" content="Η κυβέρνηση ανακοίνωσε πως σταδιακά θα κλείσει το κολαστήριο στην Μόρια και θα δημιουργηθούν νέες δομές σε Λέσβο, Χίο, Σάμο, Κω και Λέρο."/>
  </head>
  <body>
    <article>
      <h1>Κλείνει σταδιακά η Μόρια: Πέντε κλειστά κέντρα στα νησιά</h1>
      <h2>Η κυβέρνηση ανακοίνωσε πως σταδιακά θα κλείσει το κολαστήριο στην Μόρια και θα δημιουργηθούν νέες δομές σε Λέσβο, Χίο, Σάμο, Κω και Λέρο.</h2>
      <address><time datetime="2019-11-20T10:21:35+00:00">20 Nov 2019, 10:21</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Το συνολικό επιχειρησιακό σχέδιο της κυβέρνησης για το μεταναστευτικό αλλά και οι δράσεις ενίσχυσης των τοπικών κοινωνιών που σηκώνουν το βάρος της φιλοξενίας προσφύγων και μεταναστών, παρουσιάστηκαν σήμερα από τον κυβερνητικό εκπρόσωπο Στέλιο Πέτσα και τον υφυπουργό Εθνικής 'Αμυνας Αλκιβιάδη Στεφανή.</p>
      <p>Όπως είπε ο κ. Πέτσας στο μεταναστευτικό-προσφυγικό, η κυβέρνηση έχει χαράξει και ακολουθεί διαφορετική πολιτική. «Επιδιώκουμε, κατ' αρχήν τη διεθνοποίηση του ζητήματος και τη διαμόρφωση κοινής ευρωπαϊκής πολιτικής. Ο πρωθυπουργός Κυριάκος Μητσοτάκης έχει θέσει το ζήτημα σε όλες τις επαφές του με Ευρωπαίους ηγέτες, στη Γ.Σ. του Ο.Η.Ε. και στο Συμβούλιο Κορυφής της Ε.Ε. Επισημαίνουμε την ανάγκη υπευθυνότητας και αλληλεγγύης, ενίσχυσης του ρόλου της Frontex, αλλαγής του πλαισίου του Δουβλίνου, διαμόρφωσης κοινής ευρωπαϊκής πολιτικής ασύλου, αλλά και δίκαιης κατανομής των βαρών» είπε, τονίζοντας πως στο εσωτερικό η πολιτική της κυβέρνησης στηρίζεται σε τέσσερις βραχίονες. Την αποτελεσματικότερη φύλαξη των συνόρων, την επιτάχυνση των διαδικασιών εξέτασης των αιτήσεων ασύλου, τις αυξημένες επιστροφές μεταναστών και τα κλειστά προαναχωρησιακά κέντρα.</p>
      <p>
        <b>Μήνυμα σε όσους σκέφτονται να μπουν παράνομα στη χώρα</b>
      </p>
      <p>Όπως ανέφερε επίσης ο κυβερνητικός εκπρόσωπος, ήδη έχει ψηφιστεί ο νόμος για την επίσπευση και την αυστηροποίηση των διαδικασιών εξέτασης των αιτήσεων ασύλου και η κυβέρνηση προχωρά στη χωροθέτηση κλειστών προαναχωρησιακών κέντρων. «Πρέπει να σταλεί ένα ξεκάθαρο μήνυμα σε όσους σχεδιάζουν ή σκέφτονται να μπουν παράνομα στη χώρα, την ώρα που ξέρουν πως δεν δικαιούνται άσυλο. Να καταλάβουν -όπως τόνισε κατ' επανάληψη ο πρωθυπουργός- πως αν δώσουν τα λεφτά τους σε ένα διακινητή για τους φέρει στην Ελλάδα, στο τέλος θα τα χάσουν» είπε χαρακτηριστικά.</p>
      <p>Σύμφωνα με τον κ. Στεφανή προτεραιότητα στην παρούσα φάση σε επίπεδο διαχείρισης της κρίσης αποτελεί, η αποσυμφόρηση των νησιών.</p>
      <p>Γενικότερα, το Σχέδιο προβλέπει, όπως είπε, δύο φάσεις υλοποίησης:</p>
      <p>Βραχυπρόθεσμα τον έλεγχο και την ασφάλεια στις περιοχές που επηρεάζονται από την κρίση, ενώ μεσοπρόθεσμα υλοποιείται αριθμός δράσεων με σκοπό, όχι μόνο να επανέλθει η κανονικότητα σε όλες τις πτυχές της ζωής του ελληνικού λαού, αλλά να δημιουργηθούν οι προϋποθέσεις εκείνες, ώστε να θωρακιστεί η χώρα, από παρόμοιες μελλοντικές απειλές, δίνοντας ιδιαίτερη βαρύτητα στην αποτροπή.</p>
      <p>Σε ό,τι αφορά στην πρώτη φάση και στον βραχυπρόθεσμο σχεδιασμό, υλοποιείται ήδη, όπως έχει προγραμματιστεί με ταυτόχρονες δυναμικές και ευέλικτες παρεμβάσεις όπου απαιτείται, και προβλέπει την αποσυμφόρηση των νησιών του Ανατολικού Αιγαίου, με μεταφορά 5.000 μεταναστών σε ξενοδοχεία και 15.000 μεταναστών σε ήδη υπάρχουσες δομές και σε νέες που δημιουργούνται τώρα.</p>
      <p>
        <b>Μεταφορά 20.000 μεταναστών από τη νησιά στην ενδοχώρα</b>
      </p>
      <p>Στόχος, σύμφωνα με τον Υφυπουργό είναι η μεταφορά 20.000 μεταναστών από τα νησιά του Αιγαίου, μέχρι τις αρχές του 2020.</p>
      <p>Σε ό,τι αφορά στη δεύτερη φάση και στο μεσοπρόθεσμο σχεδιασμό, προγραμματίσθηκαν οι ακόλουθες 5 +1 δράσεις:</p>
      <p><b>1η</b>: <u>Ασυνόδευτα παιδιά</u></p>
      <p>Σήμερα, την παγκόσμια ημέρα για τα δικαιώματα του παιδιού, σας ανακοινώνουμε μια ειδική δράση. Καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη. Θα γίνουν ανακοινώσεις από τον ίδιον τον πρωθυπουργό.</p>
      <p><b>2η</b>: <u>ΜΚΟ</u></p>
      <p>Καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσοι πληρούν τις προϋποθέσεις.</p>
      <p><b>3η</b>: <u>'Ασυλο και Επιστροφές</u></p>
      <p>Η ψήφιση του νέου νόμου παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p><b>4η</b>: <u>Κατασκευή και Επέκταση Κλειστών Δομών σε νησιά</u></p>
      <p>
        <u>
          <b>Ο σχεδιασμός προβλέπει:</b>
        </u>
      </p>
      <p>Στη <b>Λέσβο</b>, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+ ανθρώπων.</p>
      <p>Στη <b>Χίο</b>, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p>Στη <b>Σάμο</b>, θα κλείσει η υπάρχουσα Δομή - ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p>Στην <b>Κω</b>, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p>Στη <b>Λέρο</b>, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</p>
      <p>Ο κ. Στεφανής αναφέρθηκε και στην εξασφάλιση - στεγανοποίηση των διόδων των μεταναστών, με την συγκρότηση ενός Ενιαίου Φορέα Επιτήρησης Συνόρων.</p>
      <p>Όπως είπε, «το νομικό πλαίσιο είναι σε εξέλιξη, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (στις 8/11/2019) 14 εκατ. ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης -ΕΣΟΘΕ (το έργο ξεκίνησε το 2014 και η αρχική πρόβλεψη είναι να ολοκληρωθεί τον Αύγουστο 2022, κάτι που δεν είναι αποδεκτό), ενώ με προσωπική παρέμβαση του πρωθυπουργού, η Ένωση Εφοπλιστών προσφέρει, 10 σύγχρονα ταχέα σκάφη στο Λ.Σ., τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοσή τους θα πραγματοποιηθεί στους επόμενους μήνες, και πολλά άλλα».</p>
      <p>
        <b>Στήριξη τοπικών κοινωνιών - Παρατείνεται ως το τέλος του 2020 ο μειωμένος ΦΠΑ</b>
      </p>
      <p>Αναφορικά με τη στήριξη των τοπικών κοινωνιών, ο Στέλιος Πέτσας ανακοίνωσε πως η κυβέρνηση προχωρά στις εξής ενέργειες:</p>
      <p>1. Στην παράταση - έως 31.12.2020 - των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>2. Στη βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες. Επίσης, η κυβέρνηση δεσμεύεται να αξιοποιήσει στο μέγιστο προς όφελος των τοπικών κοινωνιών τις Δομές/ΚΥΤ όταν θα έχει ολοκληρωθεί η αντιμετώπιση του ζητήματος.</p>
      <p>3. Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</p>
      <p>4. Τέλος, κατ' εντολή του πρωθυπουργού, δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των Δήμων που θα επιβαρυνθούν από τη φιλοξενία προσφύγων και μεταναστών.</p>
    </article>
  </body>
</html>