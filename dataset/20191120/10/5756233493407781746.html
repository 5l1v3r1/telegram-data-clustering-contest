<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622462/%D8%A8%D9%88%DB%8C-%D9%81%D8%B3%D8%A7%D8%AF-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C-%D9%87%D9%85%D9%87-%D8%AC%D8%A7-%D8%B1%D8%A7-%D8%AF%D8%B1-%D8%A8%D8%B1%DA%AF%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:10:00+00:00"/>
    <meta property="og:title" content="بوی فساد خصوصی‌سازی همه جا را در برگرفته است"/>
    <meta property="og:description" content="رئیس فراکسیون کارگری مجلس شورای اسلامی و دبیرکل خانه کارگر گفت:‌ در حالی که قانون کار به کارگران منزلت بخشید خصوصی‌سازی به دنبال بی‌منزلت کردن کارگران است."/>
  </head>
  <body>
    <article>
      <h1>بوی فساد خصوصی‌سازی همه جا را در برگرفته است</h1>
      <address>
        <time datetime="2019-11-20T10:10:00+00:00">20 Nov 2019, 10:10</time>
      </address>
      <p>
        <i>رئیس فراکسیون کارگری مجلس شورای اسلامی و دبیرکل خانه کارگر گفت:‌ در حالی که قانون کار به کارگران منزلت بخشید خصوصی‌سازی به دنبال بی‌منزلت کردن کارگران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علیرضا محجوب در گردهمایی سالگرد تصویب قانون کار که صبح امروز در محل خانه کارگر مرکزی برگزار شد، در ابتدا با درود فرستادن برای روح ابوالقاسم سرحدی‌زاده که در تهیه پیش‌نویس قانون کار مشارکت داشت، گفت: با نامه‌ای که آقای سرحدی‌زاده برای امام فرستادند زمینه موافقت ایشان را با پیش‌نویس قانون کار فراهم کردند؛ آنهم در شرایطی که مخالفان قانون کار تلاش می‌کردند که تهیه پیش‌نویس و در نهایت تبدیل آن به قانون کار را به عقب بیاندازند.</p>
      <figure>
        <img src="https://aftabnews.ir/files/fa/news/1398/8/29/361461_654.jpg"/>
      </figure>
      <p>وی افزود: امروز فجایع و بلایای مختلفی کارگران، بازنشستگان، بیکاران و ... را تهدید می‌کنند. یکی از این فجایع خصوصی‌سازی است که روح منفعت‌طلبی و بوی فساد آن همه جا را فرا گرفته است. خصوصی‌سازی بدنه جامعه را درگیر کرده و تا راس آن پیش رفته است.</p>
      <p>دبیرکل خانه کارگر افزود: به تمام مسئولان هشدار می‌دهم که از خصوصی‌سازی و دفاع از آن فاصله بگیرند. امروز بخش خصوصی انگشت اتهام خود را به سمت کارگران می‌گیرد و آنها را متهم به زیاده‌خواهی می‌کند، درحالی‌که قربانیان خصوصی‌سازی یعنی کارگران از همه حقوق به رسمیت شناخته خود در قانون کار به واسطه خصوصی‌سازی دور شده‌اند. برای نمونه ما‌ه‌ها دستمزد دریافت نکردند، حق ایجاد تشکل را ندارند و زمانی که دست به اعتراض می‌زنند به آنها می‌گویند: چرا این کار را می‌کنید!</p>
      <p>محجوب با اشاره به شرکت‌هایی که در سال‌های گذشته به واسطه خصوصی‌سازی تعطیل شدند، گفت: شرکت‌‌هایی مانند بافت‌کار، چیت ری، ارج، آزمایش و صدها کارخانه دیگر که نام بردن از اسم‌شان ساعت‌ها وقت می‌خواهد به واسطه خصوصی‌سازی تعطیل شدند. من به زودی گزارش مبسوطی از این شرکت‌ها ارائه می‌کنم.</p>
      <p>وی با اشاره به استدلال‌هایی که در دفاع از خصوصی‌سازی آورده می‌شود، گفت: مگر نگفتید که خصوصی‌سازی روان و آباد می‌کند اما ما جز تخریب و تعطیلی چیزی از آن ندیدیم. ‌درحالی‌که قانون کار به کارگران منزلت بخشید خصوصی‌سازی به دنبال بی‌منزلت کردن کارگران است. خصوصی‌سازی بازار کار را بسته است و کاری کرده تا جوانان مشتاق برای ورود به بازار کار به در بسته بخورند.</p>
      <p>دبیرکل خانه کارگر با اشاره به انتخاب محل خانه کارگر مرکزی برای تجمع گفت: ما امروز قصد نداشتیم دراینجا جمع شویم بلکه می‌خواستیم مقابل کارخانه‌هایی که به واسطه خصوصی سازی تعطیل شده‌اند، جمع شویم اما شرایط کشور و برهم ریختن آب و هوا اجازه چنین کاری را ندادند. با این حال ما یاد تمام قربانیان خصوصی‌سازی را گرامی می‌داریم از جمله کارگران شرکت نیشکر هفت‌تپه و گروه ملی فولاد ایران.</p>
      <p>وی با اشاره به گلایه‌های رهبری از نحوه واگذاری برخی واحدهای تولیدی گفت: مقام معظم رهبری درباره این مفهوم (خصوصی‌سازی) صحبت کردند و نگرانی خود را از واگذاری برخی از این واحدها اعلام کردند. از 1368 تاکنون یعنی در این 30 سال خصوصی‌سازی، خسارت‌های فراوانی را به کارگران وارد کرد و صنایع را به نابودی کشاند اما از این 30 سال درس نگرفتیم؛ 30 سالی که هم به کارگر هم به بازنشسته و ... آسیب‌های جبران ناپذیری وارد کرد و این روند باید اصلاح شود.</p>
      <p>محجوب افزود: ما با بخش خصوصی مخالف نیستیم اما با روند خصوصی‌سازی که در پیش گرفته شده مخالف هستیم. همین حالا هم می‌گوییم که کسی که می‌تواند سرمایه‌گذاری کند و واحد تولیدی مستقر کند، را باید حمایت کرد و به کمک‌شان می‌رویم.</p>
      <p>وی با بیان اینکه در سایر کشورها کم یا زیاد خصوصی سازی آثار ویرانگری را بر جای گذاشته است، گفت: در برخی از کشورها در پی جبران آسیب‌های ناشی از خصوصی‌سازی برآمدند اما در ایران نه تنها گامی برای جبران برداشته نمی‌شود که اقدامات بدتری هم انجام می‌شود.</p>
      <p>محجوب افزود: خصوصی‌سازی آفت قانون کار بوده و از بهداشت کار تا بازرسی کار را تحت تاثیر خود قرار داده است. همچنین کارگرانی که بر اثر خصوصی‌سازی امنیت شغلی خود را از دست داده‌اند، قادر به ایجاد تشکل کارگری برای دفاع از حقوق خود در درون واحدهای تولیدی نیستند.</p>
      <p>وی درپایان گفت: امروز برای تمام قربانیان خصوصی‌سازی زنده‌باد می‌فرستیم.</p>
    </article>
  </body>
</html>