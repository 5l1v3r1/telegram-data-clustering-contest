<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473790-zmiany-wsrod-kandydatow-do-tk-nie-bedzie-jastrzebskiego"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T10:29:23+00:00"/>
    <meta property="og:title" content="Nowy zwrot ws. kandydatów do Trybunału Konstytucyjnego. Posłowie PiS wycofali swoje poparcie dla Roberta Jastrzębskiego"/>
    <meta property="og:description" content="&quot;Z tego co wiem, to kandydatura Roberta Jastrzębskiego jest wycofana, ale dlaczego i jak, to nie wiem&quot;."/>
  </head>
  <body>
    <article>
      <h1>Nowy zwrot ws. kandydatów do Trybunału Konstytucyjnego. Posłowie PiS wycofali swoje poparcie dla Roberta Jastrzębskiego</h1>
      <address><time datetime="2019-11-20T10:29:23+00:00">20 Nov 2019, 10:29</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Kilkudziesięciu posłów wycofało swoje poparcie dla kandydatury Roberta Jastrzębskiego na sędziego TK, procedura zgłoszenia kandydata na to stanowisko zostanie ponowiona, termin zgłoszeń najpewniej w tym tygodniu przedstawi marszałek Sejmu - poinformował PAP dyrektor CIS Andrzej Grzegrzółka.</b>
      </p>
      <p>CIS poinformowało w środę PAP, że posłowie wycofali swoje poparcie dla Jastrzębskiego.</p>
      <blockquote>Kilkudziesięciu posłów wycofało swoje poparcie dla rzeczonej kandydatury na sędziego Trybunału Konstytucyjnego. Oznacza to, że ta kandydatura nie będzie rozpatrywana. Procedura zgłoszenia kandydata na członka TK zostanie ponowiona. Termin zgłoszeń zostanie przedstawiony przez Marszałek Sejmu najpewniej w tym tygodniu</blockquote>
      <p>— przekazał w środę Grzegrzółka.</p>
      <p>Wcześniej o wycofaniu kandydatury Roberta Jastrzębskiego informował poseł PiS Marek Ast, szef sejmowej komisji sprawiedliwości i praw człowieka.</p>
      <p>CZYTAJ TAKŻE: <a href="https://wpolityce.pl/polityka/473130-pis-zglosilo-ponownie-kandydatow-do-tk-jest-niespodzianka">PiS wycofuje kandydaturę Chojny-Duch do TK: O wszystkim dowiedziałam się od dziennikarza. Minister zastąpi Robert Jastrzębski</a></p>
      <p>
        <a href="https://wpolityce.pl/polityka/473261-nasz-wywiad-wojcik-opozycja-chcialaby-meblowac-tk">NASZ WYWIAD. Wójcik: „Dla opozycji każda osoba zgłoszona przez PiS jest zła, bo to oni chcieliby meblować TK”</a>
      </p>
      <p>
        <a href="https://wpolityce.pl/polityka/473148-zaskakujace-slowa-igora-tulei-o-prof-pawlowicz">Była poseł PiS w Trybunale Konstytucyjnym? Zaskakujące słowa Igora Tulei o prof. Pawłowicz: „Jako prawnik jak najbardziej”</a>
      </p>
      <blockquote>Z tego co wiem, to kandydatura Roberta Jastrzębskiego jest wycofana, ale dlaczego i jak, to nie wiem</blockquote>
      <p>— powiedział PAP poseł Ast.</p>
      <p>Dodał, że w tej sytuacji pozostają dwie kandydatury - Stanisława Piotrowicza i Krystyny Pawłowicz, a „jedno miejsce pozostanie ciągle wolne i to pewnie kwestia na późniejszy termin”.</p>
      <blockquote>Nie sądzę, żebyśmy do posiedzenia komisji byli w stanie nową kandydaturę zgłosić, nic mi o tym nie wiadomo, sam jestem tym trochę zaskoczony</blockquote>
      <p>— powiedział Ast.</p>
      <p>3 grudnia kończy się kadencja trzech sędziów TK wybranych w czasach rządów PO-PSL: Marka Zubika, Piotra Tulei i Stanisława Rymara. Zgodnie z regulaminem Sejmu, wnioski w sprawie kandydatów do TK składa się marszałkowi w terminie 30 dni przed upływem kadencji.</p>
      <p>Klub PiS w końcu października zgłosił jako kandydatów do TK Stanisława Piotrowicza, Krystynę Pawłowicz i Elżbietę Chojną-Duch. Centrum Informacyjne Sejmu przekazało wówczas, że procedura dotycząca wyboru kandydatów do Trybunału Konstytucyjnego będzie musiała zostać powtórzona w nowej kadencji Sejmu. Wynika to m.in. z zasady dyskontynuacji prac parlamentarnych.</p>
      <p>Dlatego PiS jeszcze raz zgłosiło swoich kandydatów. Jednak dokonując zgłoszeń pod koniec ubiegłego tygodnia, PiS nie przedstawił kandydatury Chojny-Duch; zgłoszona została natomiast kandydatura Jastrzębskiego.</p>
      <p>Sejmowa komisja sprawiedliwości i praw człowieka ma w środę zaopiniować wnioski w sprawie kandydatur Pawłowicz i Piotrowicza na posiedzeniu zaplanowanym na godz. 17.</p>
      <p>wkt/PAP</p>
    </article>
  </body>
</html>