<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855328/pko-ekstraklasa-media-lukas-podolski-blisko-gornika-zabrze"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-20T10:09:12+00:00"/>
    <meta property="og:title" content="PKO Ekstraklasa. Media: Lukas Podolski blisko Górnika Zabrze"/>
    <meta property="og:description" content="Najbliższej zimy może wreszcie spełnić się marzenie kibiców Górnika Zabrze. Wielkim wzmocnieniem drużyny może zostać Lukas Podolski, 130-krotny reprezentant Niemiec."/>
  </head>
  <body>
    <article>
      <h1>PKO Ekstraklasa. Media: Lukas Podolski blisko Górnika Zabrze</h1>
      <address><time datetime="2019-11-20T10:09:12+00:00">20 Nov 2019, 10:09</time> by <a rel="author" href="https://sportowefakty.wp.pl/autor/tomasz-skrzypczynski" target="_blank">Tomasz Skrzypczyński</a></address>
      <h4>Najbliższej zimy może wreszcie spełnić się marzenie kibiców Górnika Zabrze. Wielkim wzmocnieniem drużyny może zostać Lukas Podolski, 130-krotny reprezentant Niemiec.</h4>
      <related>
        <a href="https://sportowefakty.wp.pl/pilka-nozna/855034/pko-ekstraklasa-wybrano-wykonawce-stadionu-wisly-plock"/>
      </related>
      <p>O tym, że może podczas najbliższego okna transferowego trafić do Górnika Zabrze, informuje "Przegląd Sportowy".</p>
      <p>Jeszcze kilka miesięcy wcześniej urodzony w Gliwicach były reprezentant Niemiec, który kilkukrotnie w przeszłości mówił o swojej chęci gry w tym klubie i zakończeniu tam kariery, mówił:</p>
      <p>- Nie mówię "nie", ale tu się musi zgrać wiele czynników. Przede wszystkim, do końca przyszłego roku mam kontrakt z Vissel Kobe. I naprawdę nie wiem, co się wydarzy zimą 2019. Ale myśli o tym, żeby zagrać w Zabrzu na pewno nie porzuciłem - zapewniał w "Super Expressie" (więcej <a href="https://sportowefakty.wp.pl/pilka-nozna/791726/lukas-podolski-zabral-glos-na-temat-transferu-do-gornika-zabrze-nie-mowie-nie"><b>TUTAJ</b></a>).</p>
      <p>Teraz 34-latek kończy swoją przygodę z Japonią i zimą wróci do Europy. W niemieckich mediach pojawiły się doniesienia, że Podolski jest zainteresowany powrotem do FC Koeln, którego jest wychowankiem.</p>
      <p>Jednak według "Przeglądu Sportowego" piłkarz coraz poważniej myśli o Polsce. Ma to także związek z jego biznesem.</p>
      <p>Otóż od jakiegoś czasu Podolski dobrze radzi sobie w branży gastronomicznej, a w Niemczech otworzył kilka knajp serwujących kebaby a także lodziarnie (więcej <a href="https://sportowefakty.wp.pl/pilka-nozna/769912/lukas-podolski-kebabowym-potentatem-wkrotce-otworzy-kolejna-restauracje"><b>TUTAJ</b></a>). "PS" przekonuje, że chciałby stworzyć je także w Polsce.<a href="https://sportowefakty.wp.pl/pilka-nozna/855325/eliminacje-euro-2020-polska-slowenia-i-cyk-do-kolekcji-kolejny-rekord-roberta-le"><br/></a><br/><a href="https://sportowefakty.wp.pl/pilka-nozna/855325/eliminacje-euro-2020-polska-slowenia-i-cyk-do-kolekcji-kolejny-rekord-roberta-le"><b>El. EURO 2020. Kolejny rekord Roberta Lewandowskiego. Czytaj więcej---&gt;&gt;&gt;</b></a></p>
      <p>"Podolski pytał, jak wygląda w tych branżach polski rynek i generalnie klimat do robienia interesów. Plan zakłada, że lodziarnie miałby otworzyć nad morzem. Kebabami mieliby się zajadać na Śląsku" - czytamy.</p>
      <p>Kontrakt Podolskiego z Vissel Kobe wygaśnie w styczniu 2020 roku. Wcześniej był zawodnikiem m.in. Arsenalu, Interu Mediolan czy Galatasaray.</p>
      <p>WP SportoweFakty</p>
    </article>
  </body>
</html>