<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232505/"/>
    <meta property="og:site_name" content="Українська правда"/>
    <meta property="article:published_time" content="2019-11-20T10:25:30+00:00"/>
    <meta property="og:title" content="Пенсіонер МВС з пістолетом напав на поліцію: рятував затриманого"/>
    <meta property="og:description" content="Пенсіонер МВС напав з пістолетом на поліцейських у Яготині, намагаючись визволити затриманого зловмисника."/>
  </head>
  <body>
    <article>
      <h1>Пенсіонер МВС з пістолетом напав на поліцію: рятував затриманого</h1>
      <address>
        <time datetime="2019-11-20T10:25:30+00:00">20 Nov 2019, 10:25</time>
      </address>
      <p>Пенсіонер МВС напав з пістолетом на поліцейських у Яготині, намагаючись визволити затриманого зловмисника.</p>
      <p><b>Джерело:</b> <a href="https://kv.npu.gov.ua/news/Informacziya/u-yagotini-ozbrojenij-cholovik-napav-na-policzejskix-vizvolyayuchi-zatrimanogo-zlovmisnika/">пресслужба</a> поліції Київської області</p>
      <p><b>Дослівно:</b> "В автомобілі їхали поліцейські, які супроводжували затриманого зловмисника до відділу поліції. Їм перегородила дорогу автівка, з якої вийшов чоловік із пістолетом у руках, викрикуючи, що він начальник поліції.</p>
      <p>Привівши зброю у бойову готовність, нападник вимагав у правоохоронців відпустити підозрюваного у розбійному нападі". </p>
      <figure>
        <img src="https://img.pravda.com/images/doc/7/9/799c5e2-pensioner-mvs-napav-na-poli.jpg"/>
      </figure>
      <p><b>Деталі:</b> Відзначається, що поліцейські везли зловмисників, яких <a href="https://kv.npu.gov.ua/news/rozbij/za-skojennya-rozbijnogo-napadu-na-tovaristvo-policziya-kijivshhini-zatrimala-zlovmisnikiv/">затримали у Яготині</a> за розбійний напад на одне з ТОВ, що займається паливно-мастильними матеріалами.  </p>
      <p>"Визволителя" швидко затримали бійці корпусу оперативно-раптової дії.</p>
      <p>У чоловіка вилучили пристрій для відстрілу гумовими кулями "ПМР".</p>
      <p>Нападником виявився 50-річний місцевий житель, пенсіонер МВС.</p>
      <p>За фактом погрози правоохоронцям та самовільне присвоєння владних повноважень поліція відкрила два кримінальні провадження за ч. 1 ст. 345 та за ч. 1 ст. 353 ККУ.</p>
      <p>Затриманому оголосили про підозру.  </p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232449/"/>
        <a href="https://www.pravda.com.ua/news/2019/11/19/7232400/"/>
        <a href="https://www.pravda.com.ua/news/2019/11/19/7232383/"/>
      </related>
    </article>
  </body>
</html>