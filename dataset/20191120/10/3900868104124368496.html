<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562422/efialtis-gia-aniliki-ti-biaze-o-pateras-tis-gia-na-tis-mathei-gia-ton-sarkiko-erwta"/>
    <meta property="og:site_name" content="NOOZ."/>
    <meta property="article:published_time" content="2019-11-20T10:24:00+00:00"/>
    <meta property="og:title" content="Εφιάλτης για ανήλικη: Τη βίαζε ο πατέρας της για να της μάθει για τον σαρκικό έρωτα"/>
    <meta property="og:description" content="Έναν εφιάλτη ζούσε από την τρυφερή ηλικία των 11 ετών ένα κορίτσι στην Κρήτη, το οποίο βίαζε επανειλημμένως ο πατέρας του."/>
  </head>
  <body>
    <article>
      <h1>Εφιάλτης για ανήλικη: Τη βίαζε ο πατέρας της για να της μάθει για τον σαρκικό έρωτα</h1>
      <address>
        <time datetime="2019-11-20T10:24:00+00:00">20 Nov 2019, 10:24</time>
      </address>
      <p>
        <b>Έναν εφιάλτη ζούσε από την τρυφερή ηλικία των 11 ετών ένα κορίτσι στην Κρήτη, το οποίο βίαζε επανειλημμένως ο πατέρας του.</b>
      </p>
      <p>Ο άνδρας δικάζεται σε δεύτερο βαθμό στο Μικτό Ορκωτό Εφετείο Ανατολικής Κρήτης. Πρωτόδικα είχε καταδικαστεί σε 32 χρόνια φυλάκισης.</p>
      <p>Η υπόθεση ήρθε στο φως πριν από περίπου 4 χρόνια. Το 2015, μετά την ενηλικίωσή της, η νεαρή κοπέλα κατήγγειλε τον πατέρα της στις Αρχές για τα όσα βίωνε.</p>
      <p>Σύμφωνα με την απόφαση του πρωτοβάθμιου δικαστηρίου, ο 52χρονος, με τη δικαιολογία ότι έπρεπε η ανήλικη<b> να μάθει για τον σαρκικό έρωτα </b>και να της εκλείψει η περιέργεια ώστε να αποφύγει μελλοντικούς κινδύνους, προσπάθησε να έρθει σε ερωτική επαφή μαζί της.</p>
      <p>Έκτοτε, αυτό γινόταν ανά τακτά χρονικά διαστήματα, με τον πατέρα <b>να εκβιάζει ψυχολογικά την κόρη του</b>, υποστηρίζοντας μεταξύ άλλων ότι σε περίπτωση που τον κατήγγειλε θα διαλυόταν η οικογένειά τους.</p>
      <p>Το πρωτοβάθμιο δικαστήριο διεξήχθη τον Οκτώβριο του 2017 και έκρινε ένοχο τον κατηγορούμενο άνδρα για τέσσερις πράξεις: Για αποπλάνηση παιδιού κατ’ εξακολούθηση σε βάρος παθούσας μη έχουσας συμπληρώσει το 12ο έτος της ηλικίας της, τελεσθείσα μέχρι και τη συμπλήρωση του 15ου έτους της (εξακολουθητική αποπλάνηση).</p>
      <p>Επίσης, καταδικάστηκε για βιασμό κατ’ εξακολούθηση, αλλά και για αιμομιξία κατ’ εξακολούθηση, όπου ο παθών-κατιών δεν είχε συμπληρώσει το 15ο έτος της ηλικίας του μέχρι και τη συμπλήρωση του 18ου έτους του. Τέλος, ο 52χρονος κρίθηκε ένοχος και για ενδοοικογενειακή προσβολή γενετήσιας αξιοπρέπειας κατ’ εξακολούθηση.</p>
      <p>Το Μικτό Ορκωτό Δικαστήριο τού επέβαλε ομόφωνα κάθειρξη 18 ετών για την πρώτη πράξη, ενώ του επέβαλε κάθειρξη 8 ετών (κατά πλειοψηφία 4-3) για την πράξη του βιασμού κατ’ εξακολούθηση.</p>
      <p>Ομόφωνη ήταν η απόφαση του δικαστηρίου και για την επιβολή κάθειρξης 18 ετών για την «αιμομιξία κατ’ εξακολούθηση», αλλά και για επιβολή φυλάκισης 2 ετών για την 4η πράξη (ενδοοικογενειακή προσβολή γενετήσιας αξιοπρέπειας κατ’ εξακολούθηση).</p>
      <p>Ας τονιστεί ότι ο εισαγγελέας της Έδρας πρότεινε να επιβληθεί στον 52χρονο συνολική ποινή κάθειρξης 32 ετών. Η πρόταση αυτή υιοθετήθηκε από το Μικτό Ορκωτό Δικαστήριο. Αξίζει να επισημάνουμε ότι η υπεράσπιση του κατηγορουμένου ζήτησε από την Έδρα η έφεσή του να έχει αναστέλλουσα δύναμη. Το εν λόγω αίτημα απορρίφθηκε κι έτσι ο 52χρονος οδηγήθηκε στη φυλακή.</p>
    </article>
  </body>
</html>