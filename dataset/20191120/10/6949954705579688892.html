<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/20/itt_az_elso_aston_martin_luxusterepjaro/"/>
    <meta property="og:site_name" content="totalcar"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Itt az első Aston Martin luxusterepjáró"/>
    <meta property="og:description" content="Egyértelműen a piac legszebb SUV-jai közé tartozik a DBX, de amilyen csinos, olyan drága is."/>
  </head>
  <body>
    <article>
      <h1>Itt az első Aston Martin luxusterepjáró</h1>
      <address><time datetime="2019-11-20T10:40:00+00:00">20 Nov 2019, 10:40</time> by <a rel="author">Andróczi Balázs</a></address>
      <p>Hosszas előkészítés után az Aston Martin is bemutatta saját szabadidőautóját, amelyen persze jól látszik, hogy nem terepre való. Cserébe a formája szuperelegáns, és a méretéhez képest félelmetesen erős és gyors.</p>
      <figure>
        <img src="https://kep.index.hu/1/0/3043/30437/304376/30437619_1d78f2b50b624bf41e3501449773493b_wm.jpg"/>
        <figcaption>
          <a href="https://galeria.totalcar.hu/hirek/2019/11/20/aston_martin_dbx_2020/?currpic=30437589">Galéria: Aston Martin DBX 2020 [13 kép]</a>
        </figcaption>
      </figure>
      <p>A DBX létrejöttét a Mercedesszel való együttműködés tette lehetővé, ennek egyértelmű bizonyítéka, hogy a hajtásrendszer nagy része a német partnertől érkezik. Az AMG GT-ből ismert négyliteres biturbó V8-ashoz a Daimler-féle kilencfokozatú automata váltó csatlakozik, amely természetesen mind a négy kereket hajtja. Alaphelyzetben a nyomaték-arány 47:53 – hátra jut egy kicsivel több erő – de szükség esetén minden teljesítményt a két hátsó kerékre irányít a rendszer. Hátra még önzáró differenciálmű is jutott, de a kerekek kipörgését alapvetően a fékrendszer hivatott gátolni. A futómű is meglehetősen komplikált, légrugós rendszerű, amely 9,5 centis úton emelhető vagy süllyeszthető az útviszonyoknak megfelelően. Emellett aktív dőlésgátló rendszerrel is felszerelték az autót.</p>
      <figure>
        <img src="https://kep.index.hu/1/0/3043/30437/304376/30437621_87624979d50d2b1136c9b9af0517d82c_wm.jpg"/>
        <figcaption>
          <a href="https://galeria.totalcar.hu/hirek/2019/11/20/aston_martin_dbx_2020/?currpic=30437587">Galéria: Aston Martin DBX 2020 [13 kép]</a>
        </figcaption>
      </figure>
      <p>Természetesen mindez hibátlan csomagolásban kell, hogy érkezzen: az elegáns, már-már sportkombi-fazonú karosszéria tökéletes kényelmű belső teret rejt, teljes bőr kárpitozással, és olyan hangulattal, amely tényleg csak a legdrágább luxusautók sajátja. Itt még az is ausztrál gyapjút kap, aki inkább szövet-burkolatú üléseket választ.</p>
      <figure>
        <img src="https://kep.index.hu/1/0/3043/30437/304376/30437623_b3fc4299c974096b183fa0d156cef2ba_wm.jpg"/>
        <figcaption>
          <a href="https://galeria.totalcar.hu/hirek/2019/11/20/aston_martin_dbx_2020/?currpic=30437599">Galéria: Aston Martin DBX 2020 [13 kép]</a>
        </figcaption>
      </figure>
      <p>A luxuskivitel kellemetlen mellékhatása, hogy a szegecselt-ragasztott alumínium vázszerkezet ellenére a bő öt méter hosszú és három méteres tengelytávú DBX kifejezetten nehéz autó lett: üresen is 2,245 tonnát nyom. Az 550 lóerős és 700 Nm csúcsnyomatékú motor erejének köszönhetően ez menet közben aligha lehet majd érezni, legalábbis erre utal, hogy 4,5 másodperc alatt elérhető a 100 km/h, az autó végsebessége pedig 291 km/h.</p>
      <figure>
        <img src="https://kep.index.hu/1/0/3043/30437/304376/30437625_613b6f5d267c2935fa2350fc6bc9787b_wm.jpg"/>
        <figcaption>
          <a href="https://galeria.totalcar.hu/hirek/2019/11/20/aston_martin_dbx_2020/?currpic=30437605">Galéria: Aston Martin DBX 2020 [13 kép]</a>
        </figcaption>
      </figure>
      <p>A DBX persze olyan árkategóriában versenyez majd, ahol ez is alapkövetelménynek tűnhet. Nagy-Britanniában 158 ezer fontot, Németországban 193 500 eurót, Észak-Amerikában 189 ezer dollárt kérnek majd érte, ami azt jelenti, hogy piactól függően 57 és 65 millió forintnak megfelelő összeget kell majd kifizetni egy-egy példányért. Ezzel egy picit olcsóbb lesz a Lamborghini Urusnál, ami 204 ezer euró Németországban, viszont sokkal drágább a Porsche Cayenne-nél, amiből az 550 lóerős csúcsmodell is hazavihető 139 ezer euróért.</p>
      <figure>
        <img src="https://kep.index.hu/1/0/3043/30437/304376/30437627_3f4abf9a0fb3de63887a93f3740379c2_wm.jpg"/>
        <figcaption>
          <a href="https://galeria.totalcar.hu/hirek/2019/11/20/aston_martin_dbx_2020/?currpic=30437597">Galéria: Aston Martin DBX 2020 [13 kép]</a>
        </figcaption>
      </figure>
      <p>Így valószínűleg nem fordítja fel a piacot, viszont az Aston Martin eladásait így is drámaian megdobhatja: az eddigi évi 6-7000 sportkocsihoz a gyáriak tervei szerint is legalább 4000 DBX jön a következő években.</p>
    </article>
  </body>
</html>