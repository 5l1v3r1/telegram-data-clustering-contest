<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/mainline-linux-kernel-in-android-683536/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T10:02:37+00:00"/>
    <meta property="og:title" content="Google vuole il “vero” Linux kernel su Android e mostra i progressi fatti su un Pocophone F1 con Android 10"/>
    <meta property="og:description" content="Durante l’annuale conferenza Linux Plumbers, alcuni ingegneri Google hanno discusso degli sforzi fatti dall’azienda per avvicinare Android al ramo principale..."/>
  </head>
  <body>
    <article>
      <h1>Google vuole il “vero” Linux kernel su Android e mostra i progressi fatti su un Pocophone F1 con Android 10</h1>
      <address><time datetime="2019-11-20T10:02:37+00:00">20 Nov 2019, 10:02</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p>Durante l’annuale conferenza <a href="https://www.linuxplumbersconf.org/">Linux Plumbers</a>, alcuni ingegneri Google hanno discusso degli sforzi fatti dall’azienda per avvicinare Android al <b>ramo principale del Linux kernel</b>. Android si basa infatti su quest’ultimo, ma con <b>pesanti modifiche</b>, in seguito alle ottimizzazioni apportate dai vari OEM, dai produttori di chip come Qualcomm e MediaTek e, non da ultimo, da Google stesso. Adottare il “vero” Linux kernel non solo ridurrebbe il carico di lavoro per Google e soci ma porterebbe dei benefici mutui, considerando il sempre crescente numero di device Linux basati su architettura ARM. Ovviamente le cose non sono così semplici, o questa unione si sarebbe già verificata da tempo.</p>
      <p>Per mostrare i progressi fatti, <b>Tom Gall</b>, direttore del <i>Linaro Consumer Group</i>, ha portato sul palco un <b>Pocophone F1 con Android 10</b>, basato appunto sul <i>mainline Linux kernel</i>. Molto probabilmente ci sono ancora dei problemi da risolvere (l’indicatore della batteria che segna lo <b>0%</b> non è un bell’indizio), ma Gall ha comunque tessuto le lodi degli sforzi fatti da Google.</p>
      <figure>
        <img src="https://www.androidworld.it/wp-content/uploads/2019/11/pocophone-f1-linux-kernel.png"/>
      </figure>
      <p>L’idea proposta è quella di integrare un’interfaccia nel Linux kernel che permetta ai <b>driver proprietari</b> di essere eseguiti come <b>moduli plug-in</b>, in modo da non dover modificare il kernel stesso. In questo modo i produttori Android potrebbero adottare il ramo principale del kernel Linux, aggiungendo i moduli di cui hanno bisogno a seconda del caso. È la stessa idea di modularità alla base di <a href="https://www.androidworld.it/2019/10/24/quanto-bene-project-treble-alla-velocita-aggiornamento-android-674861/">Project Treble</a>.</p>
      <p>Sulla carta sembra facile, in pratica non lo è, o appunto ci saremmo già arrivati. Ci sono ostacoli sia da una parte che dall’altra, ed all’orizzonte c’è sempre <a href="https://www.androidworld.it/tag/google-fuchsia/">Fuchsia</a>, il sistema operativo cui Google sta lavorando da tempo, basato su un’architettura custom a microkernel, che potrebbe rendere tutti questi sforzi per integrare il Linux kernel vani. Come sempre, solo il tempo ci dirà come andranno le cose.</p>
      <p>Via: <a href="https://www.androidpolice.com/2019/11/19/google-wants-android-to-use-regular-linux-kernel-potentially-improving-updates-and-security/">Android Police</a>, <a href="https://arstechnica.com/gadgets/2019/11/google-outlines-plans-for-mainline-linux-kernel-support-in-android/">ArsTechnica</a></p>
    </article>
  </body>
</html>