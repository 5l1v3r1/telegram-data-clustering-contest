<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111420"/>
    <meta property="og:site_name" content="MGR Online"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="แฉ! สาวหุ้นส่วนบริษัทจัดงานโคมลอยอัปยศที่เชียงใหม่เป็นคนจีน ใบอนุญาตทำงานหมดอายุ"/>
    <meta property="og:description" content="ศูนย์ข่าวเชียงใหม่-คืบหน้ากรณีนักท่องเที่ยวจีนโพสต์ประจานโลกงานปล่อยโคมลอยอัปยศที่เชียงใหม่ พบสาวหุ้นส่วนบริษัทที่ร่วมกับสภาอุตสาหกรรมท่องเที่ยวเชียงใหม่จัดงานเป็นคนจีน ใบอนุญาตทำงานหมดอายุ เคยแถลงจัดงานใหญ่ที่ห้วยตึงเฒ่าแต่ล่ม"/>
  </head>
  <body>
    <article>
      <h1>แฉ! สาวหุ้นส่วนบริษัทจัดงานโคมลอยอัปยศที่เชียงใหม่เป็นคนจีน ใบอนุญาตทำงานหมดอายุ</h1>
      <address><time datetime="2019-11-20T10:00:00+00:00">20 Nov 2019, 10:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011528601.JPEG"/>
      </figure>
      <p>
        <b>ศูนย์ข่าวเชียงใหม่ - คืบหน้ากรณีนักท่องเที่ยวจีนโพสต์ประจานโลกงานปล่อยโคมลอยอัปยศที่เชียงใหม่ พบสาวหุ้นส่วนบริษัทที่ร่วมกับสภาอุตสาหกรรมท่องเที่ยวเชียงใหม่จัดงานเป็นคนจีน ใบอนุญาตทำงานหมดอายุ เคยแถลงจัดงานใหญ่ที่ห้วยตึงเฒ่าแต่ล่ม</b>
      </p>
      <figure>
        <img src="https://mpics.mgronline.com/pics/Images/562000011528604.JPEG"/>
      </figure>
      <p>ความคืบหน้ากรณีนักท่องเที่ยวชาวจีนโพสต์โซเชียลมีเดียประจานการจัดงานเทศกาลลอยกระทงและปล่อยโคมลอยของบริษัททัวร์แห่งหนึ่งในจังหวัดเชียงใหม่ ที่ขายแพกเกจทัวร์ให้นักท่องเที่ยวชาวจีนเพื่อเข้าร่วมงานเมื่อช่วงงานยี่เป็งจังหวัดเชียงใหม่ ประจำปี 2562 โดยมีการโฆษณาอวดอ้างว่าจะมีการจัดงานอย่างยิ่งใหญ่อลังการ แต่ปรากฏว่าพอนักท่องเที่ยวหลงเชื่อซื้อแพกเกจทัวร์ในราคาแพงเข้าร่วมงานดังกล่าวที่จัดขึ้นในพื้นที่อำเภอสารภี จังหวัดเชียงใหม่ ปรากฏว่าการจัดกิจกรรมต่างๆ ในงานถือว่าแย่มากและไม่ใกล้เคียงกับที่มีการโฆษณา รวมทั้งไม่คุ้มค่ากับการเสียเงินแม้แต่น้อย ทั้งนี้ยังปรากฏว่ามีการเผยแพร่คลิปวิดีโอเหตุการณ์ความวุ่นวายที่นักท่องเที่ยวโวยวายเรียกร้องขอเงินคืนกลางการจัดงานเมื่อวันที่ 11 พ.ย. 62 ด้วย<br/><br/>รายงานจากจังหวัดเชียงใหม่แจ้งว่า กรณีที่เกิดขึ้นดังกล่าวเมื่อค่ำวันที่ 11 พ.ย. 62 นั้น ทางตำรวจท่องเที่ยวได้รับแจ้งจากสถานกงสุลจีนประจำเชียงใหม่มีการร้องเรียนว่ามีนักท่องเที่ยวชาวจีนบางส่วนไม่พอใจในการจัดงาน จึงรวมตัวกันประท้วง เรียกร้อง ขอเงินคืนจากผู้จัดงานปล่อยโคมไฟ เทศกาลลอยกระทง "THAI INTERNATIONAL CULTURAL LANTERNFESTIVAL 2019" ที่มาลิน พาร์ค อำเภอสารภี จังหวัดเชียงใหม่ เนื่องจากรูปแบบของงานไม่เป็นไปตามที่ได้ลงประกาศไว้ในตอนแรก <br/><br/>โดยเข้าตรวจสอบพบนักท่องเที่ยวกลุ่มหนึ่งที่ไม่พอใจในการจัดงานครั้งนี้กำลังประท้วงเรียกร้องให้ผู้จัดงานชดใช้เยียวยา คืนเงินให้แก่นักท่องเที่ยว โดยได้เข้าไปปิดล้อมตัวของผู้จัดงานทราบชื่อภายหลังว่า นางสาวหลีฟาง เถิง ชาวจีน ไม่ให้ออกไปจากบริเวณงาน ตำรวจท่องเที่ยวพร้อมด้วยเจ้าหน้าที่สถานกงสุลจีนจึงได้เข้าไปเจรจาให้ความช่วยเหลือนักท่องเที่ยว ซึ่งหลังจากการเจรจาไกลเกลี่ยแล้วนางสาวหลีฟางยินยอมเยียวยาชดใช้ โดยการคืนเงินให้นักท่องเที่ยวบางส่วน ทำให้นักท่องเที่ยวพอใจ และแยกย้ายกันกลับที่พัก ในเวลาประมาณ 23.00 น.<br/><br/>ขณะที่จากการตรวจสอบข้อเท็จจริงต่อมาทราบว่าผู้จัดงานดังกล่าวคือสภาอุตสาหกรรมท่องเที่ยวจังหวัดเชียงใหม่ ร่วมกับเทศบาลตำบลชมภู โดยมี บริษัท เที่ยว เที่ยว มีเดีย กรุ๊ป จำกัด เป็นผู้จัดเตรียมสถานที่ และดำเนินการจัดงานทั้งหมด พร้อมทั้งมีนายบุญยก พวงสุนทร รองประธานสภาอุตสาหกรรมท่องเที่ยวจังหวัดเชียงใหม่ เป็นผู้ขออนุญาตปล่อยโคมลอยผ่านทางที่ว่าการอำเภอสารภี การจัดงานได้ใช้บริการรถสี่ล้อแดงรับ-ส่งนักท่องเที่ยว จำหน่ายบัตรเข้าชมผ่านทางเว็บไซต์ ราคา 5,580 บาท สำหรับที่นั่งวีไอพี และ 4,580 บาท สำหรับที่นั่งธรรมดา และจำหน่ายบัตรราคา 1,250 หยวนสำหรับที่นั่งวีไอพี และราคา 950 หยวน สำหรับที่นั่งธรรมดาผ่านทางเว็บไซต์เถาเป่า</p>
      <figure>
        <img src="https://mpics.mgronline.com/pics/Images/562000011528605.JPEG"/>
        <figcaption>ภาพเมื่อครั้งแถลงข่าวเตรียมจัดงานที่ห้วยตึงเฒ่า</figcaption>
      </figure>
      <p>นอกจากนี้ วันที่ 13 พ.ย. 62 เจ้าหน้าที่ได้เชิญ นางสาวหลีฟาง เถิง ผู้ดำเนินการจัดงานในนามของ บจ.เที่ยวเที่ยวฯ สอบถามทราบว่านางสาวหลีฟาง เถิง เป็นผู้ถือหุ้นของ บจ.เที่ยวเที่ยวฯ และเป็นคนดำเนินการจัดงานดังกล่าวในนามของ บจ.เที่ยวเที่ยวฯ จริง โดยได้ประสานงานเกี่ยวกับการดำเนินการจัดงานกับสภาอุตสาหกรรมท่องเที่ยวจังหวัดเชียงใหม่และเทศบาลตำบลชมภู แต่อ้างว่าได้ว่าจ้างให้ออร์แกไนซ์จัดงานต่ออีกทอดหนึ่ง ซึ่งนัดจะนำเอกสารหลักฐานมาแสดงต่อเจ้าหน้าที่ในวันที่ 14 พ.ย. 62 แต่ปรากฏว่านางสาวหลีฟางไม่ไปตามนัด ขณะที่การตรวจสอบการอนุญาตทำงานของนางสาวหลีฟางว่าได้รับการอนุญาตให้ทำงานในประเทศไทยหรือไม่ จากผลการตรวจสอบพบว่านางสาวหลีฟางเคยได้รับอนุญาตให้ทำงานตั้งแต่วันที่ 6 ม.ค. 61 ถึงวันที่ 5 ก.ค. 61 และไม่ได้มีการต่ออายุใบอนุญาตแต่อย่างใด <br/><br/>รายงานข่าวแจ้งว่า ล่าสุดเมื่อวันที่ 19 พ.ย. 62 มีการหารือระหว่างหน่วยงานตำรวจท่องเที่ยวเชียงใหม่ นายทะเบียนธุรกิจนำเที่ยวและมัคคุเทศก์จังหวัดเชียงใหม่ ตัวแทนจากท่องเที่ยวและกีฬาจังหวัดเชียงใหม่ ถึงการดำเนินการตามกฎหมายต่อ บริษัท เที่ยวเที่ยวฯ ที่มีการดำเนินการจัดงาน ได้ข้อสรุปว่า สำนักทะเบียนธุรกิจนำเที่ยวและมัคคุเทศก์จะได้รวบรวมหลักฐานที่ได้จากผู้ร้องเรียน และคำให้การทั้งหมดส่งไปยังนิติกรกลางของสำนักทะเบียนธุรกิจนำเที่ยวและมัคคุเทศก์ เพื่อให้นิติกรตีความถึงลักษณะการดำเนินการว่าเข้าข่ายการให้จัดทำทัวร์หรือไม่</p>
      <figure>
        <img src="https://mpics.mgronline.com/pics/Images/562000011528606.JPEG"/>
        <figcaption>ภาพเมื่อครั้งแถลงข่าวเตรียมจัดงานที่ห้วยตึงเฒ่า</figcaption>
      </figure>
      <p>ทั้งนี้ หากมีองค์ประกอบที่เข้าลักษณะการจัดทัวร์ ทางสำนักทะเบียนธุรกิจนำเที่ยวและมัคคุเทศก์สามารถใช้ พ.ร.บ.ธุรกิจนำเที่ยวและมัคคุเทศก์ ในการดำเนินการต่อบริษัทดังกล่าวในข้อหาที่ประกอบธุรกิจนำเที่ยวโดยมิได้จดทะเบียนต่อสำนักงานทะเบียนธุรกิจนำเที่ยวและมัคคุเทศก์ได้ หากไม่เข้าข่ายลักษณะการจัดทำทัวร์ อาจต้องนำหลักฐานทั้งหมดส่งไปยังสำนักงานคณะกรรมการคุ้มครองผู้บริโภค (สคบ.) เพื่อให้ทาง สคบ. เป็นผู้ดำเนินการต่อบริษัทที่มีการเสนอขายการท่องเที่ยวที่ไม่ตรงกับรูปแบบการบริการที่ได้รับจริงต่อไป<br/><br/>สำหรับผู้จัดงานที่เกิดปัญหาในครั้งนี้นั้น รายงานข่าวแจ้งว่าเป็นรายเดียวกับที่เคยแถลงข่าวว่าจะจัดงานเทศกาลลอยกระทงนานาชาติแห่งประเทศไทย ปี 2562 ระหว่างวันที่ 11-12 พ.ย. 62 ที่ห้วยตึงเฒ่า อำเภอแม่ริม จังหวัดเชียงใหม่ มีนักท่องเที่ยวจีนประมาณ 20,000 คนเข้าร่วม และทำการปล่อยโคมลอยพร้อมกันเพื่อทำสถิติการปล่อยโคมลอยมากที่สุดในโลกบันทึกในกินเนสส์บุ๊ก แต่ถูกคัดค้านต่อต้านจนกระทั่งต้องล้มเลิกการจัดงานไป</p>
      <figure>
        <img src="https://mpics.mgronline.com/pics/Images/562000011528602.JPEG"/>
      </figure>
      <figure>
        <img src="https://mpics.mgronline.com/pics/Images/562000011528603.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111420"/>
      </related>
    </article>
  </body>
</html>