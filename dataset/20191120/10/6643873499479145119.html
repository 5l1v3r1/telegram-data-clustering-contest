<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/okonomi/i/pLx0GR/Jacob-Schram-57-blir-ny-konsernsjef-i-Norwegian"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T10:34:59+00:00"/>
    <meta property="og:title" content="Jacob Schram (57) blir ny konsernsjef i Norwegian"/>
    <meta property="og:description" content="Jacob Schram (57) blir ny konsernsjef i Norwegian. Han lader opp med å lese Bjørn Kjos' bok om selskapets historie."/>
  </head>
  <body>
    <article>
      <h1>Jacob Schram (57) blir ny konsernsjef i Norwegian</h1>
      <h2>Jacob Schram (57) blir ny konsernsjef i Norwegian. Han lader opp med å lese Bjørn Kjos' bok om selskapets historie.</h2>
      <address><time datetime="2019-11-20T10:34:59+00:00">20 Nov 2019, 10:34</time> by <a rel="author">NTB</a></address>
      <p>Schram begynner offisielt i jobben 1. januar.</p>
      <p>– Det som er viktig nå, er å fokusere på å få lønnsomhet, slik at dette norske folkeeventyret kan få lov til å fortsette, sa Schram da han møtte pressen i Norwegians hovedkontor på Fornebu onsdag ettermiddag.</p>
      <p>Den påtroppende konsernsjefen er 57 år og har blant annet hatt lederstillinger i Circle K, Statoil Fuel &amp; Retail, McDonalds og McKinsey. Blant annet ledet han børsnoteringen av Statoil Fuel &amp; Retail i 2010, og da canadiske Couche-Tard kjøpte opp selskapet i 2012, gikk Schram inn i lederstillingen for Europa, en jobb han hadde til han sluttet i 2018.</p>
      <figure>
        <img src="https://images.sacdn.no/v2/images/bb3905aa-bbd3-49cf-aff0-a00a4d6b1ab6?fit=crop&amp;h=1267&amp;w=1900&amp;s=e244eec9283d95a78985b02efa769f6cf8eaded4"/>
        <figcaption>LETTER: Et Norwegian-fly tar av fra Oslo Lufthavn.<cite>Torstein Bøe / NTB scanpix (ARKIV)</cite></figcaption>
      </figure>
      <h3>Drakk kaffe med Kjos</h3>
      <p>Selv om den tidligere Norwegian-sjefen Bjørn Kjos ikke har hatt noen rolle i ansettelsen, lot styreleder Niels Smedegaard det ikke være noen hemmelighet at den påtroppende konsernsjefen har satt seg ned og drukket kaffe sammen med Kjos.</p>
      <p>– Akkurat nå leser jeg boken «Høyt og lavt» av Bjørn Kjos. Det er utrolig fascinerende og spennende å lese historien til selskapet helt tilbake til 1993 da de nærmest overtok et konkursbo og torde å satse videre, sa Schram.</p>
      <p>– Dette er et selskapet som etter min mening tør å drømme, tør å satse og investere og får gjennomført ting. Det er med ærefrykt og sug i magen at jeg skal overta etter han som har vært «ekspedisjonsleder», fortsatte Schram – med henvisning til Kjos og flere av polarheltene som pryder halene på Norwegians fly.</p>
      <figure>
        <img src="https://images.sacdn.no/v2/images/530e081d-8b03-4fa0-bff5-0666881a1581?fit=crop&amp;h=1273&amp;w=1900&amp;s=28fbb1b42eb4a73dcd1682612bd48a61a9c604ce"/>
        <figcaption>CIRCLE k: Jacob Schram fotografert da Statoil-stasjonene byttet navn til Circle K i 2015.<cite>Berit Roald / NTB scanpix (ARKIV)</cite></figcaption>
      </figure>
      <h3>Enstemmig styre</h3>
      <p>– Jeg er superglad for å stå her ved Jacob Schram ved min side. Han er enstemmig valgt av styret, sa styreleder Smedegaard.</p>
      <p>I jakten på en ny konsernsjef har Norwegian sett både utenfor Nordens grenser, og også utenfor Europa, men valget falt på en nordmann.</p>
      <p>Styrelederen trekker frem Schrams omfattende ledererfaring fra globale selskaper, kundeorientering og evne til å skape verdier som nettopp det Norwegian trenger. Selskapet er på vei over i en fase der veksten bremser opp og skal ha lønnsomhet som mål.</p>
      <p>Finansdirektør Geir Karlsen ble konstituert som konsernsjef da Bjørn Kjos kunngjorde sin avgang 11. juli i år. Karlsen fortsetter som finansdirektør og visekonsernsjef.</p>
      <related>
        <h4>Les også</h4>
        <a href="https://www.bt.no/innenriks/i/JoLke4/bjoern-kjos-gir-fra-seg-spakene-i-norwegian"/>
        <a href="https://www.bt.no/nyheter/okonomi/i/XgpGJm/laaneeiere-i-norwegian-vil-si-nei-til-norwegians-kriseplan"/>
        <a href="https://www.bt.no/btmeninger/leder/i/VbaKRl/ein-hoevding-takkar-for-seg"/>
        <a href="https://www.bt.no/innenriks/i/zGOnlw/norwegian-utsetter-airbus-bestillinger-for-nesten-fem-milliarder-oppl"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/lokalt/i/K3XOKE/2200-ansatte-i-bergen-kommune-ble-lurt-av-falsk-e-post"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/AdBaXA/hun-anmeldte-tidligere-nabo-etter-20-aar-naa-faar-bergenskvinnen-36-mil"/>
        <a href="https://www.bt.no/nyheter/direkte/i/aweljA/politikken-direkte"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
      </related>
    </article>
  </body>
</html>