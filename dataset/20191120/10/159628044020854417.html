<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/merkezefendi/merkezefendi-belediyesi-bank-alirken-bozkurtu-unuttu/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T10:13:00+00:00"/>
    <meta property="og:title" content="Bozkurt’u unuttu!"/>
    <meta property="og:description" content="Yıllardır sokak mobilyası üreten Birsen Çelik’in başkanlığını yaptığı Bozkurt Belediyesi, çoğunluğu Ak Partili başkanlara sahip 55 belediyeye ürün sattı ama CHP’li hemcinsinin yönettiği Merkezefendi Belediyesi’nin gözüne girmeyi başaramadı. CHP’li Şeniz Doğan’ın yönettiği Merkezefendi, Yenişehir bölgesine koyduğu banklar için başka kapıyı çaldı."/>
  </head>
  <body>
    <article>
      <h1>Bozkurt’u unuttu!</h1>
      <h2>Yıllardır sokak mobilyası üreten Birsen Çelik’in başkanlığını yaptığı Bozkurt Belediyesi, çoğunluğu Ak Partili başkanlara sahip 55 belediyeye ürün sattı ama CHP’li hemcinsinin yönettiği Merkezefendi Belediyesi’nin gözüne girmeyi başaramadı. CHP’li Şeniz Doğan’ın yönettiği Merkezefendi, Yenişehir bölgesine koyduğu banklar için başka kapıyı çaldı.</h2>
      <address><time datetime="2019-11-20T10:13:00+00:00">20 Nov 2019, 10:13</time> by <a rel="author">Haber Merkezi</a></address>
      <p>Merkezefendi Belediyesi’nin, Yenişehir Mahallesi’nde park ve yeşil alanlara yerleştirdiği oturma bankları için yaptığı tercih, dikkat çeker boyutta. Keza sokak ve bahçe mobilyaları konusunda yıllardır hizmet veren Bozkurt Belediyesi’ni unutan Merkezefendi, dayanışma içine girmek yerine satın alacağı banklar için başka kapı çaldı.</p>
      <p>Merkezefendi Belediyesi, ilçe genelinde bulunan park ve yeşil alanlara vatandaşların dinlenebilmeleri için bank yerleştirmeye devam ediyor. Bunun son örneği Yenişehir Mahallesi’nde hayata geçirildi. Merkezefendi Belediyesi ekipleri, mahallede bulunan yeşil alanlara vatandaşların dinlenebilecekleri oturma bankları yerleştirdi.</p>
      <p><b>TERCİH ŞAŞIRTTI</b><br/>Ancak projenin haberlik boyutu Yenişehir sakinlerine verilen hizmetten çok o hizmet için Merkezefendi Belediyesi’nin bankları satın alma yöntemi. Oturma bankları konusundaki yaptığı veya yapmadığı tercih şaşkınlık yarattı. Ancak “CHP’de yaşanacak cinsten” denilecek bir dayanışmama örneği sergileyen Merkezefendi Belediyesi 55 belediyenin park ve bahçelerine mobilya satan Bozkurt’u unutup satın almayı başka yerden yaptı.</p>
      <p><b>BOZKURT İÇİN GELİR KAYNAĞI</b><br/>Bozkurt’un CHP’li Belediye Başkanı Birsen Çelik, göreve geldiği ilk yıldan itibaren akar gelir sağlayacak projelerden biri olarak sokak ve bahçe mobilyası üretimine girdi. Bozkurt Belediyesi’nin sahibi olduğu ormanlık alanda yapılan gençleştirme çalışmaları ve Orman Müdürlüğü ile yaptığı protokoller sayesinde elde ettiği ağaçlardan banklar başta olmak üzere geniş bir ürün yelpazesine ulaştı. Oturma grupları, banklar, sıra ve masa, kuş kafesleri, kedi evleri, çitler Bozkurt Belediyesi’nin atölyesinde ürettiği ürünlerden yalnızca bazıları.</p>
      <p><b>55 BELEDİYEYE ÜRÜNLERİNİ GÖNDERDİ</b><br/>Bozkurt Belediyesi bugüne kadar 55 ayrı belediyeye bu tür satışlar yaptı. Üstelik satış yaptığı belediyelerin büyük çoğunluğunu da AK Partili ve MHP’li belediyeler oluşturdu.</p>
      <p><b>AMA MERKEZEFENDİ FARKINDA DEĞİL</b><br/>Merkezefendi Belediyesi’nin, hemen yanı başında bu alanda uzman olmuş, üstelik de aynı partili bir belediye varken, oturma bankları konusundaki tercihi nedeni doğrusu şaşkınlık yaratacak cinsten.</p>
    </article>
  </body>
</html>