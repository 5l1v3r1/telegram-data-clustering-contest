<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640900/%D8%A8%D8%B1%D8%A7%DB%8C-%DA%A9%D8%B3%D8%A8-%D8%B3%D9%87%D9%85%DB%8C%D9%87-%D8%AF%D8%B1-%DB%B6-%D9%85%D8%B3%D8%A7%D8%A8%D9%82%D9%87-%D8%A8%D8%A7%D9%82%DB%8C-%D9%85%D8%A7%D9%86%D8%AF%D9%87-%D8%AE%D9%88%D8%A7%D9%87%DB%8C%D9%85-%D8%AC%D9%86%DA%AF%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T10:47:00+00:00"/>
    <meta property="og:title" content="برای کسب سهمیه در ۶ مسابقه باقی مانده خواهیم جنگید"/>
    <meta property="og:description" content="مربی تیم ملی کاراته بانوان گفت: برای کسب سهمیه المپیک در ۶ مسابقه باقی مانده خواهیم جنگید و تمام توان و تلاش خود را به کار خواهیم گرفت"/>
  </head>
  <body>
    <article>
      <h1>
        <a href="https://www.bultannews.com/fa/news/640900/%D8%A8%D8%B1%D8%A7%DB%8C-%DA%A9%D8%B3%D8%A8-%D8%B3%D9%87%D9%85%DB%8C%D9%87-%D8%AF%D8%B1-%DB%B6-%D9%85%D8%B3%D8%A7%D8%A8%D9%82%D9%87-%D8%A8%D8%A7%D9%82%DB%8C-%D9%85%D8%A7%D9%86%D8%AF%D9%87-%D8%AE%D9%88%D8%A7%D9%87%DB%8C%D9%85-%D8%AC%D9%86%DA%AF%DB%8C%D8%AF">برای کسب سهمیه در ۶ مسابقه باقی مانده خواهیم جنگید</a>
      </h1>
      <h2>مربی تیم ملی کاراته بانوان گفت: برای کسب سهمیه المپیک در ۶ مسابقه باقی مانده خواهیم جنگید و تمام توان و تلاش خود را به کار خواهیم گرفت</h2>
      <address><time datetime="2019-11-20T10:47:00+00:00">20 Nov 2019, 10:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سمانه خوشقدم در خصوص شرایط ملی‌پوشان کاراته بانوان  اظهار داشت: بعد از پایان مسابقات کاراته وان مسکو تا امروز سه مرحله اردو را پشت سر گذاشتیم و از فردا(پنجشنبه) نیز مرحله چهارم و پایانی اردوی خود را برگزار و تا روز اعزام به اسپانیا تمرینات را ادامه خواهیم داد. خدا را شکر بچه‌ها از لحاظ آمادگی شرایط خوبی دارند.</p>
      <p>وی تصریح کرد: در مرحله اول اردو سعی کردیم نقاط ضعف بچه‌ها را برطرف و نقاط قوت آنها را بهبود ببخشیم. همچنین تلاش کردیم رقبای خود را آنالیز کنیم. در اردوی دوم و سوم نیز شبیه‌سازی مسابقه را انجام دادیم و قصد داریم در مرحله پایانی نیز آمادگی خود را حفظ کنیم. روز ششم آذرماه نیز به اسپانیا اعزام خواهیم شد تا در مسابقات کاراته وان شرکت کنیم.</p>
      <p>مربی تیم ملی کاراته بانوان در خصوص دعوت بازیکنان جدید به اردوی تیم ملی گفت: به هر حال ما نیاز شدید به حریفان تمرینی آماده داشتیم و با توجه به این موضوع و بدون توجه به سوابق ملی و تنها بر اساس شناخت و آمادگی، چند بازیکن را به تیم ملی دعوت کردم تا به ملی‌پوشان برای حضور در مسابقات کاراته وان اسپانیا کمک کنند.</p>
      <p>خوشقدم در پاسخ به این سوال که چقدر به تکرار نتایج کاراته وان مسکو در اسپانیا امیدوار است، گفت: قطعا برای ارائه بهترین عملکرد به اسپانیا یا هر مسابقه دیگری اعزام خواهیم شد. بازیکنان ما بسیار باغیرت هستند و روی ارائه بهترین عملکرد خود متمرکز هستند. مطمئن باشید برای کسب سهمیه المپیک در 6 مسابقه باقی مانده خواهیم جنگید و تمام توان و تلاش خود را به کار خواهیم گرفت تا موفق به کسب سهمیه المپیک شویم.</p>
      <p>وی افزود: در حال حاضر دو بازیکن ما روی کاغذ سبز(سهمیه را کسب کردند) شدند و دو بازیکن دیگرمان نیز شرایط خوبی دارند و بسیار نزدیک هستند تا سبز شوند. البته این ظاهر قضیه است و در پشت سر خود حریفانی را داریم که از لحاظ اختلاف امتیاز با بازیکنان ما 200 تا 500 امتیاز اختلاف دارند که این فاصله امتیازی با تنها یک حضور در رقابت‌های کاراته وان قابل جبران است. در برخی اوزان نیز فاصله ما با نفرات بالاتر از خود بسیار کم است.</p>
      <p>مربی تیم ملی کاراته بانوان تصریح کرد: بعد از پایان مسابقات کسب سهمیه المپیک، بازیکن اروپایی و آفریقایی رقابت‌های قاره‌ای خود را در پیش دارند و از این شانس برخوردار هستند تا جایگاه خود را در رنکینگ ارتقا بدهند. به همین خاطر ما باید علاوه بر سبز شدن و کسب سهمیه، فاصله امتیازی خود را با نفرات پایین‌تر از خود به اندازه کسب یک مدال  ارتقا بدهیم تا مسابقات قاره‌ای در جایگاه بازیکنان ما تاثیرگذار نباشند.</p>
      <p>خوشقدم در خصوص برنامه‌های کادرفنی برای مسائل روحی و روانی و همچنین خستگی جسمانی بازیکنان گفت: خدا را شکر ارتباط خیلی خوب بین کادرفنی و بازیکنان وجود دارد و صمیمیت خوبی در تیم ملی بانوان حکم‌فرما است. حتی در برخی مواقع به عنوان حریف تمرینی روبروی بازیکنان قرار می‌گیرم که به لحاظ روانی تاثیر خوبی روی آنها گذاشته است. از طرفی رقبای خود را آنالیز می‌کنیم که باعث شده است بازیکنان به خودباوری برای پشت سر گذاشتن آنها برسند.</p>
      <p>وی افزود: خوشبختانه کسانی که به کادرفنی تیم ملی کمک می‌کنند که افراد بسیار نخبه و عالی مانند پروفسور واعط موسوی و همکارانشان  مستعان و حجتی به عنوان روانشناس  هستند و مشاوره‌های خوبی به بازیکنان می‌دهند. بازیکنان ما دو سال و نیم است که در کوران مسابقات و اردوها هستند و شرایط واقعا برای آنها خسته کننده شده است. حساسیت مسابقات نیز بسیار بالا است و ما در تعقیب رقبای خود هستیم</p>
      <p>مربی تیم بانوان تاکید کرد: هنوز بازیکنان ما در جایگاه  اول رنکینگ نیستند و وقتی در جایگاه‌های اول قرار بگیریم خیالمان راحت خواهد شد. استرس کسب سهمیه روی بازیکنان ما حاکم است، اما آنها مصمم به کسب سهمیه هستند. باید برای بازیکنان برنامه‌های تفریحی و فرهنگی وجود داشته باشد، چرا که فشار روی بازیکنان زیاد است. ما تلاش می‌کنیم بچه‌ها را با وجود سختی‌ها متوجه هدف والای خود و کشورمان بکنیم تا به امید خدا بعد از کسب سهمیه المپیک و حتی مدال در این مسابقات هر چقدر که دوست داشتند استراحت و تفریح کنند.</p>
      <p>خوشقدم در خصوص پیش‌بینی تعداد سهمیه‌های ملی‌پوشان بانوان کاراته گفت: قبل از حضور در کادرفنی تیم ملی به خاطر آشنایی با پتانسیل بانوان اعتقاد داشتم که اگر مدیریت و برنامه‌ریزی صحیحی داشته باشیم، می‌توانیم از طریق رنکینگ سه سهمیه المپیک را کسب کنیم. البته برخی کارشناسان با من هم نظر نبودند و اعتقاد داشتند در بخش بانوان از طریق رنکینگ سهمیه نخواهیم گرفت و شاید در مسابقات پاریس نهایتا یک سهمیه کسب کنیم.</p>
      <p>وی در پایان گفت: خدا را شکر در حال حاضر همه این امیدواری را دارند که در بانوان از طریق رنکینگ سهمیه را کسب کنیم. من نیز به بازیکنانم ایمان کامل دارم و معتقدم آنها در سخت‌ترین شرایط با همه توان خود خواهد جنگید. روی کاغذ در حال حاضر 2 بازیکن ما سهمیه را کسب کردند و فقط یک سهمیه دیگر مانده است، اما این موضوع هنوز روی کاغذ است و فاصله رقبا با ما نزدیک است. برای حفظ این دو سهمیه باید در مسابقات آینده نیز تلاش کنیم و جایگاه خود را حفظ کنیم تا از طریق رنکینگ موفق به کسب سهمیه المپیک شویم.</p>
    </article>
  </body>
</html>