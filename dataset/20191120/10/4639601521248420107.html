<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/politics/syntagmatiki-anatheorisi-aporrifthike-i-enstasi-antisyntagmatikotitas-tou-syriza/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T10:40:20+00:00"/>
    <meta property="og:title" content="Συνταγματική Αναθεώρηση: Απορρίφθηκε η ένσταση αντισυνταγματικότητας του ΣΥΡΙΖΑ"/>
    <meta property="og:description" content="Δεν στηρίχθηκε από τα άλλα κόμματα της αντιπολίτευσης – Γεραπετρίτης: Πρωτόγνωρη ενέργεια για τα κοινοβουλευτικά χρονικά"/>
  </head>
  <body>
    <article>
      <h1>Συνταγματική Αναθεώρηση: Απορρίφθηκε η ένσταση αντισυνταγματικότητας του ΣΥΡΙΖΑ</h1>
      <h2>Δεν στηρίχθηκε από τα άλλα κόμματα της αντιπολίτευσης – Γεραπετρίτης: Πρωτόγνωρη ενέργεια για τα κοινοβουλευτικά χρονικά</h2>
      <address><time datetime="2019-11-20T10:40:20+00:00">20 Nov 2019, 10:40</time> by <a rel="author">Σταυρόπουλος Λάμπρος</a></address>
      <p>Απορρίφθηκε η ένσταση αντισυνταγματικότητας που έθεσε ο ΣΥΡΙΖΑ κατά την διαδικασία της συνταγματικής αναθεώρησης στην Ολομέλεια της Βουλής αναφορικά με το άρθρο 32 που προβλέπει τον τρόπο εκλογής του Προέδρου της Δημοκρατίας. Ο ΣΥΡΙΖΑ ήγειρε θέμα τακτικισμού και πολιτικής υποκρισίας εκ μέρους της ΝΔ με το σκεπτικό ότι «υπερψήφισε στην προτείνουσα Βουλή διάταξη για τον Πρόεδρο της Δημοκρατίας, με την οποία ρητά είχε δηλώσει ότι δεν συμφωνεί, ως τέχνασμα για να υποστηρίξει στην παρούσα Βουλή μια εντελώς διαφορετική θέση». Κατά τον ΣΥΡΙΖΑ η πρόταση της ΝΔ «εισάγεται κατά παράβαση της προβλεπόμενης από το άρθρο 110 του Συντάγματος διαδικασίας, εφόσον βρίσκεται προφανώς εκτός της κατεύθυνσης της προτείνουσας βουλής και επί της ουσίας υποβαθμίζει ανεπίτρεπτα το ρόλο του Προέδρου της Δημοκρατίας, καθιστώντας τον άθυρμα της ελάχιστης κοινοβουλευτικής πλειοψηφίας, αποστερώντας τον από την δυνατότητα να λειτουργεί ως ρυθμιστής του πολιτεύματος, υπεράνω των κομματικών διαφορών».</p>
      <p>Εκ μέρους της κυβέρνησης ο υπουργός Επικρατείας Γιώργος Γεραπετρίτης τόνισε πως η ένσταση αντισυνταγματικότητας που υπέβαλλε ο ΣΥΡΙΖΑ σε αυτή την φάση, δηλαδή στην αναθεωρητική Βουλή, είναι πρωτόγνωρη ενέργεια για τα κοινοβουλευτικά χρονικά και δεν έχει συμβεί ποτέ στο παρελθόν από το 1864 και την θέσπιση του Συντάγματος. Η θέση του είναι ότι ζητήματα αντισυνταγματικότητας τίθενται μόνον στην προτείνουσα Βουλή, δηλαδή την προηγούμενη. Παρά ταύτα, η ένσταση του ΣΥΡΙΖΑ συζητήθηκε και απορρίφθηκε ως μη βάσιμη, ενώ κανένα από τα κόμματα της ελάσσονος αντιπολίτευσης δεν την στήριξε.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Ο εισηγητής της αξιωματικής αντιπολίτευσης Γιώργος Κατρούγκαλος χαρακτήρισε «κόλπο» την ψήφιση εκ μέρους της ΝΔ στην προτείνουσα Βουλή της πρότασής του για την προεδρική εκλογή προκειμένου αυτή να συγκεντρώσει 180 ψήφους ώστε σε αυτή την φάση να την τροποποιήσει στην κατεύθυνση που επιθυμεί με 151 ψήφους. «Αυτό είναι γελοιοποίηση και εκφυλισμός της πολιτικής κάτι που το πληρώνουμε με το κύρος του πολιτικού κόσμου», είπε χαρακτηριστικά ο κ. Κατρούγκαλος, προκαλώντας την αντίδραση του Προέδρου της Βουλής (και εισηγητή της ΝΔ για την αναθεώρηση στην προτείνουσα Βουλή) Κώστα Τασούλα ο οποίος είπε: «Θέλω να προσωποποιήσω το ποιος έκανε το κόλπο. Εγώ έκανα το κόλπο. Μόνο που δεν ήταν κόλπο. Αντί να πανηγυρίζετε που η πρόκληση εκλογών επιτυγχάνεται, καταφεύγετε σε επινοήσεις. Δεν ήταν κανένα κόλπο. Ήταν η μόνη συνταγματική δημοκρατική κοινοβουλευτική διέξοδος για να μην ξανακαταντήσει η χώρα να σύρεται σε εκλογές με πρόσχημα την εκλογή του Προέδρου της Δημοκρατίας», τόνισε ενώ επικαλέστηκε τον καθηγητή του Συνταγματικού Δικαίου Δημήτρη Τσάτσο ο οποίος επιχειρηματολογούσε υπέρ του ότι η αναθεωρητική Βουλή δεσμεύεται μόνο ως προς τις διατάξεις και όχι ως προς την κατεύθυνση που αποφάσισε η προτείνουσα Βουλή.</p>
      <p>Ο βουλευτής του ΚΚΕ Γιάννης Γκιόκας τόνισε ότι εφόσον το άρθρο 30 του Συντάγματος, το οποίο ορίζει ότι ο Πρόεδρος της Δημοκρατίας εκλέγεται μόνο από τη Βουλή, δεν αλλάζει, τότε η πρόταση του ΣΥΡΙΖΑ για εκλογή από τον λαό προσκρούει στο Σύνταγμα. Υπενθυμίζεται εξάλλου ότι η σχετική πρόταση του ΣΥΡΙΖΑ (για εκλογή του ΠτΔ με επτά συνολικά ψηφοφορίες στην Βουλή και σε περίπτωση αδυναμίας με άμεση εκλογή από τον</p>
      <p>λαό) είχε απορριφθεί στην προηγούμενη Βουλή με 148 ψήφους. Σε παρέμβασή του ο τέως Πρόεδρος της Βουλής Νίκος Βούτσης αναφερθείς στο θέμα της δεσμευτικότητας της προηγούμενης Βουλής στην επόμενη (αναθεωρητική) ως προς την κατεύθυνση των αναθεωρητέων διατάξεων, είπε ότι εάν ληφθεί απόφαση ότι δεν η μια Βουλή δεν θα δεσμεύει καθόλου την άλλη, τότε «οποιαδήποτε μελλοντική διαδικασία συζήτησης για το Σύνταγμα θα είναι κυριολεκτικά στον αέρα».</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/20/politics/syntagmatiki-anatheorisi-o-syriza-katethese-enstasi-antisyntagmatikotitas/"/>
      </related>
    </article>
  </body>
</html>