<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653918/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T10:50:00+00:00"/>
    <meta property="og:title" content="Кличко дав &quot;Укрбуду&quot; ще 230 мільйонів на Шулявський міст"/>
    <meta property="og:description" content="Реконструкції Шулявського моста подорожчала майже на третину. Вартість договору збільшили на 227,67 мільйона гривень за допомогою додаткової угоди у жовтні"/>
  </head>
  <body>
    <article>
      <h1>Кличко дав "Укрбуду" ще 230 мільйонів на Шулявський міст</h1>
      <address>
        <time datetime="2019-11-20T10:50:00+00:00">20 Nov 2019, 10:50</time>
      </address>
      <p>Реконструкції Шулявського моста подорожчала майже на третину. Вартість договору збільшили на 227,67 мільйона гривень за допомогою <a href="https://www.pravda.com.ua/news/2019/10/9/7228563/">додаткової </a>угоди у жовтні.</p>
      <p><b>Джерело:</b> <a href="http://nashigroshi.org/2019/11/20/klychko-dozvolyv-mykytasiam-na-tretynu-pidniaty-tsinu-remontu-shuliavs-koho-mostu-do-815-mil-yoniv/">"Наші гроші" </a>з посиланням на системи <a href="https://prozorro.gov.ua/tender/UA-2018-02-21-000440-a">"Прозорро"</a> і <a href="https://www.007.org.ua/search#edrpou=05445267&amp;date_from=2018.06.08&amp;trans_filter=&amp;find=true">".007"</a></p>
      <p><b>Деталі:</b> Таким чином реконструкція моста з неповних 600 мільйонів зросла 814,52 мільйонів гривень.</p>
      <p>У листопаді ТОВ "Північно-український будівельний альянс" уже отримало 88,52 мільйона з додатково виділених 227,67 мільйона гривень.</p>
      <p>Видання підкреслює, що обсяг будівельних робіт за договором не змінився.</p>
      <p>Замовник пояснив подорожчання тим, що з літа 2018 року зросли індекс споживчих цін і ціни на матеріально-технічні та трудові ресурси, а також змінилися діючі нормативи щодо визначення рівня прибутку та адміністративних витрат.</p>
      <p>Зазначається, що загалом ТОВ "Північно-український будівельний альянс" за договором перерахували уже 671,96 мільйона гривень.</p>
      <p><b>Що було раніше: </b>Міський голова столиці Віталій <a href="https://www.pravda.com.ua/news/2019/10/10/7228626/">Кличко повідомив,</a> що вартість будівництва Шулявського мосту зросла до 1,05 мільярда гривень через додаткові роботи на прилеглих територіях.</p>
      <p>
        <b>Передісторія:</b>
      </p>
      <p>
        <i>У червні 2018 року ТОВ "Північно-український будівельний альянс" виграла тендер КП "Дирекція будівництва шляхово-транспортних споруд м. Києва" щодо реконструкції розв’язки на перетині проспекту Перемоги з вулицею Гетьмана. Роботи мали виконати <a href="https://www.pravda.com.ua/news/2018/06/8/7182712/">за 598,5 мільйона гривень</a>. </i>
      </p>
      <p>
        <i>У жовтні Господарський суд міста Києва підтримав "Північно-український будівельний альянс" у справах за позовами проти Антимонопольного комітету України і скасував виписані компанії 127,45 мільйона гривень штрафів за розіграш трьох будівельних тендерів із ТОВ "Спецбуд-Плюс". Серед них була реконструкція Шулявського мосту.</i>
      </p>
      <p>
        <i>Київський "Північно-український будівельний альянс" належить Андрію Якусевичу, який був позаштатний помічником уже екснардепа з "Волі народу" та експрезидента держкорпорації "Укрбуд" Максима Микитася. </i>
      </p>
      <p>
        <i>У жовтні Микитася арештували за підозрою в організації корупційної схеми з квартирами для Нацгвардії. Згодом він вийшов із СІЗО, оскільки за нього внесли <a href="https://www.pravda.com.ua/news/2019/10/25/7230050/">заставу у 80 мільйонів </a>гривень.</i>
      </p>
      <p>
        <a href="https://www.pravda.com.ua/news/2019/11/20/7232480/">Українська правда</a>
      </p>
    </article>
  </body>
</html>