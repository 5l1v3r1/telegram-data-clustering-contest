<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/fritc-fon-vayczekker-shcho-vidomo-pro-vbivstvo-sina-eks-prezidenta-nimechchini-novini-svitu-50054575.html"/>
    <meta property="og:site_name" content="НВ"/>
    <meta property="article:published_time" content="2019-11-20T10:19:00+00:00"/>
    <meta property="og:title" content="Син першого президента об'єднаної ФРН. Що відомо про жорстоке вбивство відомого лікаря в Берліні"/>
    <meta property="og:description" content="Німеччину шокувало вбивство відомого медика Фрітца фон Вайцзеккера, сина колишнього президента країни. Його зарізали прямо під час лекції в одній з клінік Берліна."/>
  </head>
  <body>
    <article>
      <h1>Син першого президента об'єднаної ФРН. Що відомо про жорстоке вбивство відомого лікаря в Берліні</h1>
      <h2>Німеччину шокувало вбивство відомого медика Фрітца фон Вайцзеккера, сина колишнього президента країни. Його зарізали прямо під час лекції в одній з клінік Берліна.</h2>
      <address><time datetime="2019-11-20T10:19:00+00:00">20 Nov 2019, 10:19</time> by <a rel="author">Інна Семенова</a></address>
      <p>НВ зібрало все, що відомо про резонансний злочин.</p>
      <h3>Що сталося</h3>
      <p>Трагедія сталася у вівторок, 19 листопада, близько 18:50 у Берліні. Того вечора 59-річний лікар Фрітц фон Вайцзеккер — син першого президента об'єднаної Німеччини Ріхарда фон Вайцзеккера — читав відкриту лекцію в берлінській приватній клініці Шлосспарк.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/700/big_portrait/4d17071dffb20b9acd8fa45c1bb2d67d.png?stamp=20191120120025&amp;q=85&amp;output=jpg&amp;bg=white"/>
        <figcaption>Фрітц фон Вайцзеккер / Фото: schlosspark-klinik.de</figcaption>
      </figure>
      <p>Фон Вайцзеккер працював у цьому медичному закладі, який спеціалізується на лікуванні захворювань внутрішніх органів. Практика публічних лекцій досі була звичайною для клініки — їх за попереднім записом могли відвідати всі, хто цікавиться медициною.</p>
      <p>Доповідь Фрітца фон Вайцзеккера була присвячена захворюванням печінки і зібрала близько 15−20 слухачів, у тому числі з персоналу лікарні, повідомляють німецькі ЗМІ. Раптово один з відвідувачів підхопився і завдав лектору удару ножем. Інший слухач спробував захистити доктора, проте також отримав серйозні ножові поранення.</p>
      <p>Для Фрітца фон Вайцзеккера напад виявився смертельним: від отриманих ран він помер на місці. Медики клініки та швидкої допомоги марно намагалися реанімувати свого колегу.</p>
      <p>33-річного потерпілого — за попередніми даними, ним був поліцейський, який у вільний час прийшов на лекцію — госпіталізували до іншої медустанови.</p>
      <p>Частину клініки Шлосспарк закрили для проведення слідчих дій.</p>
      <h3>Що відомо про нападника</h3>
      <p>Злочинця, який вчинив жорстоку атаку на доктора фон Вайцзеккера, допомогли затримати і передати до рук поліції слухачі лекції та персонал клініки.</p>
      <p>Фоторепортери зафіксували, як ймовірний убивця залишає будівлю в супроводі поліцейських, закривши обличчя курткою.</p>
      <p>Пізніше в поліції повідомили, що нападнику 57 років і раніше він не потрапляв у поле зору правоохоронних органів. Його мотиви залишаються невідомими.</p>
      <p>За даними німецького таблоїду Bild, під час лекції злочинець зайняв місце в першому ряду. Він був допитаний тієї ж ночі.</p>
      <p>Поліція пообіцяла повідомити інші подробиці про нього та скоєний злочин пізніше в середу, 20 листопада. Однак відомо, що поліцейські планували розпитати сім'ю Вайцзеккерів про можливі погрози, які надходили їм раніше.</p>
      <h3>Ким був Фрітц фон Вайцзеккер</h3>
      <p>59-річний Фрітц фон Вайцзеккер очолював відділення внутрішньої медицини та гастроентерології клініки Шлосспарк Берлін. Вона розташована на території берлінського палацового комплексу Шарлоттенбург.</p>
      <p>Убитий доктор — спадкоємець відомої династії німецьких політиків. Його дідусь був дипломатом, а батько Ріхард фон Вайцзеккер — бургомістром Західного Берліна та президентом Німеччини в 1984—1994 роках. Таким чином, фон Вайцзеккер був першим президентом об'єднаної Німеччини після падіння Берлінського муру. Він представляв партію Християнсько-демократичний союз і помер у 2015 році у віці 94 років.</p>
      <p>
        <i>На фото нижче Фрітц фон Вайцзеккер (другий ліворуч) разом із сестрою Беатрис та їхньою матір'ю Маріанною на похованні батька у 2015 році. Крайній праворуч — колишній федеральний президент Йоахім Гаук:</i>
      </p>
      <p>Фрітц фон Вайцзеккер народився в 1960 році в Ессені і був одним з чотирьох дітей колишнього президента. Він отримав медичну освіту в університетах Бонна та Хайдельберга, пізніше провів рік практики в США (зокрема в Бостоні), працював у швейцарському Цюріху та в університетській клініці німецького Фрайбурга. Мав ступінь доктора медичних наук.</p>
      <p>З 2005 року отримав посаду головного лікаря відділення в клініці Шлосспарк Берлін, де і працював аж до смерті.</p>
      <p>Один з братів Фрітца фон Вайцзеккера помер в 2008 році. Досі живі його другий брат, сестра та мати Маріанна фон Вайцзеккер (їй 87 років).</p>
      <p>Крім того, у Вайцзеккера залишилися дружина і троє дітей.</p>
      <p>
        <b>
          <i>За матеріалами: <a href="https://www.dw.com/ru/%D1%81%D1%8B%D0%BD%D0%B0-%D1%8D%D0%BA%D1%81-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0-%D0%B3%D0%B5%D1%80%D0%BC%D0%B0%D0%BD%D0%B8%D0%B8-%D1%83%D0%B1%D0%B8%D0%BB%D0%B8-%D0%B2%D0%BE-%D0%B2%D1%80%D0%B5%D0%BC%D1%8F-%D0%B4%D0%BE%D0%BA%D0%BB%D0%B0%D0%B4%D0%B0/a-51325482">DW</a>, <a href="https://www.spiegel.de/panorama/justiz/berlin-weizsaecker-sohn-fritz-bei-vortrag-in-klinik-erstochen-a-1297327.html">Spiegel</a>, <a href="https://www.faz.net/aktuell/gesellschaft/kriminalitaet/fritz-von-weizsaecker-in-klinik-getoetet-16494454.html">Frankfurter Allgemeine Zeitung</a>, <a href="https://www.bild.de/regional/berlin/berlin-aktuell/in-berlin-charlottenburg-toter-nach-messerstecherei-in-privatklinik-66144552.bild.html">Bild</a>.</i>
        </b>
      </p>
    </article>
  </body>
</html>