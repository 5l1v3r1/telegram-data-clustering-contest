<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/nazory/pruvan-na-ostravske-univerzite-lekarskou-fakultu-ceka-nova-akreditace.A191119_213928_ln_nazory_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-20T10:30:00+00:00"/>
    <meta property="og:title" content="ZVĚŘINA: Průvan na Ostravské univerzitě. Lékařskou fakultu čeká nová akreditace"/>
    <meta property="og:description" content="Některé problémy se nedají vysedět, tedy tvářit se, že se nic neděje a čekat, že se situace sama o sobě vylepší. V pondělí byl odvolán, velmi těsně, děkan Lékařské fakulty Ostravské univerzity Arnošt Martínek. Akademický senát univerzity tak vyšel vstříc žádosti rektora Jana Laty."/>
  </head>
  <body>
    <article>
      <h1>ZVĚŘINA: Průvan na Ostravské univerzitě. Lékařskou fakultu čeká nová akreditace</h1>
      <address><time datetime="2019-11-20T10:30:00+00:00">20 Nov 2019, 10:30</time> by <a rel="author">Martin Zvěřina</a></address>
      <p>
        <b>Některé problémy se nedají vysedět, tedy tvářit se, že se nic neděje a čekat, že se situace sama o sobě vylepší. V pondělí byl odvolán, velmi těsně, děkan Lékařské fakulty Ostravské univerzity Arnošt Martínek. Akademický senát univerzity tak vyšel vstříc žádosti rektora Jana Laty.</b>
      </p>
      <p>Odvolaný děkan nevylučuje, že se bude soudně bránit. Nic proti tomu, ale je to maličkost ve srovnání s tím, co čeká lékařskou fakultu. Prorektor pro strategii a rozvoj Roman Hájek uvedl, že aktuálně je fakulta na pokraji „klinické smrti“. Proč? Hrozí jí velmi reálně, že nebude moci přinejmenším příští rok přijímat studenty na obor všeobecné lékařství. Žádost o akreditaci, kterou připravil děkan Martínek, nebyla podle rektora Laty dobře připravena, což byl také důvod k Martínkovu odvolání. Jenže s Martínkem odejdou z fakulty další učitelé – garanti oborů a fakulta tak bude na rozpuštění, protože již nyní se potýká s nedostatkem patřičně kvalifikovaných garantů.</p>
      <p>Podstatným projevem demoralizace univerzitního života je též potvrzené přijímání studentů, kteří nesložili přijímací zkoušky, na úkor těch, kteří přijímací kritéria splnili. Univerzitu tak čekají soudy, které musí prohrát, nehledě k tomu, že bude asi poměrně složité pro lékaře působit na studenty jako morální autorita, když byli chyceni při podvodu.</p>
      <p>Jak je možné, že k takovému stavu došlo, proč nechala univerzita dojít úpadek lékařské fakulty až tak daleko? Znalci místních poměrů mluví o kamarádech, kteří se vzájemně podporují, ale hledejme prokazatelnější indicie. Ostravský region si lékařskou fakultu zaslouží, její zánik by pro něj měl fatální následky – pravil v září děkan Martínek a ještě to upřesnil, lékařská fakulta prý byla trnem v oku ostatním lékařským fakultám. Že by ji nějakými intrikami přiměly k podvodům u přijímaček? Kritikům nepořádků podle děkana chybí „silné sepjetí s Moravskoslezským krajem, s jeho potřebami a přáními“.</p>
      <p>A jsme u jádra problému, semknutí regionálních elit ve jménu zachování fakulty šlo zjevně za hranu zákonných požadavků na odbornost. Pan rektor Lata se druhdy durdil, že ze vzdálenosti 370 kilometrů, tedy z Prahy, nelze jeho školu kritizovat. Asi je potřeba nasát lokální odér, aby člověk pochopil, že kritéria, která pro vysoké školy nastavuje český stát, v tomto městě neplatí. Doufejme, že je s tím konec.</p>
    </article>
  </body>
</html>