<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232501/"/>
    <meta property="og:site_name" content="Українська правда"/>
    <meta property="article:published_time" content="2019-11-20T10:04:03+00:00"/>
    <meta property="og:title" content="Зеленський – дітям: Уже пора міняти і цих депутатів"/>
    <meta property="og:description" content="Президент пожартував: “Будь ласка, Дашо, підтягуйте  таких, як ви, до Верховної Ради. Нікому не говоріть, але вже пора міняти і цих”."/>
  </head>
  <body>
    <article>
      <h1>Зеленський – дітям: Уже пора міняти і цих депутатів</h1>
      <address>
        <time datetime="2019-11-20T10:04:03+00:00">20 Nov 2019, 10:04</time>
      </address>
      <p>Президент Володимир Зеленський заохотив школярів розвиватися і включатися в розбудову держави словами про те, що нових народних депутатів вже час міняти.</p>
      <p><b>Джерело:</b> реакція президента на відео, на якому діти діляться своїми досягненнями, показаному <a href="https://www.facebook.com/president.gov.ua/videos/424095304941051/">на форумі</a> "Україна зростає разом зі мною"</p>
      <p><b>Пряма мова:</b> "Дуже круто. По-перше, вони дуже схожі на наш новий уряд. Усе, що я побачив – починаючи з робототехніки і гаджетів і закінчуючи дівчиною Дашею, яка є представником у Верховній Раді…</p>
      <p>Діти – вони розумніші за дорослих. Тому іноді я відчуваю себе дитиною з дорослими людьми. Так простіше, тому що ви відчуваєте: ви ходите по вулицях, ви знаєте, що відбувається, які тенденції і яка повинна бути країна. Вона повинна бути така, як ви, – свіжа, "something fresh", щось нове, щось дуже цікаве – те, заради чого хочеться жити.</p>
      <p>Будь ласка, Дашо, підтягуйте  таких, як ви, до Верховної Ради. Нікому не говоріть, але вже пора міняти і цих".</p>
      <p><b>Деталі: </b> Крім того, Зеленського спитали, чи пропускають його з посвідченням президента у метро безкоштовно. "Я не пробував, але дуже гарна ідея. Я спробую", – розсміявся він.</p>
      <p>А після заперечної відповіді дружини Олени на запитання, чи робить вона президенту й його дітям бутерброди з собою, Зеленський сказав: "Бутріки – це дуже круто".</p>
      <footer>Олена Рощенко, Уп</footer>
      <related>
        <a href="https://www.pravda.com.ua/news/2019/11/20/7232506/"/>
        <a href="https://www.pravda.com.ua/news/2019/11/20/7232490/"/>
        <a href="https://www.pravda.com.ua/news/2019/11/20/7232487/"/>
      </related>
    </article>
  </body>
</html>