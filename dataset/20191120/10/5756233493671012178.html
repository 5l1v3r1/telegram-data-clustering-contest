<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622463/%DB%8C%DA%A9%DB%8C-%D8%A7%D8%B2-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%AA%D8%A7%D8%B1%DB%8C%D8%AE%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B1-%D8%A7%D8%AE%D8%AA%DB%8C%D8%A7%D8%B1-%D8%B4%D9%87%D8%B1%D8%A7%D9%85%E2%80%8C%D9%86%D8%A7%D8%B8%D8%B1%DB%8C-%D9%82%D8%B1%D8%A7%D8%B1-%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:12:00+00:00"/>
    <meta property="og:title" content="یکی از خانه‌های تاریخی کرمانشاه در اختیار شهرام‌ناظری قرار می‌گیرد"/>
    <meta property="og:description" content="ستاندار کرمانشاه اعلام کرد: میراث فرهنگی یکی از خانه های تاریخی را برای ایجاد کانون هنری و فرهنگی در اختیار «شهرام ناظری» موسیقیدان کرمانشاهی قرار می‌دهد."/>
  </head>
  <body>
    <article>
      <h1>یکی از خانه‌های تاریخی کرمانشاه در اختیار شهرام‌ناظری قرار می‌گیرد</h1>
      <address>
        <time datetime="2019-11-20T10:12:00+00:00">20 Nov 2019, 10:12</time>
      </address>
      <p>
        <i>ستاندار کرمانشاه اعلام کرد: میراث فرهنگی یکی از خانه های تاریخی را برای ایجاد کانون هنری و فرهنگی در اختیار «شهرام ناظری» موسیقیدان کرمانشاهی قرار می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هوشنگ بازوند روز چهارشنبه در نشست اعضای هیئت مدیره بنیاد ایران شناسی که در استانداری کرمانشاه برگزار شد، اظهارداشت: شهرام ناظری یک چهره بسیار برجسته هنری و بی مانند است که باید از این ظرفیت ارزشمند برای توسعه استان بهره گرفت.</p>
      <p>وی افزود: میراث فرهنگی قرار است یکی از خانه های تاریخی کرمانشاه را در اختیار شهرام ناظری قرار دهد تا این مجموعه تحت مدیریت ایشان به عنوان یک کانون هنری و فرهنگی اثرگذار به فعالیت بپردازد.</p>
      <figure>
        <img src="https://aftabnews.ir/files/fa/news/1398/8/29/361462_612.jpg"/>
      </figure>
      <p>استاندار کرمانشاه عنوان کرد: کرمانشاهیان مقیم تهران و شهرهای دیگر از پتانسیل‌های بسیار ارزشمندی برخوردارند لذا باید با ایجاد تعلق خاطر، بسترهای لازم را برای بهره گیری از این افراد توانمند برای توسعه استان کنیم.</p>
      <p>بازوند ادامه داد: بخش دولتی توان انجام کارهای بزرگ فرهنگی را ندارد و باید برنامه هایی مانند ایجاد پژوهشگاه کرمانشاه شناسی و فرهنگستان زبان و ادبیات کردی با مشارکت چهره های علمی شناخته شده و بخش خصوصی توانمند شکل بگیرند.</p>
      <p>نماینده عالی دولت در استان اظهارداشت: بنیاد ایران‌شناسی می‌تواند یک اتاق فکر پویا برای توسعه استان و معرفی ظرفیت های استان به کشور و دنیا باشد و شیرین و فرهاد یک سرمایه نمادین بزرگ‌ برای توسعه کرمانشاه است و در همین راستا بخش خصوصی برای تولید عطری با همین نام اعلام آمادگی کرده و این پروژه در دست انجام است.</p>
      <p>بازوند افزود: کرمانشاه یکی از ثروت‌مندترین استان های کشور است ولی برای بهره‌گیری عملی از این ثروت، نیازمند مشارکت و هم‌افزایی تمامی کرمانشاهیان است و در این میان کسی نباید تماشاچی باشد.</p>
      <p>وی بیان کرد: اگر قرار است کرمانشاه توسعه پیدا کند این اتفاق باید با کمک مردم و مشارکت گسترده آن ها تحقق یابد.</p>
      <p>استاندار کرمانشاه تصریح کرد: بنیاد ایران شناسی کرمانشاه یک مجموعه بسیار ارزشمند است که متاسفانه تاکنون نتوانسته ایم از این ظرفیت ارزشمند برای توسعه فرهنگی استان به خوبی استفاده کنیم.</p>
      <p>بازوند گفت: طی این ۲ سال با وجود تنگناهای اقتصادی توانسته ایم برنامه های خوبی مانند جشنواره ملی پویانمایی، کرمانشاه ۲۰۲۰ و ثبت جهانی منظر طبیعی اورامان به معرفی بیشتر کرمانشاه در بعد ملی و بین المللی کمک کنیم.</p>
      <p>وی افزود: همچنین به زودی ساخت سریال نون.خ در کرمانشاه آغاز می شود و این سریال پربیننده امکانی را فراهم می آورد تا در طول ماه مبارک رمضان، مردم سراسر کشور با پتانسیل های کرمانشاه بیشتر آشنا شوند و کرمانشاه دارای ظرفیت های بسیار بزرگی در حوزه های مختلف فرهنگی و تاریخی است که باید از این ظرفیت ها برای توسعه استان استفاده کنیم.</p>
    </article>
  </body>
</html>