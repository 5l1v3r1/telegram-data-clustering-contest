<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%ba%ce%bb%ce%b5%ce%af%ce%bd%ce%bf%cf%85%ce%bd-%ce%bc%cf%8c%cf%81%ce%b9%ce%b1-%ce%b2%ce%b9%ce%b1%ce%bb-%ce%b8%ce%b1-%ce%bc%ce%b5%cf%84%ce%b1%cf%86.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T10:03:46+00:00"/>
    <meta property="og:title" content="Κλείνουν Μόρια &amp; ΒΙΑΛ – Θα μεταφερθούν 20.000 μετανάστες στην ενδοχώρα – Έρχονται προσλήψεις συνοριοφυλάκων"/>
    <meta property="og:description" content="Κλείνουν οι δομές στα νησιά, αλλά θα μεταφερθούν χιλιάδες μετανάστες στην ενδοχώρα. Προφανώς ούτε αυτή είναι μία σοβαρή λύση με τις τοπικές κοινωνίες να βράζουν!"/>
  </head>
  <body>
    <article>
      <h1>Κλείνουν Μόρια &amp; ΒΙΑΛ – Θα μεταφερθούν 20.000 μετανάστες στην ενδοχώρα – Έρχονται προσλήψεις συνοριοφυλάκων</h1>
      <address>
        <time datetime="2019-11-20T10:03:46+00:00">20 Nov 2019, 10:03</time>
      </address>
      <p>
        <b>Κλείνουν οι δομές στα νησιά, αλλά θα μεταφερθούν χιλιάδες μετανάστες στην ενδοχώρα. Προφανώς ούτε αυτή είναι μία σοβαρή λύση με τις τοπικές κοινωνίες να βράζουν!</b>
      </p>
      <p>
        <b>Το μεταναστευτικό θα είναι μία ανοιχτή πληγή για τη ΝΔ, η οποία άλλα είχε υποσχεθεί και άλλα πλέον υλοποιεί.</b>
      </p>
      <p>Το σχέδιο της κυβέρνησης για το προσφυγικό παρουσιάζει αυτή την ώρα ο υφυπουργός αρμόδιος για θέματα μετανάστευσης Αλκιβιάδης Στεφανής. Μεταξύ άλλων είπε ότι στόχος της κυβέρνησης είναι να μεταφερθούν 20.000 πρόσφυγες από νησιά του Αιγαίου στην ενδοχώρα έως τις αρχές του 2020. Επίσης είπε ότι κλείνουν η Μόρια στην Λέσβο και η ΒΙΑΛ στην Χίο και θα δημιουργηθούν κλειστές δομές.</p>
      <p>Πιο αναλυτικά, σύμφωνα με τον κ. Στεφανή το σχέδιο προβλέπει:</p>
      <p>
        <b>– Φύλαξη των συνόρων με τη συγκρότηση ενός Ενιαίου Φορέα Επιτήρησης Συνόρων,</b>
        <br/>
        <b>– Επιτάχυνση των διαδικασιών χορήγησης ασύλου,</b>
        <br/>
        <b>– Λειτουργία κλειστών κέντρων σε Νησιά και</b>
        <br/>
        <b>– Άμεσες επιστροφές.</b>
        <br/>
        <b>– Προτεραιότητα στην παρούσα φάση σε επίπεδο διαχείρισης της κρίσης αποτελεί, η αποσυμφόρηση των νησιών.</b>
      </p>
      <p>
        <b>Κλείνουν Μόρια, ΒΙΑΛ, το ΚΥΤ Σάμου, κλειστή δομή αυτή της Κω και της Λέρου </b>
      </p>
      <p>
        <b>Λέσβος: Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</b>
      </p>
      <p>
        <b>Χίος: Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</b>
      </p>
      <p>
        <b>Σάμος: Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</b>
      </p>
      <p>
        <b>Κως: Στην ΚΩ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</b>
      </p>
      <p>
        <b>Λέρος: Στη ΛΕΡΟ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</b>
        <br/>
        <b>Στο σημείο αυτό θα ήθελα να σας δείξω που είμαστε τώρα και ποια είναι η επιθυμητή κατάσταση.</b>
      </p>
      <p>
        <b>Πρόσληψη 400 συνοριοφυλάκων για τον Έβρο και 800 για τα νησιά </b>
      </p>
      <p>Η επιπλέον δράση αφορά στην Εξασφάλιση – Στεγανοποίηση των Διόδων των μεταναστών, με την συγκρότηση ενός Ενιαίου Φορέα Επιτήρησης Συνόρων. Δυνάμεις και μέσα, σε ένα ενιαίο σύνολο, υπό ενιαία διοίκηση και με εφαρμογή κοινών διαδικασιών, και στο πλαίσιο ενός κοινού επιχειρησιακού σχεδίου, θα υλοποιήσουν τη δράση.</p>
      <p>Το νομικό πλαίσιο είναι σε εξέλιξη, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (την 08 Νοε 19) 14 εκ. Ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης (ΕΣΟΘΕ) (το έργο ξεκίνησε το 2014 και η αρχική πρόβλεψη είναι να ολοκληρωθεί τον Αύγουστο 2022, κάτι που δεν είναι αποδεκτό), ενώ με προσωπική παρέμβαση του κ. Πρωθυπουργού, η ένωση εφοπλιστών προσφέρει, 10 σύγχρονα ταχέα σκάφη στο ΛΣ, τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοση τους θα πραγματοποιηθεί στους επόμενους μήνες, και πολλά άλλα.</p>
      <p>
        <b>Σύμφωνα με την υφιστάμενη σχεδίαση, κάθε Δράση ενώ υλοποιείται ανεξάρτητα, διαλειτουργεί συνεχώς με τις υπόλοιπες μέσα στο πολύπλοκο περιβάλλον που έχει δημιουργηθεί, με σκοπό την επίτευξη της μέγιστης αποτελεσματικότητας. Ενώ προτεραιότητα στην παρούσα φάση αποτελεί η αποσυμφόρηση των νήσων, το σύνολο των δράσεων έχει σχεδιασθεί με σκοπό να καταδείξει τη δυναμική και την αποφασιστικότητα που μας διακατέχει στην αντιμετώπιση του μεταναστευτικής – προσφυγικής κρίσης.</b>
      </p>
      <p>
        <b>Μέτρα στήριξης των τοπικών κοινωνιών </b>
      </p>
      <p>
        <b>Ο κυβερνητικός εκπρόσωπος Στέλιος Πέτσας δήλωσε όσον αφορά την στήριξη των τοπικών κοινωνιών:</b>
      </p>
      <p>Παράταση – έως 31.12.2020 – των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.<br/>Βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες. Επίσης, η κυβέρνηση δεσμεύεται να αξιοποιήσει στο μέγιστο προς όφελος των τοπικών κοινωνιών τις Δομές/ΚΥΤ όταν θα έχει ολοκληρωθεί η αντιμετώπιση του ζητήματος.</p>
      <p>
        <b>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</b>
        <br/>
        <b>Τέλος, κατ’ εντολή του Πρωθυπουργού, δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των Δήμων που θα επιβαρυνθούν από τη φιλοξενία προσφύγων και μεταναστών.</b>
      </p>
    </article>
  </body>
</html>