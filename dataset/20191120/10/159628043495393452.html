<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/politika/chp/chp-denizli-il-baskani-mahir-akbaba-cocuk-haklarina-dikkat-cekti/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Akbaba çocuk haklarına dikkat çekti"/>
    <meta property="og:description" content="Cumhuriyet Halk Partisi İl Başkanı Mahir Akbaba, 20 Kasım Dünya Çocuk Hakları Günü nedeniyle mesaj yayınladı. Akbaba, Türkiye’nin çocuğa karşı cinsel istismarda dünya listesinin 3. sırasında yer aldığını söyledi, çocuk gelinlere dikkat çekti."/>
  </head>
  <body>
    <article>
      <h1>Akbaba çocuk haklarına dikkat çekti</h1>
      <h2>Cumhuriyet Halk Partisi İl Başkanı Mahir Akbaba, 20 Kasım Dünya Çocuk Hakları Günü nedeniyle mesaj yayınladı. Akbaba, Türkiye’nin çocuğa karşı cinsel istismarda dünya listesinin 3. sırasında yer aldığını söyledi, çocuk gelinlere dikkat çekti.</h2>
      <address><time datetime="2019-11-20T10:00:00+00:00">20 Nov 2019, 10:00</time> by <a rel="author">Haber Merkezi</a></address>
      <p>20 Kasım’ın Birleşik Milletler Çocuk Haklarına Dair Sözleşmenin kabul günü olduğuna dikkat çeken Mahir Akbaba, “Çocuk Hakları Sözleşmesi, çocuklarımızın eğitim, sağlık, yaşama, cinsel sömürüye karşı koruma, barınma gibi birçok hakkını tanımlayan bir kavramdır. Çocukların açlıktan, yokluktan, sömürüden, ihmallerden uzak, temel haklarını koruyacak bu 54 madde evrensel insan haklarından ayrılmaz bir parçadır. Çocuk Hakları Sözleşmesi, cinsiyet, dil, din, ırk gözetmeksizin bütün çocukların haklarını tamamlıyor. Ancak ne yazık ki, hak ihlalleri tüm dünyada olduğu gibi ülkemizde de yetişkin, çocuk ayırmadan, gün geçtikçe artarak çoğalmaktadır” dedi.</p>
      <p>Çocuk istismarı ve cinsel tacizin, sık sık gündem olduğunu ve çocuk evliliklerinin önlenemediğini belirten Akbaba, “İHD İstanbul Şubesi Çocuk Hakları Komisyonu’nun raporuna göre, son 16 yılda 18 yaşın altında 44 bin çocuk doğum yaptı. Cinsel suçların yüzde 46’sı çocuklara karşı işlendi. Çocuğa karşı cinsel istismarda Türkiye, dünya listesinde 3. sırada. Yılda ortalama 8 bin çocuk istismara uğruyor. Son 10 yılda çocuk istismar davaları ise yüzde 700 arttı. Bugün cezaevlerinde 3 binin üzerinde hükümlü ve tutuklu çocuk yer alırken, anneleriyle birlikte hapis yatan yaklaşık 800 çocuk bulunuyor” diye konuştu.</p>
      <p>Çocukların özel vakıf yurtlarında cinsel istismara uğrarken, özellikle Denizlili bir bakanın ‘bir kereden bir şey olmaz’ diyerek olayı örtbas etmeye çalışmasının bir Denizlili olarak kanına dokunduğunu anlatan Akbaba, “Bu dehşet tablo çocuklarımızın geleceğini koruma altına almakla hükümlü olduğumuz gerçeğini bir kez daha gözler önüne seriyor. Güzel ve aydınlık bir gelecek tüm çocuklarımızın hakkı. Çocuklar kıymetlimizdir, geleceğimizdir. Devletin asli sorumluluğu her türlü çocuk istismarını önlemektir. Dünyada ve ülkemizde hiçbir çocuğun tacize, tecavüze, zorla evlendirilmeye, çalıştırılmaya, niteliksiz eğitime, iş cinayetlerine kurban gitmeyeceği; huzurlu, sağlıklı ve mutlu bir gelecek sağlayabileceğimiz günler için gerek şahsım, gerek Cumhuriyet Halk Partisi olarak söz veriyoruz. ‘Çocuklarımızın yüzü gülsün, şeker de yiyebilsinler’ diye hak, hukuk ve adalet temelinde, çocuk haklarını korumak için vereceğimiz mücadele bitmeyecek” dedi.</p>
    </article>
  </body>
</html>