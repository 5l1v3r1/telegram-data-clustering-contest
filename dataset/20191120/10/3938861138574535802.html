<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_mourinjo-daye-shou-na-nogo-jde-glyadach/939019"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T10:20:00+00:00"/>
    <meta property="og:title" content="&quot;Моуріньйо дає шоу. На нього йде глядач&quot;"/>
    <meta property="og:description" content="&quot;Тоттенгем&quot; звільнив тренера Маурісіо Почеттіно й призначив Жозе Моуріньйо. Футбольний експерт Олег Федорчук прокоментував цю рокировку. &quot;Найбільше мені шкода Почеттіно, &amp;ndash; каже Олег Вікторович. &amp;ndash; Він точно не заслуговував на таке звільнення. Мав піти ще влітку, на вершині ..."/>
  </head>
  <body>
    <article>
      <h1>"Моуріньйо дає шоу. На нього йде глядач"</h1>
      <address><time datetime="2019-11-20T10:20:00+00:00">20 Nov 2019, 10:20</time> by <a rel="author">Юрій СТРИГУН</a></address>
      <figure>
        <img src="https://static2.gazeta.ua/img2/cache/preview/939/939019_w_300.jpg?v=0"/>
        <figcaption>Жозе Моуріньйо підписав контрат з "Тоттенхемом" до закінчення сезону 2022/23</figcaption>
      </figure>
      <p>"Тоттенгем"<a href="https://gazeta.ua/articles/sport/_finalist-ligi-cempioniv-zvilniv-golovnogo-trenera/938984"> звільнив тренера Маурісіо Почеттіно</a> й призначив Жозе Моуріньйо.</p>
      <p>Футбольний експерт <b>Олег Федорчук</b> прокоментував цю рокировку.</p>
      <p>"Найбільше мені шкода Почеттіно, – каже Олег Вікторович. – Він точно не заслуговував на таке звільнення. Мав піти ще влітку, на вершині слави, після фіналу Ліги чемпіонів.</p>
      <p>Призначення Моуріньйо – футбольна доля. Очевидно, боси "Тоттенгема" не надто звертали увагу на останні невдачі португальця. У Гвардіоли теж був невиразний період, коли він працював із "Баварією". Капелло не всюди був успішний. Згадаймо, які він провалився в Росії. В Емері теж нічого не вийшло в цій країні.</p>
      <blockquote>Найбільше шкода Почеттіно. Він точно не заслуговував на таке звільнення</blockquote>
      <p>Що ж до спортивної складової, то мені здається, що Моуріньйо легше буде працювати із контратакувальними клубами, яким, безумовно, є "Тоттенгем". Це філософія португальця.Тут треба сказати, що Моуріньйо попри невдачі залишається найбільш упізнаваним футбольним тренером. Він дає шоу. А глядач іде на стадіон, щоби побачити шоу.</p>
      <p>Багато залежатиме від двох чинників – співпраці з керівництвом і з лідерами команди. У "Манчестер Юнайтед" "особливий" поставив не на тих гравців – Руні, Ібрахімовича. А вони вже сходили зі сцени. У будь-якому разі від цього призначення нікому нудно не буде".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_mourinjo-ocholiv-tottengem/939016"/>
      </related>
      <blockquote>Жозе Моуріньйо було звільнено з "Манчестер Юнайтед" 18 грудня торік.</blockquote>
    </article>
  </body>
</html>