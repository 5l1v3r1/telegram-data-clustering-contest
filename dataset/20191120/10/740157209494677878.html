<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/ruszaja-konsultacje-strategii-rozwoju-podlasia,135245.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T10:44:00+00:00"/>
    <meta property="og:title" content="Ruszają konsultacje strategii rozwoju Podlasia"/>
    <meta property="og:description" content="Samorząd województwa podlaskiego rozpoczyna konsultacje społeczne projektu Strategii Rozwoju Województwa Podlaskiego 2030. Spotkania startują 27 listopada i odbywać się będą w Augustowie, Hajnówce, Wysokiem Mazowieckiem i Białymstoku."/>
  </head>
  <body>
    <article>
      <h1>Ruszają konsultacje strategii rozwoju Podlasia</h1>
      <address><time datetime="2019-11-20T10:44:00+00:00">20 Nov 2019, 10:44</time> by <a rel="author">KM  </a></address>
      <h4>Samorząd województwa podlaskiego rozpoczyna konsultacje społeczne projektu Strategii Rozwoju Województwa Podlaskiego 2030. Spotkania startują 27 listopada i odbywać się będą w Augustowie, Hajnówce, Wysokiem Mazowieckiem i Białymstoku.</h4>
      <hr/>
      <p>Strategia, jak podkreślają urzędnicy, ma określić cele i kierunki rozwoju regionu na najbliższe lata. Będzie również podstawą przy konstruowaniu m.in. programu regionalnego na lata 2021-2027 czy kontraktu z rządem.</p>
      <p>Spotkania konsultacyjne zorganizowane zostaną w czterech miastach, w każdym z subregionów. Podczas każdego z tych spotkań przedstawiciele Urzędu Marszałkowskiego Województwa Podlaskiego i eksperci, którzy współtworzyli projekt SRWP, przedstawią główne założenia projektu, a także odpowiedzą na pytania uczestników.</p>
      <p>Pierwsze spotkanie zostanie zorganizowane w Augustowie (subregion suwalski) 27 listopada. 29 listopada w Hajnówce swoje opinie będą mogli zgłosić mieszkańcy subregionu bielskiego. 6 grudnia spotkanie zorganizowane  zostanie w Wysokiem Mazowieckiem (subregion łomżyński). Ostatnie spotkanie odbędzie się w stolicy województwa - Białymstoku 16 grudnia.</p>
      <p>Aby wziąć udział w konsultacjach, należy zarejestrować się poprzez formularz dostępny na stronie www.strategia.wrotapodlasia.pl. W mailu potwierdzającym zostanie wysłana informacja na temat miejsca i planu godzinowego tych spotkań.</p>
      <p>Uwagi na temat projektu można będzie zgłaszać również przez internet. Link do formularza będzie aktywny od 26 listopada 2019 roku do 8 stycznia 2020 roku, czyli w czasie, kiedy formalnie będą trwały konsultacje społeczne.</p>
    </article>
  </body>
</html>