<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959897"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T10:36:00+00:00"/>
    <meta property="og:title" content="గాంధీ ఫ్యామిలీ 'ఆనంద్ భవన్'కు రూ.4.35 కోట్ల పన్ను నోటీసు"/>
    <meta property="og:description" content="ADVT"/>
  </head>
  <body>
    <article>
      <h1>గాంధీ ఫ్యామిలీ 'ఆనంద్ భవన్'కు రూ.4.35 కోట్ల పన్ను నోటీసు</h1>
      <address>
        <time datetime="2019-11-20T10:36:00+00:00">20 Nov 2019, 10:36</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>అలహాబాద్:</b> కాంగ్రెస్ పార్టీకి షాక్‌ల మీద షాక్‌లు తగులుతున్నాయి. మాజీ ప్రధాని దివంగత ఇందిరాగాంధీ పుట్టిన ప్రయాగ్‌రాజ్‌లోని చారిత్రక ఆనంద్ భవన్‌కు ప్రయాగ్‌రాజ్ మున్సిపల్ కార్పొరేషన్ రూ.4.35 కోట్ల పన్ను నోటీసు పంపింది.</p>
      <p> </p>
      <p>ఆనంద్ భవన్‌ను ఇందిరాగాంధీ తాతగారైన మోతీలాల్ నెహ్రూ కొనుగోలు చేశారు. గాంధీ కుటుంబానికి చెందిన ఈ ఇంటిని (హౌస్ మ్యూజియం) కాంగ్రెస్ అధ్యక్షురాలు సోనియాగాంధీ నేతృత్వంలో జవహర్‌లాల్ నెహ్రూ మెమోరియల్ ట్రస్టు (జేఎంఎంటీ) నడుపుతోంది. కాగా, మున్సిపల్ కార్పొరేషన్ చట్టం, ఆస్తి పన్ను నిబంధనల కింద రెండు వారాల క్రితమే తాము పన్ను నోటీసు ఇచ్చినట్టు చీఫ్ టాక్స్ అసెస్‌మెంట్ అధికారి పీకే మిశ్రా తెలిపారు. నాన్-రెసిడెన్షియల్ కేటగిరి కింద టాక్స్ వేశామని, 2003 నుంచి పన్ను చెల్లించడం లేదని తెలిపారు. పన్ను మొత్తాన్ని నిర్ణయించేందుకు తాము సర్వే కూడా నిర్వహించామని, ఏవైనా అభ్యంతరాలు ఉంటే తమ దృష్టికి తీసుకురావాలని తాము కోరినప్పటికీ ఎవరూ ముందుకు రాలేదని ఆయన తెలిపారు.</p>
      <p> </p>
      <p>కాగా, వారసత్వ భవంతులైనందున ఆనంద్ భవన్, దానికి ఆనుకుని ఉన్న కాంప్లెక్స్‌లపై విధించిన పన్నును సమీక్షించాలని జేఎన్ఎంటీ నుంచి తమకు నోటీసు అందినట్టు ప్రయాగ్‌రాజ్ మేయర్ అభిలాషా గుప్తా నంది తెలిపారు. సంబంధిత ఫైళ్లను, డాక్యుమెంట్లను అధ్యయనం చేసి తదుపరి చర్యలు తీసుకుంటామని మేయర్ తెలిపారు. ఆనంద్ భవన్‌కు పన్ను వేయడంపై మాజీ మేయర్ చౌదరి జితేంద్ర నాథ్ సింగ్ మాట్లాడుతూ, తనకు తెలిసినంత వరకూ అన్ని రకాల పన్నుల నుంచి జేఎన్ఎంటీకి మినహాయింపు ఉందని చెప్పారు. ఆనంద్ భవన్ ఆవరణలో స్వరాజ్ భవన్, జవహర్‌ ప్లానిటోరియం ఉన్నాయి. వీటిని జేఎన్ఎంటీ నడుపుతోంది.</p>
      <p> </p>
      <p>ఇదిలా ఉండగా, ఈనెల ప్రారంభంలో నెహ్రూ మెమోరియల్ మ్యూజియం అండ్ లైబ్రరీ (ఎన్ఎంఎంఎల్) సొసైటీలో కేంద్రం కీలకమైన మార్పులు చేసింది. ఎన్ఎంఎంఎల్ ప్యానల్‌లో కాంగ్రెస్ పార్టీ ప్రాతినిధ్యానికి కేంద్రం ఉద్వాసన చెప్పింది.</p>
    </article>
  </body>
</html>