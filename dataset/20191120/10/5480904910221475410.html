<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policiste-obvinili-sedm-lidi-z-kraceni-dani-se-skodou-131-milionu/1823134?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T10:17:00+00:00"/>
    <meta property="og:title" content="Policisté obvinili sedm lidí z krácení daní se škodou 131 milionů"/>
    <meta property="og:description" content="Praha - Policisté z týmu Daňová kobra obvinili sedm lidí a dvě právnické osoby z krácení daní a z legalizace výnosů z trestné činnosti. Dnes o tom informoval mluvčí Národní centrály proti organizovanému zločinu (NCOZ) Jaroslav Ibehej. Podle policie způsobili obvinění škodu přes 131 milionů korun, hrozí jim až deset let vězení."/>
  </head>
  <body>
    <article>
      <h1>Policisté obvinili sedm lidí z krácení daní se škodou 131 milionů</h1>
      <address><time datetime="2019-11-20T10:17:00+00:00">20 Nov 2019, 10:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Policisté z týmu Daňová kobra obvinili sedm lidí a dvě právnické osoby z krácení daní a z legalizace výnosů z trestné činnosti. Dnes o tom informoval mluvčí Národní centrály proti organizovanému zločinu (NCOZ) Jaroslav Ibehej. Podle policie způsobili obvinění škodu přes 131 milionů korun, hrozí jim až deset let vězení.</p>
      <p>Obvinění podle vyšetřovatelů mezi lety 2013 a 2018 vystavovali fiktivní nebo účelově nadhodnocené faktury, zejména v oblasti reklamních a jiných služeb. Využívali přitom systém účelově vytvořených řetězců obchodních společností. Do jejich čela dosadili aktéři případu tzv. bílé koně. Takto získané peníze pak obvinění podle kriminalistů legalizovali převody mezi bankovními účty. Nastrčení lidé je pak vybírali v hotovosti. "Takto mělo být vybráno více než 100 milionů korun," doplnil Ibehej.</p>
      <p>V rámci akcí s krycími názvy Morchella I a Morchella II zasahovali policisté 30. října, kdy podezřelé zadrželi a provedli u nich prohlídky. "Jako tzv. náhradní hodnota za způsobenou škodu byl zajištěn movitý a nemovitý majetek v hodnotě cca 30 milionů korun, nicméně finanční šetření dále pokračuje," uvedl Ibehej. Dodal, že na trestním řízení spolupracovali pracovníci Finanční správy a Finančního analytického úřadu.</p>
      <p>Případ dozoruje pražské městské státní zastupitelství, obvinění jsou stíháni na svobodě.</p>
    </article>
  </body>
</html>