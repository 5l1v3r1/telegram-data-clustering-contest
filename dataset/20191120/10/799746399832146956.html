<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103260/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T10:01:23+00:00"/>
    <meta property="og:title" content="Посол ЄС похвалив Україну за &quot;турборежим&quot;"/>
    <meta property="og:description" content="Посол ЄС в Україні Матті Маазікас схвально відгукнувся про так званий “турборежим” українського уряду та парламенту."/>
  </head>
  <body>
    <article>
      <h1>Посол ЄС похвалив Україну за "турборежим"</h1>
      <address>
        <time datetime="2019-11-20T10:01:23+00:00">20 Nov 2019, 10:01</time>
      </address>
      <p>Посол ЄС в Україні Матті Маазікас схвально відгукнувся про так званий "турборежим" українського уряду та парламенту.</p>
      <p>Як повідомляє кореспондент "Європейської правди", про це дипломат сказав під час свого виступу на засіданні уряду, яке присвячене євроінтеграції.</p>
      <p>"Ми досить добре навчилися працювати разом – навіть за умов турборежиму, коли надзвичайно швидко впроваджуються різноманітні зміни вашим парламентом та урядом", - зазначив дипломат ЄС.</p>
      <p>Він визнав, що для ЄС і його посадовців чимало змін, ухвалених останнім часом, видавались блискавичними.</p>
      <p>"Але ми даємо цьому раду. Ми високо оцінюємо те, як ви це робите", - сказав він.</p>
      <p>"Ми знаємо, що деякі реформи є технічними, і це не лише зобов'язання за Угодою про асоціацію. Вони мають також провести до покращення бізнес-клімату, що посилить впевненість інвесторів", - резюмував посол.</p>
      <p>Нагадаємо, раніше заступниця голови генерального директорату Єврокомісії з політики сусідства і розширення Катаріна Матернова заявила, що в Брюсселі розглядають "турборежим" нової влади не як джерело занепокоєння, а як привід для обережних <b><a href="https://www.eurointegration.com.ua/news/2019/09/17/7100852/">компліментів</a></b>.</p>
      <p>Президентка Естонії Керсті Кальюлайд також <b><a href="https://www.eurointegration.com.ua/news/2019/09/18/7100911/">позитивно</a></b> оцінила "турборежим" роботи нової української влади і вважає, що слід бути готовим до неуникних помилок Києва на шляху реформ.</p>
      <related>
        <a href="https://www.eurointegration.com.ua/articles/2019/09/24/7101120/"/>
      </related>
    </article>
  </body>
</html>