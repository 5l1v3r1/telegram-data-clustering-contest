<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/hokej-v-cislech-senkerik-tahne-energii-v-bodovani-obrancu-je-druhy/5043968"/>
    <meta property="og:site_name" content="Hokej.cz"/>
    <meta property="article:published_time" content="2019-11-20T10:25:00+00:00"/>
    <meta property="og:title" content="Hokej v číslech: Šenkeřík táhne Energii. V bodování obránců je druhý"/>
    <meta property="og:description" content="Hokejový klub z Karlových Varů patří mezi největší překvapení dosavadního ročníku, když se po dvaceti utkáních drží na šesté příčce tabulky, která znamená přímý postup do vyřazovacích bojů. Nemalou zásluhu na tom má obránce Petr Šenkeřík, který hraje ve velké formě."/>
  </head>
  <body>
    <article>
      <h1>Hokej v číslech: Šenkeřík táhne Energii. V bodování obránců je druhý</h1>
      <address><time datetime="2019-11-20T10:25:00+00:00">20 Nov 2019, 10:25</time> by <a rel="author" href="https://hokej.cz/archiv-clanku/autor/129266" target="_blank">Adam Papoušek</a></address>
      <p>
        <b>Hokejový klub z Karlových Varů patří mezi největší překvapení dosavadního ročníku, když se po dvaceti utkáních drží na šesté příčce tabulky, která znamená přímý postup do vyřazovacích bojů. Nemalou zásluhu na tom má obránce Petr Šenkeřík, který hraje ve velké formě.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p>Šenkeřík do roku 2017 pendloval mezi různými kluby, když vystřídal například Brno, Slavii, Vítkovice nebo Vsetín. V rámci hostování na sebe navlékl také dresy Havířova, Prostějova či Znojma.</p>
      <p>Konec sezony 2017/18 se však stal v jeho kariéře zlomovým. Karlovy Vary jej tehdy získaly na hostování z Ústí nad Labem, aby jim <a href="https://hokej.cz/hrac/10791">Petr Šenkeřík</a> následně pomohl vybojovat zpět nejvyšší soutěž.</p>
      <p>Tím si vysloužil nový kontrakt s Energií a tato spolupráce se zdá být pro obě strany vskutku prospěšná. Loni byl nejproduktivnějším obráncem Karlových Varů a pokud se nestane nic neočekávaného, měl by jím být i letos.</p>
      <h3>Nejvytěžovanější bek</h3>
      <p>Zadák se zkušenostmi ze zámoří je klíčovým hráčem západočeského týmu, což se také pochopitelně projevuje i v jeho využití. Žádný jiný hráč v průměru na zápas nestráví na ledě při rovnovážném počtu hráčů tolik času jako on: 15:50, to je vskutku impozantní číslo.</p>
      <p>Svoji důvěru v těchto situacích zatím splatil dvěma vstřelenými góly a dalšími pěti asistencemi. Nejlepší výsledek mezi všemi beky Energie.</p>
      <figure>
        <img src="https://hokej.cz/files/images/206/psenkerik-stats589642.png"/>
      </figure>
      <p>Když se zaměříme na samotnou hru pět proti pěti, vidíme, že zlínský odchovanec má na své spoluhráče velmi dobrý vliv. Aneb s žádným jiným hráčem na ledě nedominují Karlovy Vary více než s ním. Odráží se to i v poměru vstřelených gólů, když byl u dvaceti vstřelených a u sedmnácti inkasovaných.</p>
      <p>Mezi prvním Šenkeříkem a druhým Stříteským je v relativním přepočtu Corsi vůči svým spoluhráčům rozdíl hned skoro celé tři procentuální čísla, což je hodně.</p>
      <blockquote>Zadák se zkušenostmi ze zámoří je klíčovým hráčem západočeského týmu.</blockquote>
      <p>Energie sice sbírá dost bodů, ale v porovnání ligy ve střelbě ze slotu patří mezi nejhorší v celé extralize. S podílem střeleckých pokusů ze slotu pro a proti jí patří až dvanácté místo – 45,52. Problém ovšem rozhodně není v Petru Šenkeříkovi, který si drží pozitivní hodnotu. I zde Karlovy Vary s ním na ledě své soupeře často přehrávají.</p>
      <h3>Aktivní střelec</h3>
      <p>Nenechte se zmást. Podtitulek nemá vystihovat jeho produktivitu ve vstřelených brankách, ale zaměříme se na roli karlovarského beka při přesilových hrách.</p>
      <p>Jestliže Karlovy Vary bývají přehrávány při hře pět proti pěti, pak to vynahrazují právě na přesilovkách. Dvacet vstřelených branek ve dvaceti zápasech je druhý nejlepší výsledek napříč celou ligou.</p>
      <blockquote>S žádným jiným hráčem na ledě nedominují Karlovy Vary více jak s ním.</blockquote>
      <p>A velikou zásluhu na tom má právě 28letý bek.</p>
      <p>Když je totiž na ledě, Energie si vypracovává velké množství střeleckých pokusů z předbrankového prostoru, odkud pochopitelně padá nejvíc branek.</p>
      <p>Dostáváme se i k pojmu aktivní střelec. Žádný jiný hráč Varů letos nevyslal na branku soupeře více puků než právě Petr Šenkeřík.</p>
      <figure>
        <img src="https://hokej.cz/files/images/206/psenkerik-statspp587469.png"/>
      </figure>
      <p>Úspěšná spolupráce při přesilovkách vynesla Šenkeříkovi dalších devět bodů za jednu branku a osm asistencí.</p>
      <p>Šenkeřík tak má celkem už 16 bodů, což ho v produktivitě obránců Tipsport extraligy řadí na první místo společně s Brady Austinem z Kladna a Martinem Gernátem z Třince!</p>
      <h3>Závěr</h3>
      <p>Petr Šenkeřík je pro Karlovy Vary bezpochyby klíčovým hokejistou, zažívá velmi dobrý ročník a s nadsázkou se dá řict, že výsledky týmu z nemalé části stojí na jeho výkonech.</p>
      <p>Pokud by totiž opadla jeho produktivita a zeslábl jeho výborný vliv na své spoluhráče, mohli bychom vidět pád Energie tabulkou.</p>
      <related>
        <a href="https://hokej.cz/hokej-v-cislech-proc-litvinov-nevyuziva-presilovky/5043903"/>
        <a href="https://hokej.cz/hokej-v-cislech-kvaca-nebo-bukarts-top-5-hracu-tydne/5043932"/>
        <a href="https://hokej.cz/hokej-v-cislech-daniel-gazda-by-si-zaslouzil-vic-prostoru/5043889"/>
      </related>
    </article>
  </body>
</html>