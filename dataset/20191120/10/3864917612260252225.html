<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821852-direktorka-nacmuzeu-istorii-cerez-sud-namagaetsa-skasuvati-nakaz-pro-perevirku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:38:00+00:00"/>
    <meta property="og:title" content="Директорка Нацмузею історії через суд намагається скасувати наказ про перевірку"/>
    <meta property="og:description" content="До Окружного адмінсуду Києва надійшов позов гендиректора Нацмузею історії України Тетяни Сосновської про визнання протиправним наказу Міністерства культури щодо проведення перевірки діяльності музею."/>
  </head>
  <body>
    <article>
      <h1>Директорка Нацмузею історії через суд намагається скасувати наказ про перевірку</h1>
      <h2>До Окружного адмінсуду Києва надійшов позов гендиректора Нацмузею історії України Тетяни Сосновської про визнання протиправним наказу Міністерства культури щодо проведення перевірки діяльності музею.</h2>
      <address>
        <time datetime="2019-11-20T10:38:00+00:00">20 Nov 2019, 10:38</time>
      </address>
      <p>Про це повідомляє <a href="http://oask.gov.ua/node/4227">пресслужба суду</a>.</p>
      <p>“Тетяна Сосновська позивається до Міністерства культури щодо призначення та проведення перевірки діяльності Національного музею історії України. Відповідний позов надійшов до Окружного адміністративного суду міста Києва”, - ідеться в повідомленні.</p>
      <p>Як зазначається, Сосновська просить суд визнати протиправним та скасувати наказ Міністерства культури України в частині призначення перевірки.</p>
      <p>Позивачка також просить суд встановити відсутність компетенції (повноважень) у державного секретаря міністерства, голови комісії з проведення ліквідації Міністерства культури Ростислава Карандєєва щодо призначення та проведення перевірки діяльності Національного <a href="https://www.ukrinform.ua/tag-muzej">музею</a> історії України та діяльності генерального директора музею.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821470-eksgolova-apelacijnogo-sudu-pozivaetsa-do-nacpolicii-ta-sbu.html">Ексголова Апеляційного суду позивається до Нацполіції та СБУ</a>
      </blockquote>
      <p>Наразі вирішується питання щодо відкриття провадження за цим позовом, зазначили у суді.</p>
      <p>Як повідомляв Укрінформ, 11 листопада стало відомо, що на підставі наказу Міністерства культури України № 852, підписаного державним секретарем, головою комісії з проведення ліквідації Міністерства культури Ростиславом Карандєєвим, у Національному музеї історії України розпочато перевірку. Її ініційовано за скаргою групи працівників НМІУ.</p>
      <p>Цим же наказом на час перевірки відсторонено від виконання обов’язків генерального директора НМІУ Тетяну Сосновську.</p>
    </article>
  </body>
</html>