<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/20/varatlan-fordulat-a-maltai-ujsagiro-gyilkossaggal-kapcsolatban"/>
    <meta property="og:site_name" content="infostart"/>
    <meta property="article:published_time" content="2019-11-20T10:19:00+00:00"/>
    <meta property="og:title" content="Váratlan fordulat a máltai újságíró-gyilkossággal kapcsolatban"/>
    <meta property="og:description" content="A máltai rendőrség letartóztatta az ország egyik legbefolyásosabb üzletemberét szerdán Daphne Caruana Galizia oknyomozó újságíró meggyilkolásával összefüggésben - mondták el névtelenül nyilatkozó források."/>
  </head>
  <body>
    <article>
      <h1>Váratlan fordulat a máltai újságíró-gyilkossággal kapcsolatban</h1>
      <address><time datetime="2019-11-20T10:19:00+00:00">20 Nov 2019, 10:19</time> by <a rel="author">Infostart / MTI</a></address>
      <h3>A máltai rendőrség letartóztatta az ország egyik legbefolyásosabb üzletemberét szerdán Daphne Caruana Galizia oknyomozó újságíró meggyilkolásával összefüggésben - mondták el névtelenül nyilatkozó források.</h3>
      <p>Yorgen Fenechet jachtján tartóztatták le a Földközi-tengeren, mindössze egy nappal azután, hogy a máltai kormány bejelentette: megkegyelmez egy feltételezett összekötőnek, ha segítségével kétséget kizáróan bizonyítani tudják, hogy ki állt a gyilkosság mögött.</p>
      <p>Fenech egy olyan üzleti csoport igazgatója és társtulajdonosa, amely jelentős energiaipari beruházásokra kapott megrendelést 2013-ban a máltai államtól egy gázerőmű építése céljából.</p>
      <p>Az üzletember Gio nevű luxusjachtja pirkadatkor hagyta el a Vallettától nyolc kilométerre északra található Portomaso kikötőjét. A rendőrség nem sokkal később megállította a járművet, és visszafordította a kikötőbe.</p>
      <p>2017 februárjában - mindössze nyolc hónappal azelőtt, hogy autójában felrobbantották - Caruana Galizia egy rejtélyes dubaji vállalatról írt, amelyet máltai politikusokkal hozott összefüggésbe. Azt már nem tudta kideríteni, hogy kié volt a 17 Black Kft. nevű cég. A Reuters hírügynökség később fényt derített rá, hogy Fenech a tulajdonosa.</p>
      <p>Egy 2015 decemberében kelt elektronikus üzenet szerint - amelyre a máltai pénzügyi felügyeleti szervek bukkantak rá - a 17 Black titkos panamai cégeknek tartozott meg nem nevezett szolgáltatásokért cserébe. A szóban forgó panamai vállalatok Konrad Mizzi máltai energiaügyi miniszter és Keith Schembri miniszterelnöki kabinetfőnök tulajdonában álltak. Az e-mailben a cégek egy éven belül kétmillió dollárt (mintegy 600 millió forintot) követeltek a 17 Blacktől. Az üzenetben nem utaltak a gázerőműre, és arra sincs bizonyíték, hogy megtörtént-e a kifizetés.</p>
      <p>Schembri és Mizzi azt állította: nem tudtak róla, hogy Feneché a 17 Black, és a gázerőművel kapcsolatos esetleges kifizetésekről sem rendelkeztek információval. Fenech is tagadta, hogy le akart volna fizetni bárkit a megrendelésért cserébe.</p>
      <p>
        <i>Nyitókép: MTI/EPA/The Malta Independent</i>
      </p>
    </article>
  </body>
</html>