<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473788-szefernaker-nie-odstapilismy-od-projektu-30-krotnosci"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T10:25:34+00:00"/>
    <meta property="og:title" content="Szefernaker o projekcie zniesienia limitu 30-krotności: Wycofanie go nie oznacza, że od niego odstąpiliśmy"/>
    <meta property="og:description" content="&quot;Chcemy na temat projektu 30-krotności rozmawiać także ze związkami, i będziemy dążyć do tego, żeby budżet był zrównoważony&quot; - zapowiedział Paweł Szefernaker na antenie Wirtualnej Polski."/>
  </head>
  <body>
    <article>
      <h1>Szefernaker o projekcie zniesienia limitu 30-krotności: Wycofanie go nie oznacza, że od niego odstąpiliśmy</h1>
      <address><time datetime="2019-11-20T10:25:34+00:00">20 Nov 2019, 10:25</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Wycofanie projektu dotyczącego zniesienia limitu 30-krotności przy składkach ZUS nie oznacza, że od niego odstąpiliśmy; postanowiliśmy nad nim jeszcze popracować - zaznaczył w środę wiceszef MSWiA Paweł Szefernaker (PiS). Dodał, że rozmowy w tej sprawie będą prowadzone m.in. ze związkami.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473700-pis-wycofuje-projekt-ustawy-ws-30-krotnosci-zus">PiS wycofuje projekt ustawy ws. likwidacji 30-krotności ZUS! Poseł Marcin Horała zwrócił się w tej sprawie do marszałek Witek</a></p>
      <p>Pierwsze czytanie projektu PiS dotyczącego zniesienia limitu 30-krotności przy składkach ZUS Sejm miał przeprowadzić we wtorek wieczorem, ale poseł PiS Marcin Horała w imieniu swego klubu wycofał ten projekt. Wcześniej brak poparcia wobec zniesienia limitu składek zadeklarowali nie tylko przedstawiciele Koalicji Obywatelskiej, ale także koalicjant PiS ze Zjednoczonej Prawicy - Porozumienie Jarosława Gowina. Ugrupowanie to przyjęło uchwałę, która zobowiązuje posłów i senatorów Porozumienia do głosowania przeciwko likwidacji tego limitu.</p>
      <p>Szefernaker zapytany w programie „Tłit” Wirtualnej Polski o tę kwestię podkreślił, że wycofanie projektu nie oznacza odstąpienie od niego.</p>
      <blockquote>Chcemy na temat projektu 30-krotności rozmawiać także ze związkami, i będziemy dążyć do tego, żeby budżet był zrównoważony</blockquote>
      <p>— powiedział.</p>
      <p>Zapytany o powody wycofania projektu zwrócił m.in. uwagę na stanowisko NSZZ „Solidarność” w tej sprawie. W poniedziałek przewodniczący „Solidarności” Piotr Duda zaapelował do posłów należących do związku, by przeciwstawili się nowelizacji ustawy znoszącej limit 30-krotności.</p>
      <p>Szefernaker zaznaczył, że rząd bardzo poważnie podchodzi „do stanowiska największego związku zawodowego”.</p>
      <blockquote>I bardzo poważnie chce współpracować ze związkiem zawodowym „Solidarność”, w związku z tym po tym stanowisku postanowiliśmy, żeby jeszcze tę sprawę konsultować</blockquote>
      <p>— dodał.</p>
      <p>Na uwagę, że decyzja została podjęta w ostatniej chwili oraz, że zdaniem niektórych komentatorów mogła zostać podjęta pod presją stanowiska Lewicy, odpowiedział, że „do końca nie było wiadomo jak zachowa się Lewica podczas głosowania”.</p>
      <blockquote>Wiadomo było, że posłowie Porozumienia Jarosława Gowina, którzy weszli z list PiS do Sejmu mają wiele wątpliwości, wiadomo było, że „Solidarność” ma wątpliwości, że przedsiębiorcy mieli wątpliwości. W związku z tym postanowiliśmy nad tym projektem jeszcze pracować i konsultować go</blockquote>
      <p>— powiedział Szefernaker.</p>
      <p>Klub Lewicy - jeszcze zanim ogłoszono wycofanie projektu PiS - złożył w Sejmie własny projekt zakładający zniesienie limitu 30-krotności przy składkach ZUS, zarazem proponujący podwyższenie emerytury minimalnej do 1600 zł i wprowadzenie emerytury maksymalnej, która w pierwszym roku obowiązywania miałaby wynosić 15,6 tys. złotych.</p>
      <p>Już po informacji, że PiS wycofało swój projekt, przedstawiciele Lewicy poinformowali, że byliby przeciw propozycji PiS.</p>
      <p>Projekt PiS zakładający likwidację od 2020 r. górnego limitu przychodu, do którego płaci się składki na ubezpieczenia emerytalne i rentowe, który wynosi 30-krotność prognozowanego przeciętnego wynagrodzenia w gospodarce, został złożony w Sejmie w ubiegłą środę. Według autorów projektu, miało to przynieść dodatkowe 7,1 mld złotych.</p>
      <p>aw/PAP</p>
    </article>
  </body>
</html>