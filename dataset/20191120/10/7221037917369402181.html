<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/yeni-safak-yazari-barbarosoglu-instaturban-kadinlar-cosuyor/927331"/>
    <meta property="og:site_name" content="medya faresi"/>
    <meta property="article:published_time" content="2019-11-20T10:07:00+00:00"/>
    <meta property="og:title" content="Instagram'daki türbanlı sosyetik görgüsüzlüğe Yeni Şafak yazarından tepki"/>
    <meta property="og:description" content="Yeni Şafak yazarı Fatma Barbarosoğlu, bugünkü köşesinde, &quot;DİB hiç bilmediği hayatlara vidyo hazırlıyor, İnstatürban kadınlar coşuyor&quot; başlıklı dikkat çeken bir yazı kaleme aldı."/>
  </head>
  <body>
    <article>
      <h1>Instagram'daki türbanlı sosyetik görgüsüzlüğe Yeni Şafak yazarından tepki</h1>
      <h2>Yeni Şafak yazarı Fatma Barbarosoğlu, bugünkü köşesinde, "DİB hiç bilmediği hayatlara vidyo hazırlıyor, İnstatürban kadınlar coşuyor" başlıklı dikkat çeken bir yazı kaleme aldı.</h2>
      <address>
        <time datetime="2019-11-20T10:07:00+00:00">20 Nov 2019, 10:07</time>
      </address>
      <p>Türkiye, son dönemde muhafazakar zenginlerin yaptıkları kutlamaları konuşuyor.</p>
      <p>Sosyal medyada sıklıkla paylaşılan, bekarlığa veda, kına gecesi, düğün, mevlid gibi organizasyonlarda, lüksün ön plana çıkarılması dikkat çekiyor.</p>
      <p>
        <b>"İNSTATÜRBAN KADINLAR COŞUYOR..."</b>
      </p>
      <p>Yeni Şafak yazarı Fatma Barbarosoğlu ise, bugünkü köşesinde,<b>"DİB hiç bilmediği hayatlara vidyo hazırlıyor, İnstatürban kadınlar coşuyor"</b>başlıklı dikkat çeken bir yazı kaleme aldı.</p>
      <p><b>"Mahremiyetin sınırlarını kavrayamamış zihinler, 'kanalıma hoş geldiniz' diyor en mahrem sahneler eşliğinde"</b>diyen Barbarosoğlu,<b>"Tesettürün şekil şartlarını yerine getirip ruhunu süpürmüş olan 'instatürban kadınlar', hayatlarını 7/24 şeffaf sindirim olarak 'kanalından' yayınlayıp fenomenleşiyor"</b>dedi.</p>
      <p>Diyanet İşleri Başkanlığı'nın hazırladığı ve paylaştığı kamu spotunu da eleştiren Barbarosoğlu,<b>"Evinden dışarı çıkmayan, erkeklerle aynı ortamı paylaşmaktan beri duran, ama bütün dünyaya, evinin her köşesini, yatak odasının kapısını dahi açan 'yeni kadın/instatürban'ların 'yeni yuva' anlayışından bihaber DİB, sosyal medya bağımlılığı üzerine vidyo hazırlamış. Kime hazırlamış? Bağımlılığın, israfın, gösterişin, hasedin dibini bulmuş, mahremiyeti açı açı imha etmiş instatürbanlılar için mi"</b>diye sordu.</p>
      <p>Barbarosoğlu,<b>"Neoliberal dönemin/ekonominin bütün kodlarını/çarpıklıklarını aşkla içselleştirmiş, her anına törensel zevk ve eylem katan yeni zengin fenomenler, aklı başında olanların aklını ve kalbini yoruyor"</b>derken,<b>"instatürbanlılar"</b>ın eşlerine de,<b>"Şallı kızları dillerine dolayan hacılar, hocalar, ağabeyler, amcalar! Siz instatürban fenomen eşi olmak ne kadar zor hiç düşündünüz mü"</b>diye de ekledi.</p>
      <p>
        <b>İşte Fatma Barbarosoğlu'nun o yazısı:</b>
      </p>
      <p>"Dindarlar, akıllarını/idraklerini ellerindeki telefona infak edince, ekran ile imtihan çetin geçiyor.</p>
      <p>Suret yasağının ruhunu, mahremiyetin sınırlarını kavrayamamış zihinler, “kanalıma hoş geldiniz” diyor en mahrem sahneler eşliğinde.</p>
      <p>Tesettürün şekil şartlarını yerine getirip ruhunu süpürmüş olan instatürban kadınlar”, hayatlarını 7/24 şeffaf sindirim olarak “kanalından” yayınlayıp fenomenleşiyor.</p>
      <p>Saç gizli, uzun kıyafet ile beden saklı, ful makyaj ile yüz hatları olabildiğince parıltılı...</p>
      <p>Eşler her daim fon olmaya hazır ve nazır, ne de olsa onlar paranın kaynağı.</p>
      <p>Evinden dışarı çıkmayan, erkeklerle aynı ortamı paylaşmaktan beri duran, ama bütün dünyaya, evinin her köşesini, yatak odasının kapısını dahi açan “yeni kadın/instatürban”ların “yeni yuva” anlayışından bihaber DİB, sosyal medya bağımlılığı üzerine vidyo hazırlamış.</p>
      <p>Kime hazırlamış?</p>
      <p>Bağımlılığın, israfın, gösterişin, hasedin dibini bulmuş, mahremiyeti açı açı imha etmiş instatürbanlılar için mi?</p>
      <p>DİB ruhunu kavrayamadığı sorun için, hiç bilmediği hayatlara mihmandarlık yapmaya kalkınca, “ağzı olan konuştu” elbet. Ağzı olup konuşanlar da en az DİB kadar esasında neye karşı olduklarını bilmeden konuştu.</p>
      <p>Neoliberal dönemin/ekonominin bütün kodlarını/çarpıklıklarını aşkla içselleştirmiş, her anına törensel zevk ve eylem katan yeni zengin fenomenler, aklı başında olanların aklını ve kalbini yoruyor.</p>
      <p>Truman Show’un Dubai efektli Türkiye versiyonu instatürbanlar; akletmeden yaşayanları “kıskananlar çatlasın” mutluluğuna gark ederek, Orhan Veli’nin “Bir elinde cımbız bir elinde ayna umurunda mı dünya” mısraını “Bir elinde kamera bir elinde ayna umurunda mı dünya” olarak güncelleyerek, tepki almaya devam ediyorlar. Onlar seyirci istiyor ve her tepki binlerce yeni seyirci inşa ediyor.</p>
      <p>Her devir, “yeni kadın”a kendi ruhundan üflüyor. Buraya kadar tamam da... Bu “yeni kadın”a eş olan “yeni erkekler” kim! Paraya para demeyecek lüks harcamalarına, eşlerinin savurup saçma özgürlüklerine güç yetiren... Ama kendilerini bir özne olarak inşa etmeye gelince işte orada çaresizliğin dibini bulan, kendilerinden “yeni” sıfatı esirgenen “yeni kadın”ın yanındaki o sükutu kendine zehir genç erkekler...</p>
      <p>Şallı kızları dillerine dolayan hacılar, hocalar, ağabeyler, amcalar! Siz instatürban fenomen eşi olmak ne kadar zor hiç düşündünüz mü?</p>
      <p>Eşine “takipçi” olmuş bütün o kitle için, susarak ve gerektiğinde sadece tebessüm edip onaylayarak var olmak...</p>
      <p>Niye düşüneceksiniz ki neticede instatürbanlar “çalışma” günahından beri olduğuna göre yaptıkları her şey “beğeni” konusu..."</p>
    </article>
  </body>
</html>