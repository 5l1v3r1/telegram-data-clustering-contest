<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121041/konfederacja-chce-odwolania-nowego-ministra-finansow-jest-wniosek.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T10:33:00+00:00"/>
    <meta property="og:title" content="Konfederacja chce odwołania nowego ministra finansów. Jest wniosek"/>
    <meta property="og:description" content="Posłowie Konfederacji poinformowali w środę o zbiórce podpisów pod wnioskiem o wotum nieufności wobec ministra finansów, Tadeusza Kościńskiego."/>
  </head>
  <body>
    <article>
      <h1>Konfederacja chce odwołania nowego ministra finansów. Jest wniosek</h1>
      <address>
        <time datetime="2019-11-20T10:33:00+00:00">20 Nov 2019, 10:33</time>
      </address>
      <h4>Posłowie Konfederacji poinformowali w środę o zbiórce podpisów pod wnioskiem o wotum nieufności wobec ministra finansów, Tadeusza Kościńskiego.</h4>
      <p>– Nie podoba nam się postać ministra finansów. Z jednego prostego powodu - po prostu go nie znamy. Wiemy tylko, że chce zlikwidować w Polsce obrót gotówkowy. Będziemy zbierać podpisy pod wnioskiem o wotum nieufności dla ministra Kościńskiego – mówił w Sejmie poseł Jakub Kulesza.</p>
      <p>Z kolei Grzegorz Braun, uzasadniając wniosek, powiedział, że Tadeusz Kościński to dla opinii publicznej "osobą anonimowa", która "nie zaprezentowała narodowi żadnej biografii". – To rzecz rzadko spotykana – stwierdził poseł Konfederacji.</p>
      <p>– Pan minister Kościński jest człowiekiem, którego znamy jedynie z niezbyt obszernej notki w Wikipedii i paru występów publicznych. (…) To ciągle trochę mało jak na człowieka, który zarządza całkiem bezpośrednio portfelem każdej polskiej rodziny. W tych sprawach potrzebujemy minimum zaufania. Musimy wiedzieć, kto obraca naszymi pieniędzmi i kto jest kasjerem w tym centralnym, państwowym okienku – mówił Braun.</p>
      <h3>"Niech się przedstawi"</h3>
      <p>Polityk stwierdził, że Kościński powinien przyjść na posiedzenie sejmowej komisji finansów publicznych. – Niech się przedstawi, niech opowie o sobie coś więcej, o swoich sukcesach. Dowiedzmy się, kto kogo rodzi i kto przychodzi – tłumaczył poseł Konfederacji.</p>
      <p>Braun powiedział, że wniosek o wotum nieufności wobec ministra finansów, jego ugrupowanie chce przedstawić na najbliższym posiedzeniu komisji finansów publicznych (dzisiaj – red.), ale do jego procedowania potrzeba więcej podpisów.</p>
      <p>W nowym rządzie PiS Tadeusz Kościński zastąpił Jerzego Kwiecińskiego. Kościński urodził się i kształcił w Londynie. Zanim wszedł do polityki pracował w banku BZ WBK. Razem z Mateuszem Morawieckim.</p>
      <footer>/ Źródło: DoRzeczy.pl <br/>/ dcy</footer>
    </article>
  </body>
</html>