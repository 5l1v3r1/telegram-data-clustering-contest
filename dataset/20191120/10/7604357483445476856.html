<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/jambon-voorzichtig-in-china-over-hongkong-kwestie/"/>
    <meta property="og:site_name" content="SCEPTR"/>
    <meta property="article:published_time" content="2019-11-20T10:47:07+00:00"/>
    <meta property="og:title" content="Jambon “voorzichtig” in China over Hongkong-kwestie"/>
    <meta property="og:description" content="Vlaams minister-president Jan Jambon (N-VA) heeft tijdens de handelsmissie in China de situatie in Hongkong “op een voorzichtige manier” aangekaart. Dat zei Jambon zelf op Radio 1 deze ochtend. “Als wij hier straffe taal zouden verkocht hebben, denk ik niet dat dat veel aan de mensenrechten en de situatie in Hongkong zou gewijzigd hebben, maar […]"/>
  </head>
  <body>
    <article>
      <h1>Jambon “voorzichtig” in China over Hongkong-kwestie</h1>
      <address><time datetime="2019-11-20T10:47:07+00:00">20 Nov 2019, 10:47</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Vlaams minister-president <a href="https://sceptr.net/tag/Jan-Jambon">Jan Jambon</a> (N-VA) heeft tijdens de handelsmissie in China de situatie in Hongkong <i>“op een voorzichtige manier”</i> aangekaart. Dat zei Jambon zelf <a href="https://radio1.be/jan-jambon-kaart-hongkong-voorzichtig-aan-tijdens-handelsmissie-china">op Radio 1 deze ochtend.</a> <i>“Als wij hier straffe taal zouden verkocht hebben, denk ik niet dat dat veel aan de mensenrechten en de situatie in Hongkong zou gewijzigd hebben, maar men zou er misschien wel alle businessopportuniteiten mee doodgedaan hebben.” </i>Een opmerkelijke boodschap, want economische en politieke geplogenheden hebben N-VA niet tegengehouden om <a href="https://www.facebook.com/watch/?v=489411158059544">harde kritiek te uiten jegens Spanje</a> omtrent haar behandeling van Catalaanse manifestanten.</b>
      </p>
      <p>Jambon zit momenteel in China voor een handelsmissie. Toch heeft hij op de eerste dag van deze missie van de gelegenheid gebruik gemaakt om de Hongkong-kwestie aan te kaarten, zij het dus voorzichtig. <i>“Het is in de eerste plaats een handelsmissie. De eerste opdracht is hier om bedrijven in contact te brengen.”</i></p>
      <figure>
        <iframe data-src="https://twitter.com/OVanRaemdonck/status/1197039141411790848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Jambon: “Moeten voorzichtig zijn om de handelsmissie niet in gevaar te brengen”</h3>
      <p>Jambon beschouwt hiermee wel zijn belofte gemaakt in het Vlaams Parlement als voldaan. <i>“Zoals ik in het Vlaams parlement gezegd heb, heb ik in het kader van politieke contacten de situatie aangekaart, zij het op een voorzichtige manier, om de handelsmissie niet in gevaar te brengen”</i>, aldus nog de minister-president. Maar dat het gevoelig ligt,<i> “wil niet zeggen dat we er dan maar niet op moeten ingaan. De woordkeuze, de manier en het moment waarop je dit aanbrengt kan daar wel soelaas in brengen.”</i></p>
      <p>Sinds een zestal maanden protesteert een groot deel van de lokale bevolking van Hongkong – een voormalige Britse kolonie, die als dusdanig ook onder China altijd een zekere autonomie genoot – tegen Peking en het meer centrale gezag dat het wil projecteren. De manifestanten willen meer autonomie en democratie, maar moeten omgaan met <a href="https://sceptr.net/2019/11/universiteit-in-hongkong-herleid-tot-oorlogszone/">heel wat staatsrepressie</a>. <a href="https://sceptr.net/2019/10/catalonie-crisis-barcelona-nokvol-met-honderdduizenden-manifestanten/">In Catalonië worden gelijkaardige protesten georganiseerd</a> en ook hard aangepakt, zeker nadat allerlei pro-onafhankelijkheidspolitici <a href="https://sceptr.net/2019/10/catalaanse-politi-krijgen-zware-straffen-in-referendum-proces/">strenge celstraffen</a> kregen van het Spaans gerecht.<a href="https://www.facebook.com/watch/?v=489411158059544"> N-VA bekritiseert hieromtrent regelmatig</a> de Spaanse regering en oefent frequent druk uit op de federale regering om hetzelfde te doen. </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/vandaag-dan-toch-geen-stemming-over-langere-termijn-voor-abortus/"/>
        <a href="https://sceptr.net/2019/11/ponthier-vb-geweld-kan-nooit-de-oplossing-zijn-voor-een-politiek-probleem/"/>
        <a href="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
      </related>
    </article>
  </body>
</html>