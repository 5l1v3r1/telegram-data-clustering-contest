<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-sachin-tendulkar-gave-special-advice-to-indian-batsmen-before-india-first-day-night-test-match-in-kolkata-2859429.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T10:10:14+00:00"/>
    <meta property="og:title" content="कोलकाता टेस्ट से पहले सचिन तेंदुलकर ने भारतीय बल्लेबाजों को दी खास सलाह"/>
    <meta property="og:description" content="भारत के फैब फोर कहे जाने वाले खिलाड़ियों में से दो ने अनौपचारिक रूप से भारतीय क्रिकेट टीम का भविष्य संवारना शुरू कर दिया है। सौरव गांगुली की ताजपोशी बीसीसीआई के नए अध्यक्ष के रूप में हुई है, तो राहुल..."/>
  </head>
  <body>
    <article>
      <h1>कोलकाता टेस्ट से पहले सचिन तेंदुलकर ने भारतीय बल्लेबाजों को दी खास सलाह</h1>
      <address><time datetime="2019-11-20T10:10:14+00:00">20 Nov 2019, 10:10</time> by <a rel="author">रसेश मंडानी,नई दिल्ली</a></address>
      <p>भारत के फैब फोर कहे जाने वाले खिलाड़ियों में से दो ने अनौपचारिक रूप से भारतीय क्रिकेट टीम का भविष्य संवारना शुरू कर दिया है। सौरव गांगुली की ताजपोशी बीसीसीआई के नए अध्यक्ष के रूप में हुई है, तो राहुल द्रविड़ की राष्ट्रीय क्रिकेट अकादमी(एनसीए) के प्रमुख के रूप में। सचिन तेंदुलकर इस रास्ते पर तो नहीं बढ़े हैं, लेकिन प्रकारांतर से वह भारतीय क्रिकेट की सेवा कर रहे हैं। </p>
      <p>रसेश मंडानी के साथ बातचीत में उन्होंने एकदिवसीय और टेस्ट क्रिकेट की मौजूदा सेहत सहित ट्वेंटी-20 में भारत की संभावनाओं पर खुलकर बात की। उनकी नजर 22 नवंबर से कोलकाता में शुरू हो रहे बांग्लादेश के साथ दूसरे टेस्ट मैच पर भी है, जो भारत का पहला पिंक-बॉल(गुलाबी गेंद) टेस्ट है। पेश है बातचीत के मुख्य अंश:</p>
      <p>टेस्ट क्रिकेट में मौजूदा पीढ़ी का उत्साह बढ़ाना बहुत मायने रखता है। बेशक अच्छी-खासी संख्या में लोग टेस्ट क्रिकेट की वकालत करते नजर आ रहे हैं। पर कोलकाता मैच ऐसा आधार है, जो तय करेगा कि लोग क्या वाकई स्टेडियम आना चाहते हैं। टेस्ट क्रिकेट की गिरती सेहत चिंता की बात'</p>
      <p>
        <b>अधिकांश भारतीय बल्लेबाजों के पास गुलाबी गेंद से खेलने का अनुभव नहीं है। ऐसे में, अभ्यास सत्र के दौरान आप किन बातों का ख्याल रखते?</b>
      </p>
      <p>सबसे पहले तो यह समझना जरूरी है कि बदलती स्थितियों में गुलाबी गेंद क्या करती है? मैंने कुछ क्रिकेटरों से सुना है, जिन्होंने इस गेंद से मैच खेला है कि सूर्यास्त के समय इसे देखना मुश्किल होता है। मैं थोड़ा अलग ढंग से इसे देखता हूं, वह यह कि सांझ ढलने के वक्त सीम (गेंद की फांक या जोड़) को देखना कभी-कभी कठिन हो जाता है। </p>
      <p>गेंद की सीम दिखाई दे रही है या नहीं, यह काफी मायने रखता है, क्योंकि सीम सब भेद खोल देती है। अच्छे बल्लेबाज हमेशा गेंदबाज की कलाई, उंगलियों और सीम को देखते रहते हैं। गेंदबाज तेज गेंद डाले या धीमी, यह देखना जरूरी है कि सीम किस तरफ जा रही है और गेंद किस तरफ हवा में घूम रही है। इससे आप सामने वाले गेंदबाज को पढ़ पाते हैं।</p>
      <p>
        <b>
          <a href="https://www.livehindustan.com/cricket/story-virat-kohli-shared-a-photo-with-ms-dhoni-fans-reacted-on-the-post-2859400.html">विराट कोहली ने धौनी को बताया- 'पार्टनर इन क्राइम', शेयर की ये फोटो</a>
        </b>
      </p>
      <p>
        <b>'नई एसजी गुलाबी गेंद से अभ्यास करने के बाद अजिंक्य रहाणे ने कहा कि स्पिनरों को इससे अधिक रिवर्स मिलेगा।</b>
      </p>
      <p>यह दूसरी गेंदों से ज्यादा स्विंग कर सकता है, मगर मैं फिलहाल इससे अधिक रिवर्स मिलने को लेकर दावा नहीं कर सकता। कूकाबुरा और एसजी गेंदों में यदि तुलना करें, तो ‘ग्रिप' को लेकर चुनौतियां हो सकती हैं। लेकिन भारतीय गेंदबाजों के लिए मैं इसे चुनौती नहीं मानता, क्योंकि पूरी उम्र उन्होंने एसजी बॉल से ही खेला है।</p>
      <p>
        <b>'क्या ओस भी अपनी भूमिका निभा सकती है?</b>
      </p>
      <p>हमने पहले इस गेंद से नहीं खेला है। लेकिन यदि हम नहीं खेलेंगे, तो कभी जान भी नहीं पाएंगे। बेशक हमें यह पता होना चाहिए कि वहां ओस भी गिर सकती है, और यदि ऐसा होता है, तो इसका असर कितनी देर तक रहेगा और यह खेल को कितना प्रभावित करेगी, यह देखना होगा।</p>
      <p>
        <b>'दिन-रात का टेस्ट मैच ज्यादा दर्शकों को आकर्षित करेगा?</b>
      </p>
      <p>शुरुआती उत्साह तो होगा। यह एक प्रकार का बुनियादी आधार है, जो टेस्ट क्रिकेट को रोमांचक बनाएगा। जरूरी है कि गेंद व बल्ले के बीच संतुलन हो, क्योंकि इसके बिना क्रिकेट धीमा हो सकता है। दुनिया भर में टेस्ट देखने की प्रवृत्ति की यदि बात करें, तो दर्शक मैच का कुछ सत्र देखने भी आते हैं। इसलिए मैच का पहला सत्र महत्वपूर्ण होगा।</p>
      <p>
        <b>'डे-नाइट टेस्ट मैच का आखिरी सत्र हर दिन महत्वपूर्ण हो सकता है, क्योंकि गेंद ज्यादा सीम व स्विंग कर सकती है?</b>
      </p>
      <p>यह देखना दिलचस्प होगा, क्योंकि सांझ ढलते ही सूरज की रोशनी काफी बदल जाती है। अच्छी फ्लडलाइट्स जरूर मददगार साबित होगी। अनुभव करने पर ही हम जान पाएंगे कि यह कैसा होगा। लेकिन यह गलत कदम नहीं है। कभी-कभी आपको यह पता लगाने के लिए पूल में कूदना ही पड़ता है कि आप दूसरे छोर तक पहुंच सकते हैं या नहीं।</p>
      <p>
        <b>
          <a href="https://www.livehindustan.com/cricket/story-lasith-malinga-takes-u-turn-of-his-retirement-says-he-wants-to-play-for-next-two-years-2859246.html">रिटायरमेंट पर मलिंगा का यू-टर्न, बोले- दो साल और खेलना चाहता हूं</a>
        </b>
      </p>
      <p>
        <b>'टेस्ट क्रिकेट की सेहत को देखते हुए क्या विश्व टेस्ट चैंपियनशिप आपको उत्साहित करती है?</b>
      </p>
      <p>दर्शकों को जोड़कर रखने के लिहाज से यह कोई बुरा कदम नहीं है। यह सब टेस्ट क्रिकेट की तरफ लोगों को अधिक से अधिक खींचने के लिए किया जा रहा है। सवाल यही है कि हम खेल को किस तरह आगे बढ़ा रहे हैं? क्या इसका मानक बेहतर हो रहा है? रुचि पैदा करने के लिए क्या हम इसे और अधिक प्रतिस्पद्र्धी बना रहे हैं? टेस्ट क्रिकेट में मौजूदा पीढ़ी का उत्साह बढ़ाना बहुत मायने रखता है। बेशक अच्छी-खासी संख्या में लोग टेस्ट क्रिकेट की वकालत करते नजर आ रहे हैं, जो सही भी है। मगर कोलकाता मैच एक ऐसा आधार है, जो तय करेगा कि लोग क्या वाकई स्टेडियम आना चाहते हैं। वे बल्ले और गेंद के बीच एक साफ-सुथरा मुकाबला देखना चाहते हैं।</p>
      <p>
        <b>'टेस्ट में प्रतिस्पर्धा की कमी चिंता की वजह नहीं है? जब आप मैदान पर उतरा करते, तो दक्षिण अफ्रीका, पाकिस्तान, श्रीलंका जैसे देश काफी मजबूत हुआ करते थे।</b>
      </p>
      <p>वकाई, यह चिंता की बात है। यदि आप हाल के टेस्ट रिकॉर्ड को देखें, तो चंद लोग ही ऐसे होंगे, जो कह सकते हैं कि ये सब अब मजबूत टीमें हैं। खेल का स्तर नीचे गिरा है, और इसके लिए कुछ खास किए जाने की जरूरत है।</p>
      <p>
        <b>'आपने 50 ओवरों की जगह 25-25 ओवरों का मैच खेलने का सुझाव दिया है।</b>
      </p>
      <p>कुछ समय पहले मैंने ऐसा कहा था। 2007 के विश्व कप का फाइनल याद कीजिए; वह एक बड़ा मैच था और श्रीलंका को कृत्रिम रोशनी में बल्लेबाजी करनी पड़ी। इसी तरह, 2002 में हमने चैंपियंस ट्रॉफी के दो फाइनल मैच खेले, और दोनों बारिश में धुल गए। मैं जिस फॉर्मेट का सुझाव दे रहा हूं, उसमें श्रीलंका 25 ओवरों की बल्लेबाजी करती और फिर हम 25 ओवर खेलते। यह क्रम दोहराया जाता। अगर आधे खेल में बारिश आ जाती, तो दोनों टीमें 25-25 ओवरों की बल्लेबाजी कर चुकी होती, और इसमें जो टीम अधिक रन बनाती, वही ट्रॉफी जीतती। इसमें आप अपनी पारी के लिए अलग से योजना बना सकते हैं। कई जगहों पर ओस निर्णायक कारक है।</p>
      <p>मौजूदा फॉर्मेट में मुख्यत: टॉस ही तय करता है कि कौन मैच जीतेगा, जब तक कि टॉस हारने वाले खिलाड़ी बहुत बेहतरीन खेल न दिखाएं। यदि आप दूसरी पारी में बल्लेबाजी के लिए उतरते हैं, तो गीली गेंद के कारण गेंदबाजों के पास बहुत सीमित मौके होते हैं। इससे उस टीम को पूरा फायदा मिलता है, जो टॉस जीतती है। मगर 25-25 ओवरों में, पहली गेंदबाजी करने वाली टीम को तीसरी पारी में भी गेंदबाजी करनी होगी, इसलिए वह भी कृत्रिम रोशनी में बॉल फेंकेगी, हालांकि ओस का असर अपेक्षाकृत कम होगा। पर हम उस स्थिति से जरूर बच जाएंगे, जिसमें एक टीम को ओस से भारी फायदा मिलता है, तो दूसरे को भारी नुकसान।</p>
      <p>हालांकि मैंने 10-10 विकेटों के मैच की ही बात कही थी, 20 की नहीं। मगर जब मैंने पहली बार इस पर बात की, तो यही समझा गया कि मैं 20 विकेटों के साथ मिनी-टेस्ट मैच की वकालत कर रहा हूं। ऐसा नहीं है। 25-25 के फॉर्मेट में यदि पहली पारी में आपके सभी विकेट गिर गए, तो आप दूसरी बार बल्लेबाजी के लिए मैदान पर नहीं उतरेंगे। इससे खेल की नीरसता खत्म हो जाएगी और ओस भी असरकार नहीं रहेगा।</p>
      <p>
        <b>'सौरव गांगुली अब बीसीसीआई के अध्यक्ष बन गए हैं-</b>
      </p>
      <p>सौरव के पास मैदान और उसके बाहर, दोनों का अनुभव है। यह अनुभव उनकी मदद करेगा। जिस तरह मैदान पर उन्होंने अपना सर्वश्रेष्ठ प्रदर्शन किया है, नई जिम्मेदारी में भी वह अपना सर्वश्रेष्ठ देने की कोशिश कर रहे हैं।</p>
      <p>
        <b>'खिलाड़ी वाला नजरिया क्या उनके काम आएगा?</b>
      </p>
      <p>मुझे यकीन है कि उनके लिए यह समझना आसान होगा कि खिलाड़ी क्या कहने की कोशिश कर रहे हैं। अगर उनके सामने कोई मसला आता है, तो फैसला लेने के लिए मैदान का अनुभव उनके काम आएगा। नहीं भूलना चाहिए कि हमारे पास कुछ महान प्रशासक रहे हैं, जिन्होंने मैदान में शानदार खेल दिखाया है और हमेशा क्रिकेट व क्रिकेटर के साथ खड़े रहे हैं। हालांकि इसका अर्थ यह नहीं है कि खिलाड़ी ही अच्छे प्रशासक साबित होते हैं। कई अन्य लोगों ने भी खेल को आगे बढ़ाने में बेहतरीन योगदान दिया है।</p>
      <p>
        <b>'राहुल द्रविड़ अब एनसीए संभाल रहे हैं-</b>
      </p>
      <p>राहुल कुछ अलग मिजाज के हैं। वह भारत-ए और अंडर-19 का कोच रह चुके हैं। इसलिए एनसीए के मुखिया का पद उनके लिए बिल्कुल सटीक है। इसके अलावा, वह बेंगलुरु के भी हैं, जहां एनसीए स्थित है।</p>
      <p>
        <b>'इतने सारे प्रमुख क्रिकेटर प्रशासनिक और कोचिंग के कामों में जुटे हैं। सौरव गांगुली, राहुल द्रविड़, रवि शास्त्री.</b>
      </p>
      <p>कोचिंग में हमारे पास एक से बढ़कर एक कोच रहे हैं। मैं उनमें से किसी का अनादर नहीं करना चाहता। वे सभी सिस्टम में शामिल हुएऔर अपना हरसंभव योगदान दिया। मगर हां, अभी का जो ‘कॉम्बिनेशन' है, वह वाकई बहुत अच्छा है।</p>
      <p>
        <b>'क्या आप भी औपचारिक रूप से सेवा देना चाहेंगे?</b>
      </p>
      <p>अनौपचारिक रूप से मैं हर किसी के लिए सुलभ हूं। इसे ही मैं आगे बढ़ाना चाहूंगा।</p>
      <p>
        <b>'आप युवा क्रिकेटरों को सलाह देते रहे हैं। पृथ्वी शॉ भी उनमें से एक हैं। क्या आप चिंतित हैं कि एक धमाकेदार शुरुआत (अंडर-19 विश्व कप) के बाद वह यूं विवादों (डोप टेस्ट में विफल रहने के बाद प्रतिबंध) में रहे?</b>
      </p>
      <p>पृथ्वी एक प्रतिभाशाली खिलाड़ी हैं और क्रिकेट की उनकी समझ अच्छी है। मुझे यकीन है कि वह इन सबसे बाहर निकल आएंगे और कड़ी मेहनत करेंगे।</p>
      <p>
        <b>'जब आप रिटायर हुए, तो आपने भारतीय बल्लेबाजी को आगे बढ़ाने के गुर विराट और रोहित को सिखाए। दक्षिण अफ्रीका के खिलाफ टेस्ट ओपनर के रूप में रोहित की सफलता को आप किस रूप में देखते हैं?</b>
      </p>
      <p>उन्होंने अपनी अलग क्षमता का प्रदर्शन किया है। टेस्ट में ओपनिंग करना काफी खास माना जाता है। उन्होंने सलामी बल्लेबाज के रूप में महज तीन टेस्ट मैच खेले और हमें मुस्कराने की वजहें दीं। उम्मीद है कि वह आगे भी ऐसा करते रहेंगे। जब कभी वह मैदान पर उतरते हैं, तो हर कोई उनकी बल्लेबाजी का लुत्फ उठाता है। उन्हें खेलते हुए देखना शानदार है। आने वाले दिनों में हम साथ-साथ दौरे भी करेंगे, जहां उन्हें कई महत्वपूर्ण भूमिकाएं निभानी है।</p>
      <p>
        <b>'क्या स्टीव स्मिथ की सफलता बताती है कि शैली या तकनीक पर ध्यान देने की जरूरत नहीं है, अंत में स्कोर बोर्ड पर टंगे रन ही काम आते हैं?</b>
      </p>
      <p>अगर आप स्मिथ का खेल देखें, तो वह मानसिक रूप से बेहद व्यस्थित हैं। वह जानते हैं कि उन्हें कहां अटैक करना है। अपनी योजनाएं वह बहुत चालाकी से बदलते हैं। इसलिए मैं कहता हूं कि उनके पास एक जटिल तकनीक है, क्योंकि ऐसी किसी के पास नहीं है। लोग तकनीक के बारे में इतनी अधिक बातें इसलिए करते हैं, ताकि खास गेंदों को आप ‘मिस' न करें। अपनी अलग तकनीक का इस्तेमाल करके यदि स्मिथ वैसी गेदों का पूरा इस्तेमाल करते हैं, तो फिर उस पर बहस क्यों हो? इसी तरह, मलिंगा और बुमराह जैसी बॉलिंग स्टाइल के खिलाड़ी भी हैं, जो पारंपरिक शैली के तेज गेंदबाज नहीं रहे, लेकिन दुनिया के अग्रणी गेंदबाजों में शुमार हैं। कभी-कभी नतीजा पाने के लिए आपको अपनी प्राकृतिक शैली अपनानी पड़ती है।</p>
      <p>
        <b>'स्मिथ बनाम कोहली की चर्चा उसी तरह हो रही है, जिस तरह आपकी ब्रायन लारा के साथ हुआ करती थी।</b>
      </p>
      <p>उस स्तर का बल्लेबाज होना सुखद है, जहां परोक्ष मुकाबला हो। स्मिथ-कोहली का मामला ऐसा ही है। रोहित को भी मैं इसी श्रेणी में रखूंगा। इससे लगातार अच्छा क्रिकेट देखने को मिलता है। गेंदबाजों के साथ भी ऐसा होता है। अगर आपके पास दो विश्व स्तरीय गेंदबाज हों और दोनों आगे-पीछे बॉलिंग कर रहे हों, तो वे दोनों उस प्रदर्शन के लिए अपना सब कुछ झोंक देते हैं, जो वे दिखाना चाहते हैं।</p>
      <p>
        <b>'इंग्लैंड में हुए एकदिवसीय विश्व कप से भारतीय टीम क्या सबक ले सकती है, क्योंकि अगले साल उसे ट्वंटी-20 विश्व कप में उतरना है?</b>
      </p>
      <p>अगर आप हमारी टीम की पूरी ताकत देखेंगे, तो यह बहुत ही मजबूत है। फिर भी हमें मैदान की सीमा का ध्यान रखना होगा। मैदान के पहलुओं की जानकारी आवश्यक है, क्योंकि हर किसी के पास भले ही ऑस्ट्रेलिया में खेलने का अनुभव है और वे जानते हैं कि उन्हें क्या करना है, लेकिन यह ‘प्लानिंग' जरूरी है कि मैदान की किस पिच पर खेल होगा, किधर की लाइनें छोटी हैं, किस गेंदबाज को किस छोर से गेंदबाजी करनी चाहिए आदि। करीबी मुकाबलों में ऐसी बातें काफी मायने रखती हैं।<br/> </p>
    </article>
  </body>
</html>