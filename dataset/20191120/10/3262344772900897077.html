<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33135/netflix-hdr-obbligatorio-per-tutte-le-nuove-produzioni-ecco-perche-e-una-pessima-notizia"/>
    <meta property="og:site_name" content="DDay.it"/>
    <meta property="article:published_time" content="2019-11-20T10:13:00+00:00"/>
    <meta property="og:title" content="Netflix, HDR obbligatorio per tutte le nuove produzioni. Ecco perchè è una pessima notizia"/>
    <meta property="og:description" content="Netflix ha imposto a tutti i registi e ai produttori la lavorazione dei contenuti a gamma dinamica estesa. Qualcuno potrebbe esultare di fronte ad un catalogo interamente HDR, ma questa non è una buona notizia, anzi."/>
  </head>
  <body>
    <article>
      <h1>Netflix, HDR obbligatorio per tutte le nuove produzioni. Ecco perchè è una pessima notizia</h1>
      <h2>Netflix ha imposto a tutti i registi e ai produttori la lavorazione dei contenuti a gamma dinamica estesa. Qualcuno potrebbe esultare di fronte ad un catalogo interamente HDR, ma questa non è una buona notizia, anzi.</h2>
      <address><time datetime="2019-11-20T10:13:00+00:00">20 Nov 2019, 10:13</time> by <a rel="author">Roberto Pezzali</a></address>
      <p>Tutti i film e le serie TV su Netflix dovranno essere HDR. Lo si è scoperto al recente EnergaCamerimage Festival che si è tenuto in Polonia, dove alcuni produttori e registi <b>hanno esposto la loro opinione verso una decisione che ha un impatto enorme sul loro modo di lavorare</b>. Roberto Schaefer, direttore della fotografia di “<i>Red Sea Diving Resort</i>”, ha dichiarato durante una sessione di essere stato messo al corrente del nuovo vincolo di Netflix solo a pochi mesi dalla fine della produzione e in qualche modo, non è dato sapere come, si è dovuto adattare.</p>
      <figure>
        <img src="https://cdn.dday.it/system/uploads/picture/image/58874/content_small_Roberto.jpg"/>
      </figure>
      <p>Altri invece sono preoccupati perché <b>non esiste uno standard fisso su quello che deve essere il risultato</b>, ovvero su quanto debba essere d’impatto, a livello di dinamica, un contenuto su Netflix: basta un master a 1000 nits o serve di più? A quanto pare non c'è una regola ben precisa.</p>
      <p>Come non ci sono indicazioni per quella che è la filiera del controllo qualità: le registrazioni del giorno vengono inviate ai produttori dal set agli studi e questi, per comodità, li guardano su televisori non sempre calibrati e in ambienti luminosi, tanto che la lamentela più frequente è “<i>Troppo scuro, alzate la luminosità</i>”.</p>
      <p>Per registrare un buon contenuto HDR, e per avere un elevato controllo della qualità della scena, servirebbe avere sul set quello che viene definito un DIT, "Digital Imaging Technician”, ovvero una persona che si occupa di tutto il workflow di regolazione, che sistema le impostazioni delle fotocamere e si assicura che i file vengano lavorati nel modo corretto. Il problema è che con il budget ridotto per molte produzioni di Netflix <b>non è possibile avere figure simili, quindi si fa un po’ quello che si riesce.</b></p>
      <figure>
        <img src="https://cdn.dday.it/system/uploads/picture/image/58872/content_small_DIT-set.jpg"/>
      </figure>
      <p>L’HDR non è il 4K: con il 4K basta impostare la macchina ad una risoluzione più elevata e si catturano più pixel. L’HDR è una scelta oltre che tecnica artistica, ed è importante quanto la color correction. <b>Un ottimo HDR si ottiene solo registrando sul set con camere a dinamica estesa, e poi, scena per scena, lavorando in fase di grading alla gestione di luci e ombre su un monitor opportunamente calibrato</b>.</p>
      <p>L’HDR si apprezza solo se il lavoro fatto per creare il master è di primo livello, altrimenti il guadagno è ridotto, anzi, si fanno anche disastri e nelle scene scure il rischio è di non vedere nulla o di vedere tutto slavato se non è stato fatto tutto nel migliore dei modi.</p>
      <p>L’imposizione da parte di Netflix di usare l’HDR, anche per produzioni a basso budget, <b>non guarda assolutamente alla qualità:</b> non basta che appaia HDR sul televisore per avere un buon contenuto HDR, e questa democratizzazione dei contenuti a dinamica estesa <b>rischia solo di peggiorare la qualità di contenuti</b>, quelli in streaming, che spesso non sono neppure eccezionali proprio perché realizzati velocemente.</p>
      <figure>
        <img src="https://cdn.dday.it/system/uploads/picture/image/58873/content_small_Untitled1_0075_50-Miles-Ahead-and-Don-Cheadle-__-Roberto-Schaefer-__-Case-Study.jpg-1024x576.jpg"/>
      </figure>
      <p>L’HDR ha un senso solo se è un vero HDR: già oggi esistono TV venduti come HDR che non possono, per ovvi limiti tecnici, visualizzare correttamente una scena ben fatta. Un televisore HDR da 500 euro, con luminosità di picco di 400 nits e illuminazione edge LED, <b>è una presa in giro ed una pessima pubblicità per quello che è uno standard davvero rivoluzionario per l’immagine.</b></p>
      <p>Se ora, oltre ai TV, arrivano anche contenuti che vengono resi HDR con un paio di click, solo perché altrimenti Netflix non li accetta, la situazione non può che peggiorare.</p>
      <p>HDR doveva essere un qualcosa da sfruttare per poche cose fatte bene, doveva fare la differenza. Ma è già finito anche lui nel calderone del marketing, quando tutto è HDR niente è HDR.</p>
    </article>
  </body>
</html>