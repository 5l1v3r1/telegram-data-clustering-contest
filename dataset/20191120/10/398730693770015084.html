<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/colombia-laddar-for-strejk-och-massprotest/"/>
    <meta property="og:site_name" content="DN.SE"/>
    <meta property="article:published_time" content="2019-11-20T10:50:24+00:00"/>
    <meta property="og:title" content="Colombia laddar för strejk och massprotest"/>
    <meta property="og:description" content="På torsdag ansluter sig Colombia till den latinamerikanska protestvågen. Massiva demonstrationer planeras mot sjunkande löner och politiskt våld."/>
  </head>
  <body>
    <article>
      <h1>Colombia laddar för strejk och massprotest</h1>
      <address><time datetime="2019-11-20T10:50:24+00:00">20 Nov 2019, 10:50</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>På torsdag ansluter sig Colombia till den latinamerikanska protestvågen. Massiva demonstrationer planeras mot sjunkande löner och politiskt våld. Samtidigt genomförs en nationell strejk. Myndigheterna stänger gränserna och förbjuder alkoholförsäljning i vissa regioner.</b>
      </p>
      <p>Vågen av folkliga protester rullar vidare över världen. I Latinamerika demonstreras sedan en tid i bland annat Ecuador, Chile och Bolivia.</p>
      <p>På torsdagen ansluter sig Colombia, som till delar i praktiken stängs i samband med planerade landsomfattande protestmanifestationer och en nationell strejk, den största i landet på decennier.</p>
      <p><b>Myndigheterna har beordrat</b> att tolv gränsövergångar till grannländerna ska hållas stängda från onsdagen till fredag morgon.</p>
      <p>– För att garantera säkerheten för alla de människor som ska ut och marschera, motiverar chefen för den colombianska migrationsmyndigheten Christian Kruger åtgärden.</p>
      <p>Provinserna har också getts rätt att införa speciallagar under torsdagsdygnet, exempelvis förbjuda alkoholförsäljning, något Antioquia beslutat om och andra överväger.</p>
      <p>I huvudstaden Bogotá har organisatörerna <a href="https://www.eltiempo.com/bogota/temas-claves-que-debe-saber-sobre-las-marchas-en-la-ciudad-435346">utsett sju samlingspunkter</a>, varav den främsta är den centralt belägna parken Nacional vid foten av Monserrateberget. Från dessa ska man marschera till den historiska Bolivarplatsen i centrum.</p>
      <p>Några universitet kommer under torsdagen att slopa undervisningen.</p>
      <p><b>Initiativet till protesterna </b>togs av fackliga organisationer, men på bara några timmar anslöt sig en rad andra missnöjda grupper: pensionärsorganisationer, statliga lärare och studenter.</p>
      <p>Huvudpunkten under protestdagen är kritik mot sjunkande pensioner och löner. Men många är också djupt kritiska mot fortsatt politiskt våld, en långvarig colombiansk plåga.</p>
      <p>President Iván Duque blir en oundviklig måltavla.</p>
      <p>Colombias största framsteg de senaste åren, fredsavtalet med Farcgerillan (vilket gav den förra presidenten Santos Nobels fredspris), väckte missnöje i breda grupper som menade att det var för mjukt mot gerillan. Den kritiken lade grunden för Duques valseger i fjol.</p>
      <p><b>Hans anhängare hade</b> förhoppningen att hans styre i praktiken skulle bli en tredje mandatperiod präglad av den populäre tidigare högerpresidenten Alvaro Uribe, Duques mentor.</p>
      <p>Men av Duques vallöfte att justera och omförhandla delar av fredsavtalet har ännu blivit intet. I stället har implementeringen av centrala punkter i avtalet förhalats, som återförande av mark och återintegration i samhället av tidigare gerillasoldater.</p>
      <p>Sedan Duque kom till makten har <a href="https://apnews.com/867c6944fc6f420080926c32ed248b0b">minst 200 människorättsaktivister mördats</a>, men också dussintals forna Farcsoldater som lagt ner sina vapen.</p>
      <p><b>I lokalvalen i oktober</b> manifesterades missnöjet politiskt när Ivan Duques parti tappade makten över huvudstaden Bogotá och den viktiga storstaden Medellín.</p>
      <p>Ännu ett slag kom när en militär skandal i början av november tvingade bort försvarsministern. Det visade sig att åtta barn dödats i en militär lufträd mot en kriminell grupp på en plats vid randen av Amazonas.</p>
      <p>Duques popularitet är på bottennivå. Det återstår att se vad torsdagens protester leder till.</p>
      <p>Kanske hamnar Duque i samma klämma som Chiles högerpresident Sebastian Piñera, som försvagats av de folkliga protester han till en början dömde ut som laglöshet, spekulerar den colombianska författaren och <a href="https://elpais.com/elpais/2019/11/20/opinion/1574209451_279690.html">journalisten Felipe Restrepo Pombo.</a> </p>
      <p><a href="https://www.dn.se/nyheter/varlden/experternas-forklaring-till-massprotester-runt-om-i-varlden/">Läs mer: Experternas förklaring till massprotester runt om i världen</a> </p>
      <p><a href="https://www.dn.se/nyheter/varlden/nya-dodsoffer-i-bolivias-politiska-protester/">Läs mer: Nya dödsoffer i Bolivias politiska protester</a> </p>
    </article>
  </body>
</html>