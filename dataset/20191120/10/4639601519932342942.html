<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/society/ktimatologio-mazika-email-se-ksexasiarides/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T10:00:56+00:00"/>
    <meta property="og:title" content="Κτηματολόγιο : Μαζικά email σε ξεχασιάρηδες"/>
    <meta property="og:description" content="Τις επόμενες ημέρες πάνω από 1,3 εκατομμύρια παραλήπτες πρόκειται να λάβουν e-mail από το Κτηματολόγιο και την ΑΑΔΕ"/>
  </head>
  <body>
    <article>
      <h1>Κτηματολόγιο : Μαζικά email σε ξεχασιάρηδες</h1>
      <h2>Τις επόμενες ημέρες πάνω από 1,3 εκατομμύρια παραλήπτες πρόκειται να λάβουν e-mail από το Κτηματολόγιο και την ΑΑΔΕ</h2>
      <address><time datetime="2019-11-20T10:00:56+00:00">20 Nov 2019, 10:00</time> by <a rel="author">ΤοΒΗΜΑ Team</a></address>
      <p>Μαζικά email σε ξεχασιάρηδες στέλνει το Κτηματολόγιο σε συνεργασία με την Ανεξάρτητη Αρχή Δημοσίων Εσόδων προκειμένου να ενημερωθούν οι πολίτες για τις προθεσμίες υποβολής δηλώσεων της ιδιοκτησίας τους στο πλαίσιο της κτηματογράφησης.</p>
      <p>Τις επόμενες ημέρες πάνω από 1,3 εκατομμύρια παραλήπτες (φυσικά και νομικά πρόσωπα) πρόκειται να λάβουν e-mail από την ΑΑΔΕ.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Πρόκειται για φυσικά και νομικά πρόσωπα που είναι κάτοχοι ιδιοκτησίας ή διαμένουν/έχουν την έδρα τους σε μια ή περισσότερες Περιφερειακές Ενότητες η προθεσμία των οποίων λήγει τέλος Νοεμβρίου (υπενθυμίζεται ωστόσο πως υποχρέωση δήλωσης ιδιοκτησίας στο Κτηματολόγιο έχουν μόνο οι κάτοχοι ιδιοκτησίας).</p>
      <h3>Κτηματολόγιο, αυτές είναι οι περιοχές</h3>
      <p>Οι Περιφερειακές ενότητες στις οποίες λήγει η προθεσμία είναι οι εξής:</p>
      <p>–      Καστοριάς/Φλώρινας<br/>–      Ευβοίας<br/>–      Αχαΐας<br/>–      Λακωνίας<br/>–      Αργολίδας/Κορινθίας<br/>–      Σάμου/Χίου/Ικαρίας<br/>–      Αιγίου<br/>–      Μεσσηνίας<br/>–      Στο υπόλοιπο Μαγνησίας και Σποράδων</p>
      <p>Για όλες τις παραπάνω περιοχές η προθεσμία έγκαιρης υποβολής δηλώσεων ιδιοκτησίας στο Κτηματολόγιο λήγει στις 29 Νοεμβρίου 2019. Το Κτηματολόγιο, στη σχετική του ανακοίνωση, υπογραμμίζει πως «καμία περαιτέρω παράταση δεν πρόκειται να δοθεί».</p>
      <h3>Οδηγίες από το Κτηματολόγιο</h3>
      <p>Οι πολίτες, για την καλύτερη εξυπηρέτησή τους, μπορούν να:</p>
      <p>– Υποβάλουν ηλεκτρονικά τη δήλωσή τους μέσα από την ιστοσελίδα του Κτηματολογίου, www.ktimatologio.gr,</p>
      <p>– Αποφύγουν την πολύωρη αναμονή, εφαρμόζοντας την διαδικασία διαπίστωσης «εμπρόθεσμης προσέλευσης», προκειμένου να ολοκληρώσουν την υποβολή της δήλωσής τους σε μεταγενέστερο χρόνο με ραντεβού,</p>
      <p>– Λάβουν δωρεάν υπηρεσίες στα κατά τόπους Γραφεία Κτηματογράφησης από εξειδικευμένους δικηγόρους και τοπογράφους σχετικά με την διαδικασία υποβολής δήλωσης, τα απαραίτητα έντυπα, εντοπισμό, κλπ,</p>
      <p>– Χρησιμοποιήσουν δωρεάν την υπηρεσία εντοπισμού και οριοθέτησης ακινήτου με χρήση εφαρμογής μέσω έξυπνου κινητού τηλεφώνου,</p>
      <p>– Πληρώσουν το πάγιο τέλος σε δόσεις μέσω της χρήσης πιστωτικής κάρτας,</p>
      <p>– Καλέσουν για περισσότερες πληροφορίες στο 210 6505600 ή στο 1015 και να επισκεφθούν την ιστοσελίδα www.ktimatologio.gr.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>