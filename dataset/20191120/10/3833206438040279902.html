<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Osudiha-maika-zashtoto-skusala-uchebnicite-na-sina-si-915320"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Осъдиха майка, защото скъсала учебниците на сина си"/>
    <meta property="og:description" content="Майка на 6 деца от преславското село Кочово получи присъда от три месеца затвор условно заради унищо..."/>
  </head>
  <body>
    <article>
      <h1>Осъдиха майка, защото скъсала учебниците на сина си</h1>
      <address>
        <time datetime="2019-11-20T10:40:00+00:00">20 Nov 2019, 10:40</time>
      </address>
      <p>Майка на 6 деца от преславското село Кочово получи присъда от три месеца затвор условно заради унищожаване на учебниците на един от синовете си. Деянието е квалифицирано като унищожаване на чужди движими вещи - обществено имущество. Случаят станал през май т. г. в село Кочово.</p>
      <p>До социалните служби и Детската педагогическа стая във Велики Преслав стигнала информация, че 40-годишната Емине М. е изпонакъсала всички учебници на 12-годишния си син, ученик в СУ "Черноризец Храбър“ във Велики Преслав. Социалните служби са започнали проверка по случая, тя се прехвърлила и в Детска педагогическа стая, оттам сезирали прокуратурата.</p>
      <p>След като се запознали с казуса, от обвинението констатирали, че 11-те броя учебници по различни предмети са собственост на СУ "Черноризец Храбър“ и вкарали в съда обвинителен акт за унищожаване на чужди движими вещи. "Не сме страна по делото, от нас само искаха да дадем цената на учебниците и информация от кои издателства са“ – коментира пред "Монитор“ директорката на учебното заведение Жасмина Станчева.</p>
      <p>Жената е възстановила в пълен размер нанесената на училището щета. Съдия Дияна Петрова от Районния съд във Велики Преслав признала Емине М. за виновна, а тъй като учебниците били оценени на 134.51 лева и случаят минавал за маловажен, я осъдила на три месеца лишаване от свобода, като изпълнението на наказанието било отложено за срок от три години.</p>
      <p>Емине М. има общо 6 деца и през август 2018 година вече е била осъждана веднъж на три месеца затвор условно и на обществено порицание, защото през август 2017 ги оставила без надзор и достатъчно грижа и така създала опасност за тяхното развитие.</p>
    </article>
  </body>
</html>