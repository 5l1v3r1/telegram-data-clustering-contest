<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000336/abd%E2%80%99li-iki-yetkili-zelenskiy-trump-g%C3%B6r%C3%BC%C5%9Fmesini-uygunsuz-olarak-nitelendirdi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T10:45:00+00:00"/>
    <meta property="og:title" content="ABD’li iki yetkili, Zelenskiy-Trump görüşmesini 'uygunsuz' olarak nitelendirdi"/>
    <meta property="og:description" content="ABD’li üst düzey iki yetkili, ABD Başkanı Donald Trump ile Ukrayna Devlet Başkanı Vladimir Zelenskiy arasında geçen telefon görüşmesini dinlediğini ve duyduklarının kendilerini çok rahatsız ettiğini belirtti. ABD Ulusal Güvenlik Konseyi yetkililerind"/>
  </head>
  <body>
    <article>
      <h1>ABD’li iki yetkili, Zelenskiy-Trump görüşmesini 'uygunsuz' olarak nitelendirdi</h1>
      <address>
        <time datetime="2019-11-20T10:45:00+00:00">20 Nov 2019, 10:45</time>
      </address>
      <p>ABD’li üst düzey iki yetkili, ABD Başkanı Donald Trump ile Ukrayna Devlet Başkanı Vladimir Zelenskiy arasında geçen telefon görüşmesini dinlediğini ve duyduklarının kendilerini çok rahatsız ettiğini belirtti.<br/><br/>ABD Ulusal Güvenlik Konseyi yetkililerinden Yarbay Alexander Vindman, ABD Başkanı Donald Trump’ın 25 Temmuz’da Ukraynalı mevkidaşı Vladimir Zelenskiy ile olan telefon görüşmesinin kendisini çok rahatsız ettiğini söyledi.  <br/><br/>Vindman, Temsilciler Meclisi İstihbarat Komitesi’nin gerçekleştirdiği üçüncü açık oturumunda, ABD Başkanı’nın görevden alınmasına ilişkin başlatılan soruşturma kapsamında yaptığı değerlendirmelerde, “Duyduklarım uygunsuzdu. Ulusal Güvenlik Konseyi Hukuk Danışmanı John Eisenberg'e endişelerimi ilettim” ifadelerini kullandı.<br/><br/>Vindman’a Savunma Bakanlığı teklifi<br/><br/>ABD Başkan Yardımcısı Joe Biden'ın oğlu Hunter Biden'le ilgili soruşturmaya atıfta bulunan Vindman, ABD Başkanı’nın siyasi bir rakibini soruşturması için diğer bir hükümetten ricada bulunmasının uygun olmadığını söyledi. Zelenskiy-Trump konuşmasını dinlediğini belirten Vindman, Ukrayna liderine ABD iç politikasına müdahale etmemesini tavsiye ettiğini açıkladı. Ayrıca Vindman, Ukraynalı yetkililerin kendisine savunma bakanı olarak görev yapmasını teklif ettiklerini, fakat bu teklifi reddettiğini söyledi.<br/><br/>ABD Başkan Yardımcısı Mike Pence'in yardımcılarından Jennifer Williams da iki başkan arasındaki telefon görüşmesini dinlediğini belirterek, Vindman’ın değerlendirmelerine katıldığını ve bu görüşmeyi uygunsuz bulduğunu söyledi.<br/><br/>Trump’tan sert eleştiri: O bir kaçık<br/><br/>Vindman ve Williams, bu açıklamalarının ardından ABD Başkanı Trump’ın eleştirilerine maruz kaldı. Twitter hesabı üzerinden Vindman ve Williams’a saldıran Trump, onları kendisine muhalif bir gruba ait olmakla itham etti. Oturum başlamadan önce Temsilciler Meclisi Başkanı Nancy Pelosi’yi de hedef alan Trump onu ‘kaçık’ olarak nitelendirdi. Trump kendi hesabı üzerinden yaptığı paylaşımda, “Pelosi, Trump'ın kaderine seçmenlerin karar vermesinin tehlikeli olduğunu söyledi. Ona göre seçimleri ben kazanacağım ve bundan dolayı risk almak istemiyor. Seçim sistemimizi değiştirmek istiyor. O bir kaçık” ifadelerini kullandı.<br/><br/>Trump'un bu açıklaması, Pelosi'nin Demokratlara yazdığı mektubun ardından geldi. Pelosi mektubunda, Temsilciler Meclisi’nin başkanın azledilmesine ilişkin soruşturmayı durdurması ve Trump’ın kaderini seçimlerin belirlemesi için beklenmesi çağrısında bulunan kimseleri eleştirdi ve bu stratejiyi tehlikeli olarak nitelendirdi.<br/><br/><b>Kritik isim</b><br/><br/>Williams ve Vindman’ın ifadelerinin önemine rağmen bu haftaki oturumun tartışmasız yıldızı Trump'ın Avrupa Birliği (AB) Büyükelçisi Gordon Sondland olacak. Çarşamba günü komitenin karşısına çıkacak olan Sondland, ABD Başkanı Donald Trump ile Ukrayna dosyası hakkında doğrudan konuşan tek tanık. Trump’ın seçim kampanyasının eski bir bağışçısı olan Sondland'ın ABD Başkanı ile yakın bir ilişkisi var. Şüphesiz kendisini soruşturmayı yürütenlerden bilgi gizlemekle suçlayan Demokratların sert sorularıyla karşılaşacak. Cumhuriyetçiler ise Biden soruşturmasının amacının yalnızca yolsuzlukla mücadele etmek olduğunu kanıtlamaya çalışacaklar. Gordon Sondland'ın ABD Başkanı’yla olan yakın ilişkisi, önceki savunma stratejilerinde olduğu gibi tanığın güvenilirliğini sorgulamaya odaklanan Cumhuriyetçiler için durumu oldukça zorlaştıracak.<br/><br/><b>Sondland ve Trump arasında geçen konuşma</b><br/><br/>Soruşturma komiteleri Pazartesi akşamı Dışişleri Bakanlığı yetkililerinden olan David Holmes’in ifadesi üzerindeki gizlilik perdesini kaldırdı. Holmes, Zelenskiy-Trump görüşmesinden bir gün sonra Sondland ile ABD Başkanı Donald Trump arasında Kiev'de gerçekleşen bir görüşmeye ilişkin duyduklarını anlattı. Kariyeri boyunca böyle bir şeye hiç tanık olmadığını ifade eden Holmes, “Dışişleri Bakanlığı’nda daha önce hiç yaşamadığım farklı bir deneyim oldu. Sondland, ABD Başkanı’nı Kiev'deki bir restoranda telefonla aradı ve uygunsuz dil ile sohbet ettiler. Konuşma gerçekten oldukça garipti. Bütün ayrıntıları hatırlıyorum” ifadelerini kullandı.<br/><br/>Holmes, Perşembe günü gerçekleştirilecek oturumda komite önüne çıkacak.<br/><br/>ABD Başkanı Trump, Pazartesi günü yaptığı açıklamada, Temsilciler Meclisi Başkanı Nancy Pelosi'nin tweet atmayı bırakmaya ve doğrudan komite üyeleri karşısında konuşmaya çağırması halinde ifade verebileceğini söyledi.<br/><br/>Trump, sosyal medya hesabından yaptığı açıklamada şunları söyledi;<br/><br/>“Temsilciler Meclisi Başkanı ve hiçbir şey yapmayan kaçık Nancy Pelosi, radikal sol cenahtan oldukça korkuyor. Bana, yürütülen bu sahte azil süreciyle ilgili olarak Pazar günü yazılı bir ifade verebileceğimi önerdi. Yanlış hiçbir şey yapmamış olmama ve ifade vererek bu sahte soruşturmaya prim kazandırmak istemesem de bu fikir hoşuma gitti ve bunu yapacağım. Bunu ciddi şekilde düşünüyorum!”<br/><br/>Pelosi'yi hedef alan Trump, radikal sol ile “sahte medyanın” eylemlerini kontrol altına almaya çalıştığını dile getirerek, “Bu kampanya, sahte medya ve onun hiçbir şey yapmayan Demokrat ortakları tarafından başlatılan büyük bir aldatmacadır. Nancy Pelosi ve Adam Schiff yasaları eğip büküyor. Fakat biz kazanıyoruz ve kazanmaya devam edeceğiz!” ifadelerini kullandı.<br/><br/><b>Pelosi: Bu, Trump için fırsat</b><br/><br/>Temsilciler Meclisi Başkanı Pelosi, Pazar günü CBS’ye verdiği röportajda Trump'a, ne düşündüğünü doğrudan ortaya koymak istiyorsa soruşturma komitesine ifade vermesini önerdi. “Başkan komitenin önüne çıkıp dilediği şeyi söyleyebilir” diyen Pelosi, bunun Trump için bir fırsat olduğunu belirtti.<br/><br/>Azınlık Lideri Demokrat Partili Chuck Schumer ise Pazar günü gazetecilere verdiği demeçte, “Başkan duyduğu bu şeylere karşı çıkmak istiyorsa bunu tweet atarak değil, komite önüne çıkarak yapmalı ve etrafındaki kimselerin ifadelerini sunmalarına izin vermelidir” ifadelerini kullandı. Schumer’in bu sözlerle tanıklık etmesine izin verilmeyen Beyaz Saray yetkililerinden Enerji Bakanı Rick Perry ve diğer bazı kişileri ima ettiği belirtildi.<br/><br/><b>ABD tarihinde bir ilk</b><br/><br/>Trump’ın komite önünde ifade vermeyi kabul etmesi halinde ABD tarihinde ilk kez bir başkan Kongre önünde kendini savunmak için ifade vermiş olacak. ABD Başkanı Gerald Ford, 1974’te Richard Nixon affına ilişkin kararından dolayı Kongre önüne çıkmıştı. Bill Clinton ise 1998'de azledilmesine dair olan soruşturmalar sırasında Temsilciler Meclisi’ne yazılı olarak ifadesini sunmuştu. Kongre’deki kaynaklar, Başkan Trump’ın ifadeye verme yönünde karar alması halinde, Robert Mueller soruşturması sırasında yaptığı gibi bunu yazılı olarak yapacağını düşündüklerini dile getirdi.<br/><br/>Temsilciler Meclisi’ndeki soruşturmayı yürüten kimseler, hâlihazırda Trump'ın Muller'e verdiği yazılı cevaplarında yalan söyleyip söylemediğini belirlemeye çalışıyor ve Trump'ın, seçim kampanyası ile Wikileaks arasındaki bağlantılardan haberdar olduğunu kanıtlayan belgeler arıyorlar. Müfettişler bunun kanıtlanması halinde, ABD Başkanı’nın soruşturmayı engellemeye yönelik girişimlerde bulunduğunun tespit edileceğini ve böylece azledilmesi sürecine katkıda bulunacağını düşünüyorlar.</p>
    </article>
  </body>
</html>