<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/20/news/roma_ricatti_a_una_clinica_scattano_tre_arresti_c_e_anche_un_carabiniere_indagato_barillari-241477051/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T10:22:00+00:00"/>
    <meta property="og:title" content="Roma, ricatti a una clinica: scattano tre arresti. Carabiniere ai domiciliari. Indagato Barillari"/>
    <meta property="og:description" content="L'ex autista di Stefano Delle Chiaie avrebbe imposto l'assunzione di un commercialista nell'azienda sanitaria. Contatti con il consigliere 5S per"/>
  </head>
  <body>
    <article>
      <h1>Roma, ricatti a una clinica: scattano tre arresti. Carabiniere ai domiciliari. Indagato Barillari</h1>
      <h2>L'ex autista di Stefano Delle Chiaie avrebbe imposto l'assunzione di un commercialista nell'azienda sanitaria. Contatti con il consigliere 5S per intimidire l'imprenditore. Coinvolto anche un militare</h2>
      <address><time datetime="2019-11-20T10:22:00+00:00">20 Nov 2019, 10:22</time> by <a rel="author">FEDERICA ANGELI e MARIA ELENA VINCENZI</a></address>
      <p>Quello che ieri ha portato a tre arresti domiciliari è solo il primo filone di una storia di corruzione che ora guarda al consigliere regionale grillino Davide Barillari. Se per i tre finiti in manette ieri, il maresciallo dei carabinieri Giuseppe Costantino, il sindacalista della Sicel Andrea Paliani (ex autista del fondatore di Avanguardia Nazionale Stefano Delle Chiaie) e il consulente del lavoro Alessandro Tricarico, la posizione è già piuttosto chiara, ora l'indagine vira verso la Pisana: bisogna capire per quale motivo il politico Cinquestelle, indagato, si fosse messo a disposizione della combriccola. Se dietro ci fosse qualcosa di illecito.<br/><br/>Le carte dell'inchiesta dei carabinieri del nucleo investigativo, coordinata dal procuratore aggiunto Paolo Ielo e dal sostituto Luigia Spinelli, raccontano una storia di corruzione in cui non mancano, appunto, gli agganci con la politica. Vecchie simpatie di estrema destra e attuali collegamenti con i grillini.<br/><br/>Al centro, il sindacalista e il maresciallo che facevano intendere a un imprenditore, Cristopher Faroni, proprietario di alcune cliniche convenzionate col Ssn e indagato in altro procedimento, di poterlo aiutare se avesse assunto un consulente. Insomma, gli promettevano di tirarlo fuori dai guai giudiziari in cambio di una parcella da 250mila euro all'anno a Tricarico: d'altronde il militare era quello incaricato a indagare su di lui. Tanto che è stato proprio Faroni, esasperato, a raccontare tutto al pm.<br/><br/>Ed è proprio in questo contesto che spunta il nome di Barillari. Agli occhi dell'ex autista di Delle Chiaie, il consigliere regionale grillino, componente della VII Commissione, Sanità e Politiche sociali, è il Mister Wolf della Pisana: risolve problemi. È alla sua porta che bussa per la questione del gruppo Ini di Faroni, è a lui che si raccomanda per far commissariare immediatamente la società in modo da non far perdere ai suoi iscritti il posto di lavoro.<br/><br/>È sempre a Davide Barillari che Andrea Paliani si rivolge per fare una ispezione nella clinica " Città Bianca" a Veroli, che appartiene a Faroni. " Te passo a prende io sotto la Regione ok amico mio?", gli dice al telefono il 30 aprile 2019. E così è stato. I due, Barillari e Paliani, vanno a Veroli e insieme fanno una denuncia alla Guardia di finanza di Frosinone. La querela contro il gruppo Ini va avanti, "procede bene " , lo rassicura il sindacalista, ricevendo in cambio dal consigliere regionale l'informazione che " il 14 giugno ci sarà in Regione una consulta per lavorare sul miglioramento della sanità nel Lazio".<br/><br/>E, a quanto dichiara al telefono con un suo uomo fidato, sarà proprio il 5Stelle a dare a due quotidiani - Il Tempo e Il Fatto Quotidiano - in esclusiva la notizia sull'indagine in corso nei confronti di Faroni. La vicenda finisce anche sul tavolo dell'ex ministra Giulia Grillo. " Sono stato al ministero della Salute, ho parlato con la Grillo, spingi con lei su questa cosa " , sollecita Paliani. "Sento io lo staff della Grillo", lo rassicura il consigliere grillino.<br/><br/>Insomma, non c'è dubbio che il loro contatto in Regione sia lui. Perché in fondo i due sono amici e se lo ricordano anche nel corso delle frequentissime telefonate. " Sei un grande Davide: quello che fai te è un po' quello che faccio io. Comunque sappi che il tuo amico accanto ce l'hai, e sono io. Davide io do la mia vita per te " , dice Paliani al telefono. Barillari lo ringrazia e subito dopo firma la lettera per commissariare la Ini. O almeno questo racconta in una telefonata successiva Paliani alla compagna</p>
    </article>
  </body>
</html>