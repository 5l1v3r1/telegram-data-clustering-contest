<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640904/%D8%AA%D8%BA%DB%8C%DB%8C%D8%B1-%D9%88%DB%8C%D9%84%D9%85%D9%88%D8%AA%D8%B3-%D8%AA%DB%8C%D9%85-%D9%85%D9%84%DB%8C-%D8%B1%D8%A7-%D9%BE%D9%88%D8%AF%D8%B1-%D9%85%DB%8C%E2%80%8C%DA%A9%D9%86%D8%AF%D8%AA%D8%B3%D8%A7%D9%88%DB%8C-%D8%B9%D8%B1%D8%A7%D9%82-%D9%88-%D8%A8%D8%AD%D8%B1%DB%8C%D9%86-%D8%AE%DB%8C%D9%84%DB%8C-%D8%A8%D9%87-%D8%B3%D9%88%D8%AF-%D9%85%D8%A7-%D9%86%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T10:52:00+00:00"/>
    <meta property="og:title" content="تغییر ویلموتس تیم ملی را پودر می‌کند/تساوی عراق و بحرین خیلی به سود ما نشد"/>
    <meta property="og:description" content="کارشناس فوتبال گفت: تغییر مارک ویلموتس تیم ملی فوتبال ما را پودر خواهد کرد و براساس داده‌های علمی با چالشی بزرگ مواجه می‌شویم."/>
  </head>
  <body>
    <article>
      <h1>
        <a href="https://www.bultannews.com/fa/news/640904/%D8%AA%D8%BA%DB%8C%DB%8C%D8%B1-%D9%88%DB%8C%D9%84%D9%85%D9%88%D8%AA%D8%B3-%D8%AA%DB%8C%D9%85-%D9%85%D9%84%DB%8C-%D8%B1%D8%A7-%D9%BE%D9%88%D8%AF%D8%B1-%D9%85%DB%8C%E2%80%8C%DA%A9%D9%86%D8%AF%D8%AA%D8%B3%D8%A7%D9%88%DB%8C-%D8%B9%D8%B1%D8%A7%D9%82-%D9%88-%D8%A8%D8%AD%D8%B1%DB%8C%D9%86-%D8%AE%DB%8C%D9%84%DB%8C-%D8%A8%D9%87-%D8%B3%D9%88%D8%AF-%D9%85%D8%A7-%D9%86%D8%B4%D8%AF">تغییر ویلموتس تیم ملی را پودر می‌کند/تساوی عراق و بحرین خیلی به سود ما نشد</a>
      </h1>
      <h2>کارشناس فوتبال گفت: تغییر مارک ویلموتس تیم ملی فوتبال ما را پودر خواهد کرد و براساس داده‌های علمی با چالشی بزرگ مواجه می‌شویم.</h2>
      <address><time datetime="2019-11-20T10:52:00+00:00">20 Nov 2019, 10:52</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، جلال چراغپور در مورد تساوی بدون گل عراق و بحرین که باعث شد همچنان به صعود به عنوان تیم اول امیدوار بمانیم، گفت: به نظر من این مساوی خیلی هم به سود ما تمام نشد شاید از نظر جدول اگر عراق برنده می‌شد صعودش به مرحله بعد را قطعی می‌کرد به عنوان تیم اول به مرحله بعد راه پیدا می‌کرد و ما دیگر نمی‌توانستیم صدرنشین گروه شویم. اما این را در نظر بگیرید که در آن صورت بازی آخر عراق با ایران در ورزشگاه آزادی برای عراقی‌ها تشریفاتی می‌شد و این به سود ما بود. ما با کی‌روش که تیم ملی بسیار تنظیم‌ شده‌ای داشت نتوانستیم عراق را ببریم و با این تیم مساوی کردیم اما وقتی عراق صعودش را  به مرحله بعدی قطعی می‌کرد در بازی تشریفاتی مقابل ما خودش را به آب و آتش نمی‌زد و این  از نظر انگیزشی به سود ما می‌شد.</p>
      <p>وی افزود: از منظر دیگر این مساوی باعث شد تیمی از جدول رها نشود و همه تیم‌ها شانس داشته باشند اما اکنون ممکن است شرایط به گونه‌ای رقم بخورد که در بازی آخر عراق با تمام توان مقابل ما بازی کند. ضمن اینکه اگر عراق پیروز می‌شد بحرین یک باخت دیگر می‌آورد و ترسان و لرزان‌تر از همیشه به ایران می‌آمد.</p>
      <p>چراغپور با اشاره به شرایط جدول عنوان کرد: ما قبل از بازی با بحرین و عراق 6 امتیاز از هنک‌کنگ و کامبوج می‌گیریم و 12 امتیازی می‌شویم. به فرض بحرین هم این دو تیم را ببرد با 14 امتیاز مقابل ما قرار می‌گیرد. در آن صورت ما باید بحرین را ببریم و صعود کنیم. آن هم در حالی که بحرین مقابل ما بحرینی بازی می‌کند و مگس به بازیکنانش بخورد به زمین می‌خوردند و وقت‌کشی خواهند کرد. داوری بازی هم بسیار اهمیت پیدا می‌کند و مسابقه پرتنش می‌شود. اما ما اگر می‌خواهیم به مرحله بعد صعود کنیم باید بحرین را ببریم.</p>
      <p>این کارشناس فوتبال در مورد احتمال فسخ قرارداد ویلموتس و اینکه صحبت از یک مربی ایرانی است، گفت: من برنامه تلویزیونی فوتبال برتر را دیدم اما متوجه نشدم که سرانجام ویلموتس به ایران می‌آید یا نمی‌آید. سخنگوی فدراسیون پاسخ روشنی به این دو سؤال نداد که آیا او می‌آید یا نمی‌آید.</p>
      <p>وی ادامه داد: اگر بخواهیم تحلیل علمی کنیم و بگوییم که یک مربی جانشین ویلموتس شود بهتر است یا نه، باید این مسئله را به دور از احساس و براساس عناصر تأثیرگذار و داده‌های علمی بررسی کنیم. در دو بازی با عراق و بحرین ورزشگاه 100 هزار نفری پر از جمعیت داریم که می‌تواند بسیار انگیزشی باشد و باعث فشار روی تیم حریف شود اما اگر در همین ورزشگاه بحرین بهتر از ما بازی کند تماشاگران ممکن است سکوت کنند که از ناسزایی رکیک هم برای بازیکنان بدتر خواهد بود. بنابراین فشار دو بازی پر از تماشاگر در ایران با این دو تیم خواهیم داشت اما می‌خواهیم عملکرد ویلموتس را بررسی کنیم. ویلموتس در چهار بازی دور رفت موفق عمل نکرد و اگر بخواهیم از 100 به او نمره بدهیم نمره 40 را به او می‌دهیم. از سوی دیگر در بازی‌های برگشت حمایت تماشاگران را داریم، در خانه خودمان بازی می‌کنیم و نمی‌خواهد به بحرین و اردن سفر کنیم داور تحت تأثیر تماشاگران ما قرار خواهد گرفت و بی‌مبالاتی نمی‌کند و ... در این صورت شانس ویلموتس از 40 به 55 می‌رسد. حالا اگر بخواهیم در این فاصله کسی را به جای او بیاوریم آن هم در حالی که 3-4 ماه به مسابقات دور برگشت باقی مانده آیا فاکتوری تغییر می‌کند؟ ویلموتس با تیم ملی به عراق و بحرین باخته و سرمربی بعدی تیم ملی اگر خارجی باشد این تجربه را ندارد. اما ویلموتس می‌داند مقابل بحرین و عراق مرتکب چه اشتباهاتی شده است و شکست خورده بنابراین جانشینی یک مربی خارجی دیگر به جای ویلموتس براساس این داده‌های علمی صحیح و منطقی نیست.</p>
      <p>این کارشناس فوتبال افزود: از سوی دیگر کمیته فنی فدراسیون کشورمان بعد از 2.5 ماه مطالعه به ویلموتس رسید اما فکر می‌کنید اگر این کمیته بخواهد 15 - 20 روزه مربی انتخاب کند به گزینه‌ای بهتر از ویلموتس خواهد رسید. همان ویلموتسی که در ابتدای حضورش همه برای به‌به و چه‌چه کردند و حتی یکی از این مجریان می‌گفت واقعاً‌ تیم ویلموتس هجومی و زیبا بازی می‌کند.</p>
      <p>چراغپور با حضور مربی ایرانی به جای ویلموتس گفت: آیا مربی ایرانی سراغ دارید که به خاطر دو بازی با بحرین و عراق زیر بار چنین  فشار روانی برود. یحیی گل‌محمدی سرمربیگری امید را بعد از فرهاد مجیدی قبول نکرد حالا کدام مربی ایرانی می‌خواهد تیم ملی را در این چهار بازی که دو بازی‌اش بسیار حساس و مهم است قبول کند زیرا ریسک بسیار بالایی دارد هم از نظر شخصیتی و هم از نظر فنا شدن. هر کس هم در تیم ملی بسوزد واقعاً سوخته است و مدیران باشگاهی دیگر به او تیم نمی‌دهند بنابراین هیچ مربی ایرانی حاضر به پذیرفتن چنین ریسک بزرگی نیست و تیم ملی هم با تغییر ویلموتس پودر خواهد شد.</p>
      <p>وی با اشاره به مشاوره ضعیف به ویلموتس عنوان کرد: به عقیده من بهتر است ویلموتس را در تیم ملی حفظ کنیم اما نیمکت فنی او را تقویت کنیم در بازی با عراق کاملاً مشخص شد ویلموتس نمی‌تواند از روی نیمکت مشاوره فنی خوبی بگیرد شاید بهتر است یک مدیر فنی یا Complementary( ترمیم کننده و تکمیل کننده) داشته باشد. وحید هاشمیان نتوانسته مشاوره‌های خوبی به ویلموتس در دو بازی با عراق و بحرین بدهد. کی‌روش در این پست داکروز را داشت مربی سیاه‌پوستی که مدام در کنار کی‌روش می‌ایستاد و به او مشاوره می‌داد. کی‌روش در پشت‌سرش روی نیمکت به او اعتماد داشت و مدام به سراغ او می‌رفت و مشاوره می‌گرفت.</p>
      <p>چراغپور افزود: به عقیده من در دور برگشت باید ویلموتس را حفظ کنیم اما با یک ترمیم‌کننده و یک تکمیل‌کننده فن(Complementary). در این صورت 12 امتیاز دور برگشت کاملاً‌در دسترس ما خواهد بود. Complementary پستی است که در فوتبال روز دنیا وجود دارد. یورگن کلوپ و دیگر مربیان خارجی چنین فردی را روی نیمکت دارند. فردی دفترچه به دست که هنگام تعویض به بازیکن تعویضی می‌گوید چه وظایفی را در زمین انجام بدهد. سرمربی اصلا با بازیکن تعویضی صحبت هم نمی کند.  یک ترمیم‌کننده و  تکمیل‌کننده نمی‌خواهم بگویم مدیر فنی که سرمربی کوچک شود یکComplementary که بتواند به مربی تیم مشاوره خوبی بدهد. چرا ما در فوتبال‌مان این پست را در کادر فنی تیم‌ها نداریم.</p>
      <p>این کارشناس فوتبال با اشاره به شرایط بازی با عراق گفت: در بازی با عراق بعد از اخراج مسعود شجاعی فقط هشت دقیقه و 30 ثانیه باید مقاومت می‌کردیم تا با نتیجه یک بر یک مساوی از خانه حریف خارج شویم که نتیجه بسیار خوبی بود اما هیچ‌کس به ویلموتس نگفت که وقتی شجاعی اخراج شد بهتر است طارمی را از ترکیب بیرون بکشد و مجید حسینی یا سیاوش یزدانی را به جای او به میدان بفرست تا در این هشت دقیقه و 30 ثانیه تیم ملی گل نخورد و به یک امتیاز برسد. یا حتی به ویلموتس نگفتند طارمی بیاید و در کنار بازیکنان سرزنی کند. دیدید که بازیکن عراق برای زدن گل دوم پرشی انجام نداد و حتی نشست و توپ را با سر زد. این یعنی آنکه در آن منطقه حفره داشتیم که توپ آنقدر پایین آمد و بازیکن عراق با خیال راحت نشست و با ضربه سر زد. حال باید بماند که در بازی با عراق سیستم 4-2-3-1 ما تبدیل به 4-3-3 شده بود که باز هم هیچکس به ویلمتوس نگفت در دقیقه 15 تیم ما اینگونه بازی می‌کند و مسعود شجاعی به امید ابراهیمی و احمد نوراللهی چسبیده است. حضور یک Complementary یا مدیر فنی می‌تواند به ویلموتس و تیم ملی ایران کمک شایانی بکند و ما در دور برگشت با چهار پیروزی به مرحله بعد صعود کنیم.  من براساس داده‌ای علمی صحبت کردم نه بر اساس احساسات. یک نظر می‌گوید ویلموتس برود نظر دیگر می‌گوید ویلموتس بماند اما من می‌گویم ویلموتس با یک کامپلی منتری بماند و موفق شود.</p>
    </article>
  </body>
</html>