<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%84%ce%bf-%ce%ba%cf%8c%ce%ba%ce%ba%ce%b9%ce%bd%ce%bf-%cf%84%ce%bf-%cf%80%ce%bf%ce%bb%ce%b9%cf%84%ce%b9%ce%ba%cf%8c-%ce%b8%ce%b5%cf%81%ce%bc%cf%8c%ce%bc%ce%b5%cf%84%cf%81%ce%bf-%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T10:18:52+00:00"/>
    <meta property="og:title" content="Στο «κόκκινο» το πολιτικό θερμόμετρο για την Συνταγματική Αναθεώρηση: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή ΠτΔ"/>
    <meta property="og:description" content="Στο «κόκκινο» ανέβηκε το πολιτικό θερμόμετρο στην Ολομέλεια της Βουλής στην αρχή της συζήτησης για την Αναθεώρηση του Συντάγματος"/>
  </head>
  <body>
    <article>
      <h1>Στο «κόκκινο» το πολιτικό θερμόμετρο για την Συνταγματική Αναθεώρηση: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή ΠτΔ</h1>
      <address>
        <time datetime="2019-11-20T10:18:52+00:00">20 Nov 2019, 10:18</time>
      </address>
      <p>
        <b>Στο «κόκκινο» ανέβηκε το πολιτικό θερμόμετρο στην Ολομέλεια της Βουλής στην αρχή της συζήτησης για την Αναθεώρηση του Συντάγματος</b>
      </p>
      <p>Στο «κόκκινο» ανέβηκε το πολιτικό θερμόμετρο στην Ολομέλεια της Βουλής στην αρχή της συζήτησης για την <a href="https://www.pentapostagma.gr/2019/11/%CF%83%CF%85%CE%BD%CF%84%CE%B1%CE%B3%CE%BC%CE%B1%CF%84%CE%B9%CE%BA%CE%AE-%CE%B1%CE%BD%CE%B1%CE%B8%CE%B5%CF%8E%CF%81%CE%B7%CF%83%CE%B7-%CE%B5%CE%BA%CE%BB%CE%BF%CE%B3%CE%AE-%CF%80%CF%84%CE%B4-%CE%B4.html">Αναθεώρηση του Συντάγματος</a>, με αφορμή την ένσταση αντισυνταγματικότητας που κατέθεσε ο ΣΥΡΙΖΑ υποστηρίζοντας ότι βάσει του άρθρου 110 του Συντάγματος παραβιάζεται η κοινοβουλευτική διαδικασία σε ότι αφορά το άρθρο 32 παρ. 4 που αφορά την εκλογή του Προέδρου της Δημοκρατίας. Η ένσταση αντισυνταγματικότητας απορρίφθηκε κατά πλειοψηφία.</p>
      <p>Ο γενικός εισηγητής του ΣΥΡΙΖΑ, Γιώργος Κατρούγκαλος, ζήτησε την απόσυρση της αναθεωρητέας διάταξης και κατηγόρησε τη ΝΔ για αντιπολιτική και αντισυνταγματική συμπεριφορά που επέδειξε στη προτείνουσα Βουλή, όπου -όπως υποστήριξε- χρησιμοποίησε κόλπο για να περάσει η διάταξη.</p>
      <p>«Είναι εμβληματικό παράδειγμα εργαλειοποίσης και εκφυλισμού, σε επίπεδο απλού κόλπου της ΝΔ που ψήφισε στην προτείνουσα Βουλή άλλα από αυτά που πίστευε. Είναι πρακτική μη σεβασμού του άρθρου 110 παρ. 2 που ορίζει ότι η προτείνουσα Βουλή αιτιολογεί προς τη κατεύθυνση και δεσμεύει ως προς το περιεχόμενο την Αναθεωρητική Βουλή. Η πρώτη Βουλή προσδιορίζει το εύρος, εντός του οποίου μπορεί να κινηθεί η παρούσα Αναθεωρητική Βουλή. Δεν μπορεί ο πρόεδρος της Δημοκρατίας να είναι άθροισμα παιγνίων κομμάτων», ανέφερε ο κ. Κατρούγκαλος.</p>
      <p>Ο γενικός εισηγητής της ΝΔ Κώστας Τζαβάρας απέρριψε τους ισχυρισμούς του κ. Κατρούγκαλου αντιτείνοντας ότι η προτείνουσα Βουλή αποφασίζει για την αναγκαιότητα αναθεώρησης και ορίζει ειδικώς τις αναθεωρητέες διατάξεις, όχι όμως πως θα αναθεωρηθούν.</p>
      <blockquote>«<i>Δεν ήταν κανένα κόλπο, αλλά ήταν μια πράξη απολύτως πολιτική, συνταγματική, δημοκρατική, πατριωτική και διέξοδος για να μη σέρνεται η χώρα σε εκλογές με πρόσχημα την εκλογή του Προέδρου της Δημοκρατίας</i>», τόνισε στην παρέμβασή του ο πρόεδρος της Βουλής Κώστας Τασούλας.</blockquote>
      <p>«Ήταν πράξη στοιχειώδους συνταγματικού δικαιώματος να ψηφίσουμε προτάσεις που υπεβλήθησαν. Εμείς από την αρχή ξεκαθαρίσαμε ότι μας ενδιαφέρει πάση θυσία να αποτρέπεται ο σφετερισμός του Προέδρου της Δημοκρατίας και να μετατρέπεται η διάταξη, από συναινετική παρότρυνση, σε πρόκληση. Όχι μόνο κόλπο δεν κάναμε, αλλά επιχειρήσαμε να βελτιώσουμε τη συνταγματική διατύπωση» προσέθεσε ο κ. Τασούλας.</p>
      <p>Πηγή: ΑΠΕ-ΜΠΕ</p>
    </article>
  </body>
</html>