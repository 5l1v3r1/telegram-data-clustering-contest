<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121044/obiecaliscie-apel-do-pis-ws-ochrony-zycia-poczetego-i-rodziny.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T10:42:00+00:00"/>
    <meta property="og:title" content="&quot;Obiecaliście!&quot;. Apel do PiS ws. ochrony życia poczętego i rodziny"/>
    <meta property="og:description" content="Ze smutkiem stwierdzam, że partia Prawo i Sprawiedliwość po raz kolejny oszukuje mnie i wielu swoich wyborców - czytamy w apelu Centrum Życia i Rodziny do przewodniczącego klubu PiS Ryszarda Terleckiego. Pod petycją ws. zwiększenia ochrony życia poczętego podpisało się już ponad 6 tysięcy osób."/>
  </head>
  <body>
    <article>
      <h1>"Obiecaliście!". Apel do PiS ws. ochrony życia poczętego i rodziny</h1>
      <address>
        <time datetime="2019-11-20T10:42:00+00:00">20 Nov 2019, 10:42</time>
      </address>
      <h4>Ze smutkiem stwierdzam, że partia Prawo i Sprawiedliwość po raz kolejny oszukuje mnie i wielu swoich wyborców - czytamy w apelu Centrum Życia i Rodziny do przewodniczącego klubu PiS Ryszarda Terleckiego. Pod petycją ws. zwiększenia ochrony życia poczętego podpisało się już ponad 6 tysięcy osób.</h4>
      <p>Apel jest wyrazem oburzenia ostatnią decyzją Prawa i Sprawiedliwości, którą oddano kierownictwo sejmową komisją polityki społecznej i rodziny posłance partii Razem Magdalenie Biejat. "Poseł lewicy Magdalena Biejat, która została poparta przez większość polityków Pańskiej partii, jest osobą, która otwarcie żąda legalizacji zabijania dzieci nienarodzonych do 12. tygodnia, a także aktywnie wspiera działania i roszczenia lobby LGBT dotyczące redefinicji tożsamości małżeństwa i rodziny" – czytamy w apelu skierowanym do Ryszarda Terleckiego. "Dlatego ze smutkiem stwierdzam, że partia Prawo i Sprawiedliwość po raz kolejny oszukuje mnie i wielu swoich wyborców" – dodano.</p>
      <p>W petycji przypomniano, że w 2015 roku Prawo i Sprawiedliwość obiecało bronić życia od poczęcia do naturalnej śmierci. Zwrócono uwagę, że aktualny przekaz partii rządzącej nie jest już w tej sprawie tak jednoznaczny. "[...] ale zapewniało, że będzie 'stanowczo bronić życia' i 'stanowczo bronić rodziny naturalnej'" – wskazano.</p>
      <p>Autorzy apelu podkreślają, że partia rządzące nie tylko nie realizuje swoich obietnic, ale wręcz przeciwnie: swoimi działaniami pokazało, że wcale nie zamierza tego robić. "Rząd Prawa i Sprawiedliwości: skutecznie pacyfikował kolejne inicjatywy społeczne, takie jak 'Stop aborcji' i 'Zatrzymaj aborcję'; nic nie zrobił w kierunku wypowiedzenia przez Polskę tzw. Konwencji Stambulskiej, kwestionującej podmiotowość małżeństwa, rodziny oraz ład moralny; nie podjął działań blokujących na poziomie ustawowym ideologię gender i postulaty środowisk LGBT" – czytamy.</p>
      <p>"Poparcie na stanowisko przewodniczącego Komisji Polityki Społecznej i Rodziny proaborcyjnej i antyrodzinnej poseł z neokomunistycznej partii Razem pokazuje, że bez skrupułów, mydląc oczy wyborcom, realizujecie Państwo polityczną strategię, za którą płacą życiem dzieci nienarodzone i ich rodziny, podkopując fundamenty życia społecznego w naszej Ojczyźnie" – podkreślają autorzy petycji.</p>
      <p>W apelu postawiono przed Prawem i Sprawiedliwością dwa żądania: wywiązania się przez Prawo i Sprawiedliwość z obietnic wyborczych dotyczących wprowadzenia pełnej ochrony życia poczętego oraz zapewnienie skutecznej ochrony rodzinie zbudowanej na małżeństwie kobiety i mężczyzny oraz powierzenia przewodniczenia Komisji Polityki Społecznej i Rodziny Sejmu RP w ręce posła dającego gwarancje szacunku dla konstytucyjnych praw dotyczących ochrony życia, rodziny i moralności.</p>
      <p>"Brak reakcji na powyższe żądania pozwoli stwierdzić, że w Prawie i Sprawiedliwości brakuje woli politycznej do wprowadzenia zmian mających na celu ratowanie dzieci nienarodzonych" – czytamy na końcu apelu.</p>
      <p>
        <b>
          <a href="https://obiecaliscie.pl/?fbclid=IwAR0eahZQ1qOSD_50t_MYCErwoeo3eOFNoYYLXbjexRw_yDHxTyRxlTKQOZM">PEŁNA TREŚĆ APELU</a>
        </b>
      </p>
      <footer>/ Źródło: czir.org <br/>/ api</footer>
      <related>
        <h4>Czytaj także</h4>
        <a href="https://www.dorzeczy.pl/kraj/120976/poslowie-solidarnej-polski-pisza-do-pis-ws-biejat-nie-mozna-zgadzac-sie-na-to-by-osoba-ktora-chce-zabijac-dzieci-poczete.html"/>
        <a href="https://www.dorzeczy.pl/kraj/121017/to-jest-nie-do-zaakceptowania-konfederacja-sklada-wniosek-ws-biejat.html"/>
      </related>
    </article>
  </body>
</html>