<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640895/%D9%85%D9%88%D8%B1%DB%8C%D9%86%DB%8C%D9%88-%D8%B1%D8%B3%D9%85%D8%A7%D9%8B-%D8%B3%D8%B1%D9%85%D8%B1%D8%A8%DB%8C-%D8%AA%D8%A7%D8%AA%D9%86%D9%87%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T10:41:00+00:00"/>
    <meta property="og:title" content="مورینیو رسماً سرمربی تاتنهام شد"/>
    <meta property="og:description" content="سرمربی پیشین تیم‌های چلسی و منچستریونایتد به طور رسمی هدایت تاتنهام را برعهده گرفت."/>
  </head>
  <body>
    <article>
      <h1>
        <a href="https://www.bultannews.com/fa/news/640895/%D9%85%D9%88%D8%B1%DB%8C%D9%86%DB%8C%D9%88-%D8%B1%D8%B3%D9%85%D8%A7%D9%8B-%D8%B3%D8%B1%D9%85%D8%B1%D8%A8%DB%8C-%D8%AA%D8%A7%D8%AA%D9%86%D9%87%D8%A7%D9%85-%D8%B4%D8%AF">مورینیو رسماً سرمربی تاتنهام شد</a>
      </h1>
      <h2>سرمربی پیشین تیم‌های چلسی و منچستریونایتد به طور رسمی هدایت تاتنهام را برعهده گرفت.</h2>
      <address><time datetime="2019-11-20T10:41:00+00:00">20 Nov 2019, 10:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، باشگاه تاتنهام دقایقی پیش به طور رسمی ژوزه مورینیو را به عنوان جانشین مائوریسیو پوچتینو معرفی کرد. بر اساس اعلام این باشگاه انگلیسی، این سرمربی پرتغالی تا پایان فصل 23-2022 هدایت اسپرز را برعهده خواهد داشت.</p>
      <p>باشگاه تاتنهام شب گذشته (سه‌شنبه) در پی تداوم نتایج ضعیف به همکاری خود با مائوریسیو پوچتینو پایان داد و این سرمربی آرژانتینی را از سمت سرمربیگری اسپرز اخراج کرد. این اتفاق درست 6 ماه پس از اینکه پوچتینو موفق شد این تیم را به فینال لیگ قهرمانان اروپا برساند، رخ داد، چیزی که برای اولین بار در تاریخ این باشگاه افتاد.</p>
      <p>مورینیو در حالی هدایت تاتنهام را برعهده گرفت که از زمان اخراج شدنش از سمت سرمربیگری منچستریونایتد در ماه دسامبر 2018، دیگر هدایت تیمی را برعهده نداشت.</p>
      <p>آقای خاص پس از انتصابش به عنوان سرمربی جدید تاتنهام گفت: از اینکه به باشگاهی همچون تاتنهام با این میراث فوق‌العاده و هواداران پرشورش پیوستم، هیجان‌زده هستم. کیفیت تیم و کیفیت آکادمی این باشگاه من را به وجد می‌آورد. کار با این بازیکنان من را به کار در این باشگاه جذب کرد.</p>
    </article>
  </body>
</html>