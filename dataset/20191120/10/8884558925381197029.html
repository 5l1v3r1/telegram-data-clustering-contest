<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/kris-bo-jutri-prejel-zdravilo"/>
    <meta property="og:site_name" content="Primorske novice"/>
    <meta property="article:published_time" content="2019-11-20T10:10:07+00:00"/>
    <meta property="og:title" content="Kris bo jutri prejel zdravilo"/>
    <meta property="og:description" content="Jutri bo za Krisa Zudicha pomemben dan. “Jutri popoldne (po vašem času) končno prejmem zdravilo, do katerega ste mi pomagali vsi vi,” sta sporočila njegova starša prek instagrama."/>
  </head>
  <body>
    <article>
      <h1>Kris bo jutri prejel zdravilo</h1>
      <address><time datetime="2019-11-20T10:10:07+00:00">20 Nov 2019, 10:10</time> by <a rel="author">Spletno Uredništvo</a></address>
      <p>
        <b>Jutri bo za Krisa Zudicha pomemben dan. “Jutri popoldne (po vašem času) končno prejmem zdravilo, do katerega ste mi pomagali vsi vi,” sta sporočila njegova starša prek instagrama.</b>
      </p>
      <figure>
        <img src="https://static.primorske.si/foto/highres/gnweb/720450_267-kris.jpg"/>
        <figcaption>Jutri bo za Krisa Zudicha pomemben dan. </figcaption>
      </figure>
      <p><b>LOS ANGELES</b> &gt; Starši so še dodali, da se bodo oglasili naslednji teden, ker bo Kris po aplikaciji zdravila potreboval nekaj dni počitka.</p>
      <figure>
        <embed-post data-src="https://www.instagram.com/p/B5E_n3oAln7" data-service="Instagram"/>
      </figure>
      <p><b>Kris Zudich</b> iz Kopra ima najhujšo obliko spinalne mišične atrofije (SMA 1), redkega dednega živčno-mišičnega obolenja, ki se pojavi pri enem otroku na 10.000 rojstev. V Sloveniji za SMA boleha 35 otrok. Mali bolniki imajo zaradi okvarjenega gena SMN1 težave pri hoji, požiranju in dihanju. Večina otrok s tem obolenjem dobi diagnozo že zelo zgodaj, nekje med tretjim in šestim mesecem starosti, lahko pa se bolezen pojavi tudi pozneje v življenju. Dojenčki z najhujšo obliko bolezni brez ustreznega zdravljenja umrejo do drugega leta starosti.</p>
      <p>V ZDA so razvili zdravilo, ki je v ameriški klinični študiji ustavilo bolezen pri 36 dojenčkih z najhujšo obliko SMA. Revolucionarna genska terapija je v ZDA že odobrena, v EU pa še čakajo na dovoljenje za promet. Evropska agencija za zdravila naj bi ga pridobila do konca leta, prihodnje leto pa naj bi bilo veljavno v vseh državah članicah, tudi pri nas. A kot opozarjala Krisova mama <b>Ana Jerak</b>, bi tudi po najboljših scenarijih - da bo torej zdravilo pri nas na voljo v začetku prihodnjega leta in bo za zavarovance brezplačno - za njenega sina bilo prepozno. Kris namreč bije neusmiljen boj s časom. Zdravilo je namenjeno le otrokom do drugega leta starosti. Kris pa bo dve leti dopolnil 28. januarja ...</p>
      <p>S pomočjo dobrodelne akcije koprskega prostovoljnega in humanitarnega društva Palčica Pomagalčica in dobrodelni škratki je vest o Krisovi bolezni združila številne Slovence, ki so prispevali denar za zelo drago zdravilo, za katerega je bilo treba odšteti 2,267.000 evrov. Njegova zgodba pa bo pomagala še drugim otrokom.</p>
    </article>
  </body>
</html>