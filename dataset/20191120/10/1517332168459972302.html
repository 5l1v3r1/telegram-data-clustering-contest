<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/caso-luca-fanesi-il-gip-archivia-disse-di-essere-stato-picchiato-e-ridotto-in-coma-dalla-polizia/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T10:10:17+00:00"/>
    <meta property="og:title" content="Caso Luca Fanesi, il Gip archivia. Disse di essere stato picchiato e ridotto in coma dalla polizia"/>
    <meta property="og:description" content="Il Gip di Vicenza ha accolto la richiesta di archiviazione formulata dai pubblici ministeri titolari dell’inchiesta sul ferimento del tifoso Luca Fanesi alla fine della partita Vicenza – Samb. L'uomo, in coma per un mese, raccontò di essere stato manganellato alla testa. Il fratello: 'Non ci arrendiamo, tanti errori nella ricostruzione dei fatti”."/>
  </head>
  <body>
    <article>
      <h1>Caso Luca Fanesi, il Gip archivia. Disse di essere stato picchiato e ridotto in coma dalla polizia</h1>
      <h2>Il Gip di Vicenza ha accolto la richiesta di archiviazione formulata dai pubblici ministeri titolari dell’inchiesta sul ferimento del tifoso Luca Fanesi alla fine della partita Vicenza – Samb. L’uomo, in coma per un mese, raccontò di essere stato manganellato alla testa. Il fratello: “Non ci arrendiamo, tanti errori nella ricostruzione dei fatti”.</h2>
      <address><time datetime="2019-11-20T10:10:17+00:00">20 Nov 2019, 10:10</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Il Gip del Tribunale di Vicenza ha accolto la richiesta di archiviazione formulata dai pubblici ministeri titolari dell’inchiesta sul ferimento del tifoso della Sambenedettese <a href="https://www.fanpage.it/attualita/caso-luca-fanesi-i-video-inediti-lhanno-ammazzato-stava-andando-via/"><b>Luca Fanesi</b></a> avvenuto il 5 novembre 2017 fuori dallo stadio Menti di Vicenza alla fine della partita Vicenza – Samb. Il giudice per le indagini preliminari ha rigettato le richieste avanzate con atto di opposizione dall’avvocato Fabio Anselmo.</p>
      <p>Luca Fanesi, 45 anni, è un tifoso della <b>Sambenedettese</b> – squadra di calcio di serie C – <a href="https://www.fanpage.it/attualita/luca-fanesi-parla-il-tifoso-aggredito-uscito-dal-coma-voglio-sapere-chi-mi-ha-massacrato/">finito in coma il 5 novembre del 2017</a> al termine della partita Vicenza – Samb, quando tra le due tifoserie rivali si verificarono dei disordini sedati da un intervento della polizia. Luca non prese parte a quei tafferugli ma <b>venne gravemente ferito alla testa</b> e – soccorso – ai medici dell'ambulanza raccontò di essere stato <b>manganellato dagli uomini delle forze dell'ordine</b> in assetto antisommossa. Poi finì in coma per un mese. Quei colpi avrebbero causato al 45enne la <i>"frattura a decorso longitudinale della mastoide di destra, una frattura peritura lamboidea di destra estesa alla squama dell’occipitale, una frattura della squama del temporale di destra e una frattura delle ali dello sfenoide di destra e della parete laterale destra del seno sferoidale</i>". Nel referto medico inoltre si faceva riferimento a un ematoma dello spessore di 11 millimetri nella parete occipitale destra e di "<i>focolai contusivo-emorragici in sede fronto-vasale</i>". La Questura vicentina affermò che Fanesi era caduto accidentalmente<b> urtando la testa su un cancello</b>, circostanza smentita da alcuni testimoni che riferirono di aver visto degli agenti sferrare delle manganellate.</p>
      <figure>
        <video src="http://fanpage-a.akamaihd.net/WhlkZuSwNYDAE4ib_1.mp4"/>
      </figure>
      <h3>I familiari di Luca Fanesi: "Vogliamo giustizia"</h3>
      <p>Per questo la decisione del GIP di archiviare il caso suona ai familiari di Luca Fanesi come una beffa. Max, suo fratello, ha commentato la decisione del giudice: “Il decreto di archiviazione contiene <b>tanti e tali errori nella ricostruzione dei fatti</b> e degli atti che non ci consente in alcun modo di mettere la parola fine a quanto successo a Gianluca. Le testimonianze di alcuni tifosi vengono travisate dal Gip per affermare che Gianluca non è stato colpito dagli agenti, quando invece i testimoni hanno semplicemente detto che dalla loro posizione non hanno visto o non potevano vedere. E’cosa ben diversa dall’affermare che molti testi ‘hanno visto' che non è stato colpito”.</p>
      <p>“Il Gip – continua Fanesi – sbaglia anche nel leggere le stesse relazioni della Digos: troppe volte il Gip afferma che determinati testi non sono nemmeno stati individuati sul posto tramite i filmati e sarebbero quindi inattendibili, mentre invece le stesse indagini della Digos li hanno individuati e collocati proprio dove i testi avevano detto di trovarsi. Sbaglia anche e grossolanamente purtroppo quando afferma che noi avremmo individuato Gianluca nel soggetto che nel video avrebbe le mani alzate: nel nostro atto di opposizione abbiamo scritto proprio il contrario, dando anche un nome a questa persona. Peraltro negli stessi termini della Digos che ha compiuto le indagini.<br/>A tacere del fatto che dalle indagini era emerso che Gianluca aveva detto ai sanitari di aver ricevuto una manganellata,circostanza estremamente rilevante che si è scelto di non approfondire senza dare alcuna giustificazione”.</p>
      <figure>
        <video src="http://fanpage-a.akamaihd.net/W0TFXuSwF9D3nj2u_1.mp4"/>
      </figure>
      <p>Max Fanesi contesta inoltre il fatto che il giudice non abbia disposto alcun accertamento medico e non si sia “confrontato nemmeno con le immagini del volto di Gianluca riprese dai filmati che testimoniano tumefazioni al volto, oltre che la ferita alla testa. È un provvedimento del tutto inidoneo a rendere giustizia di quanto è successo e precorreremo tutte le strade nazionali ed europee affinché a quanto accaduto a mio fratello sia restituita verità e giustizia”. A difendere Luca fanesi è Fabio Anselmo, legale che ha seguito anche il caso di Stefano Cucchi.</p>
    </article>
  </body>
</html>