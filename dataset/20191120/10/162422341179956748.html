<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/20/zemledylema-v-krayinah-yes-znachno-zhorstkishe-obmezhuyut-rynok-zemli-nizh-v-ukrayini/"/>
    <meta property="og:site_name" content="AgroDay"/>
    <meta property="article:published_time" content="2019-11-20T10:00:13+00:00"/>
    <meta property="og:title" content="Земледилема: в країнах ЄС значно жорсткіше обмежують ринок землі ніж в Україні"/>
    <meta property="og:description" content="З 1 жовтня 2020 року пропонується надати право продажу землі с/г призначення громадянам України, юридичним особам, створеним за законодавством України, територіальним громадам та державі. Крім цього, законопроект передбачає перехідний період до 1 січня 2024 року, протягом якого заборонено купляти с/г землі юридичним особам, бенефіціарами яких є іноземці. З однієї сторони, законодавець заспокоює обурені маси селян та забороняє іноземцям-фізичним особам купляти сільгоспземлі. З іншої сторони, законопроект залишає не один варіант фактичного обходу такої заборони. Попри задекларовану у законопроекті заборону іноземцям самостійно купляти землі с/г призначення, така можливість фактично може існувати шляхом структурування бізнесу через юридичних осіб. У зв'язку з цим цілком не зрозумілими є мотиви обмеження доступу іноземців до ринку с/г земель. Натомість досвід країн ЄС, зокрема, Нідерландів та Великобританії, демонструє, що відсутність заборони для іноземців на купівлю с/г земель не тільки"/>
  </head>
  <body>
    <article>
      <h1>Земледилема: в країнах ЄС значно жорсткіше обмежують ринок землі ніж в Україні</h1>
      <address>
        <time datetime="2019-11-20T10:00:13+00:00">20 Nov 2019, 10:00</time>
      </address>
      <p>З 1 жовтня 2020 року пропонується надати право продажу землі с/г призначення громадянам України, юридичним особам, створеним за законодавством України, територіальним громадам та державі.</p>
      <p>Крім цього, законопроект передбачає перехідний період до 1 січня 2024 року, протягом якого заборонено купляти с/г землі юридичним особам, бенефіціарами яких є іноземці.</p>
      <p>З однієї сторони, законодавець заспокоює обурені маси селян та забороняє іноземцям-фізичним особам купляти сільгоспземлі. З іншої сторони, законопроект залишає не один варіант фактичного обходу такої заборони.</p>
      <p>Попри задекларовану у законопроекті заборону іноземцям самостійно купляти землі с/г призначення, така можливість фактично може існувати шляхом структурування бізнесу через юридичних осіб. У зв’язку з цим цілком не зрозумілими є мотиви обмеження доступу іноземців до ринку с/г земель.</p>
      <p>Натомість досвід країн ЄС, зокрема, Нідерландів та Великобританії, демонструє, що відсутність заборони для іноземців на купівлю с/г земель не тільки сприяє конкуренції між агровиробниками, але й підвищує вартість 1 га землі до 50−60 тисяч доларів США.</p>
      <p>Також у законопроекті пропонується обмеження на сукупну площу земель: «Самі обмеження максимальної площі у відсотковому співвідношенні видаються надто великими — більше 100 тис. га в межах області. Такі розміри не спрямовані на забезпечення конкуренції та розвитку дрібних і середніх фермерських господарств. Країни ЄС встановлюють значно менші максимальні площі, які може набувати одна особа», — зауважує Олександр Зубрицький, адвокат юридичної фірми AEQUO</p>
      <p>«Данія — 150 га, Литва та Угорщина — 300 га, Польща — 300 га з можливістю успадкування до 500 га на одну особу. Такі норми спрямовані на ведення сільського господарства в першу чергу фермерами, а вже потім юридичними особами (агрохолдингами)», — констатував Зубрицький.</p>
      <p>Загалом законопроект № 2178−10 не є однозначним. З однієї сторони, скасування земельного мораторію в цілому є безперечно позитивним кроком, який дозволить майже семи мільйонам селян продати с/г землі за ринковими цінами. З іншої сторони, запропонована модель ринку мало орієнтована на фермерські господарства та обмежує доступ іноземних інвесторів, що явно не сприятиме конкуренції.</p>
      <p>Повідомляє <a href="https://propozitsiya.com/ua/krayini-ies-znachno-zhorstkishe-obmezhuyut-rinok-zemli-nizh-hoche-ukrayina-yurist">Пропозиція</a></p>
      <related>
        <h4>Статті по темі</h4>
        <a href="https://agroday.com.ua/2019/11/15/berem-masyvom-umovy-za-yakymy-investory-kupuvatymut-zemlyu-v-ukrayini/"/>
        <a href="https://agroday.com.ua/2019/11/14/perejshly-rubikon-vru-pidtrymala-skasuvannya-moratoriyu-na-prodazh-zemli-v-ukrayini/"/>
        <a href="https://agroday.com.ua/2019/11/12/popry-moratorij-sytuatsiya-na-vitchyznyanomu-rynku-zemli/"/>
        <a href="https://agroday.com.ua/2019/11/08/diagnoz-vstanovleno-volynski-vcheni-vdoskonalyly-ekspres-metod-kompleksnoyi-funktsionalnoyi-diagnostyky/"/>
        <a href="https://agroday.com.ua/2019/11/07/shlyah-zrostannya-obsyag-ukrayinskogo-eksportu-do-yes-vzhe-dosyagaye-svoye-steli/"/>
        <a href="https://agroday.com.ua/2019/11/07/kazahstan-stav-osnovnym-importerom-ukrayinskogo-shokoladu/"/>
      </related>
    </article>
  </body>
</html>