<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/tratti-del-cratere-i-teatri-storici-dei-monti-azzurri-al-rossini-di-civitanova/1327084/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T10:53:23+00:00"/>
    <meta property="og:title" content="“Tratti del cratere”, i teatri storici dei Monti Azzurri al Rossini di Civitanova"/>
    <meta property="og:description" content="IL CORTO nato da un’idea dell’attrice Lucia Bendia sarà proiettato domani alle 21,15"/>
  </head>
  <body>
    <article>
      <h1>“Tratti del cratere”, i teatri storici dei Monti Azzurri al Rossini di Civitanova</h1>
      <h2>IL CORTO nato da un’idea dell’attrice Lucia Bendia sarà proiettato domani alle 21,15</h2>
      <address><time datetime="2019-11-20T10:53:23+00:00">20 Nov 2019, 10:53</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Ftratti-del-cratere-i-teatri-storici-dei-monti-azzurri-al-rossini-di-civitanova%2F1327084%2F">Condividi21</a><a href="https://twitter.com/intent/tweet?text=%22Tratti+del+cratere%22%2C++i+teatri+storici+dei+Monti+Azzurri++al+Rossini+di+Civitanova&amp;url=https%3A%2F%2Fwww.cronachemaceratesi.it%2F2019%2F11%2F20%2Ftratti-del-cratere-i-teatri-storici-dei-monti-azzurri-al-rossini-di-civitanova%2F1327084%2F">Tweet</a>Email21 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/Documentario-Teatri-Monti-Azzurri-Tratti-Createre-41-650x433.jpg"/>
      </figure>
      <p><b>I teatri storici dei Monti Azzurri, territorio dell’entroterra marchigiano colpito dal sisma del 2016, sono i protagonisti del cortometraggio che viene proiettato domani 21 novembre alle 21,15 al cinema Rossini di Civitanova. “Tratti del cratere” è il progetto nato da un’idea dell’attrice Lucia Bendia della cooperativa Teatro Valmisa e sviluppato insieme a Isabella Tomassucci e ai filmaker Stefano Monti, Fabio Michettoni e Stefano Merlini.</b> Il documentario si concentra sui teatri storici dei Comuni di Sarnano, San Ginesio, Caldarola, Sant’Angelo in Pontano e Monte San Martino. Tutti questi spazi teatrali oggi sono inagibili e hanno lasciato le comunità che li tenevano in vita orfane di uno spazio di aggregazione e di sperimentazione artistica. Il docu-film racconta le storie di quelle persone che nonostante le difficoltà evidenti del post-sisma, continuano a portare avanti progetti e attività culturali in questi luoghi, nel cuore del cosiddetto cratere. Ingresso gratuito. In programmazione al Rossini, dal 22 novembre c’è “Una Canzone per mio Padre” di Andrew e Jon Erwin, tratto da una storia vera: quella del cantante Bart Millard (J. Michael Finley), che trascorre l’infanzia in Texas, dove vive con la madre e un padre violento (Dennis Quaid). Orario: venerdì e sabato 20,30-22,30; domenica 18,30-20,30. Al Cecchetti, invece, da domani c’è “L’ufficiale e la spia” di Roman Polanski. La pellicola, tratta dal libro di Robert Harris, racconta la storia del capitano francese Alfred Dreyfus (Louis Garrel), giovane militare di origine ebrea, accusato ingiustamente di alto tradimento e spionaggio a favore della Germania. Orario: giovedì 21.15; venerdì 20.30-22.45; sabato 18.15-20.30-22.45; domenica 16.00-18.15-20.30. Il prezzo di ingresso è 5 euro, ridotto 4 (fino a 18 anni, oltre i 65 e studenti universitari fino a 24 anni). Per informazioni è attivo il numero TDiC informa: 351/5715757, dalle 11 alle 23, tutti i giorni ci sarà sempre un operatore a disposizione.</p>
    </article>
  </body>
</html>