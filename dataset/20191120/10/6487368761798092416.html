<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/komoly-kapcsolat-jelei/"/>
    <meta property="og:site_name" content="FEMINA"/>
    <meta property="article:published_time" content="2019-11-20T10:20:04+00:00"/>
    <meta property="og:title" content="Honnan tudhatod, hogy a bimbózó románc komoly kapcsolattá fejlődik? A 6 legbiztosabb jel a pszichológusok szerint"/>
    <meta property="og:description" content="Ha ezeket a jeleket tapasztalják a felek, biztosak lehetnek benne, hogy jó irányban halad a kapcsolatuk: elmélyülő, komollyá váló viszonyra utalnak."/>
  </head>
  <body>
    <article>
      <h1>Honnan tudhatod, hogy a bimbózó románc komoly kapcsolattá fejlődik? A 6 legbiztosabb jel a pszichológusok szerint</h1>
      <h2>Ha ezeket a jeleket tapasztalják a felek, biztosak lehetnek benne, hogy jó irányban halad a kapcsolatuk: elmélyülő, komollyá váló viszonyra utalnak.</h2>
      <address><time datetime="2019-11-20T10:20:04+00:00">20 Nov 2019, 10:20</time> by <a rel="author">Váradi Melinda</a></address>
      <p>A kapcsolatok elejét sokszor bizonytalanság szövi át, hiszen bár általában a rózsaszín köd még boldogabbá, intenzívebbé és felhőtlenebbé teszi ezt az időszakot, a jövőt illetően kétségek is felmerülhetnek. </p>
      <p>Az első néhány hétben vagy hónapban nehéz megjósolni, hogy rövid románc vagy hosszú, boldog kapcsolat lesz a kezdődő viszonyból. Ám vannak olyan változások, amelyekből felismerhető az, ha komollyá fejlődik a szerelem. A pszichológusok szerint könnyen megállapítható, ha nem futó kalandról van szó: amennyiben ezeket tapasztalod, biztos lehetsz benne, hogy a megfelelő irányban halad a kapcsolat.</p>
      <h3>Az együtt töltött idő természetessé válik</h3>
      <p>Az elején gyakori, hogy a felek nem biztosak abban, hogy a másik is ugyanannyi együtt töltött időre vágyik-e, mint ők, és előfordul, hogy félnek találkát kezdeményezni. Ha azonban a közös programok már maguktól értetődőek, akkor az Aimee Hartstein párkapcsolati terapeuta szerint a viszony fejlődésére utal. Az üzenetek ilyenkor rendszeressé válnak, a randevúkat mindketten ugyanúgy kezdeményezik, és az sem okoz sértődést, gondot köztük, ha az egyiküknek mégsem felel meg a kitűzött időpont. Egyszerűen egymás világának, hétköznapjainak szerves részeivé válnak, és ez teljesen természetes lesz számukra.</p>
      <figure>
        <img src="https://kep.cdn.indexvas.hu/1/0/2892/28929/289291/28929137_f795cbc315be60d7ca31de5a651ed42f_wm.jpg"/>
        <figcaption>
          <cite>Fotó: shapecharge / Getty Images Hungary</cite>
        </figcaption>
      </figure>
      <h3>Feszültség helyett lazaság</h3>
      <p>A kapcsolat komolyodására utal az is Weena Curtis terapeuta szerint, ha eltűnnek bizonyos formalitások, például a felek már nem koncentrálnak túlságosan arra, hogy minden tökéletes legyen. Az erőltetett, feszült viselkedés helyett a laza természetesség lesz jellemző. Már nem az számít, hogy minden úgy történjen, ahogy a nagykönyvben meg van írva, hanem az, hogy jól érezzék magukat együtt, és boldoggá tegyék a másikat. </p>
      <h3>A legfontosabb emberek bemutatása</h3>
      <p>Szintén a kapcsolat elmélyülésére utal, ha a felek bemutatják a párjukat a családjuknak, a barátaiknak. Ez Aimee Hartstein szerint azt jelzi, hogy beengedik őt a belső köreikbe, és méltónak találják arra, hogy találkozhassanak a számukra legfontosabbakkal. Shula Melamed coach pedig azt is hozzátette, hogy mivel ezek az emberek ismerik az illető valódi énjét, múltját, sőt sokszor a legkínosabb történeteit is, ezzel azt is érzékelteti, hogy nem akar semmit sem rejtegetni partnere elől.</p>
      <h3>Komoly témákról is nyíltan beszélgetnek</h3>
      <p>Az elmélyülő kapcsolatokban a felületes, kellemes témák mellett szóba kerülnek a komolyabb dolgok is, például a múltbéli problémák, az előző viszonyok vagy a családi háttér. A felek képesek megnyílni egymásnak, megbízni a másikban annyira, hogy egyre több mindent merjenek megosztani egymással. Ha szép lassan annyira feloldódnak, hogy szinte nincs is köztük tabutéma, az egyértelműen a komoly kapcsolat egyik legfőbb jele.</p>
      <h3>Megtanulják kezelni a vitákat</h3>
      <p>Minél több ideje van együtt egy pár, annál több konfliktusforrással találják szemben magukat. Ha sikeresen túl vannak néhány veszekedésen, és helyesen tudják kezelni a vitákat, képesek átbeszélni a problémáikat, az szintén a viszonyuk komollyá válását jelzi. </p>
      <figure>
        <img src="https://kep.cdn.indexvas.hu/1/0/2892/28929/289291/28929143_ba0cc849640ab3e70691a45268116fb0_wm.jpg"/>
        <figcaption>
          <cite>Fotó: PeopleImages / Getty Images Hungary</cite>
        </figcaption>
      </figure>
      <h3>Apró, de nagyon is árulkodó gesztusok</h3>
      <p>Jennifer Verdolin pszichológus szerint egyénenként változó, hogy ki hogyan mutatja ki a szeretetét, valamint azt, hogy valóban törődik a másikkal, tényleg fontos számára a partner. Az érintések, a másik közelségének keresése, az ölelések mind-mind arról árulkodnak, hogy erős érzéseket táplál valaki a párja iránt. Főleg akkor, ha nemcsak akkor jellemzőek ezek, amikor kettesben vannak, hanem nyilvános helyen is igyekszik a lehető legközelebb állni hozzá, hozzáérni legalább a kezéhez, vagy a szemkontaktust felvéve rámosolyogni. A hasonló viselkedés önkéntelenül árulkodik a szerelemről.</p>
      <p>Ha a felek ezeket tapasztalják a kapcsolatban a kölcsönös szeretet és bizalom mellett, akkor biztosak lehetnek benne, hogy a bimbózó románc tökéletes irányban halad a hosszú, boldog kapcsolat felé.</p>
      <p>
        <b>Megható képeken a valódi szerelem</b>
      </p>
      <p>Bár feleségével 2013 óta házasok, Andrew Hou szerelme mostanáig szemernyit sem csillapodott, mert HJ Story Facebook-oldalára naponta új képet posztol. A projekt eredetileg privát blognak indult, ám egy jó barátjának köszönhetően gyorsan elterjedt a híre, napjainkban pedig több mint fél millióan követik. Rajzain megmutatja, milyen is valójában az igaz szerelem.</p>
      <figure>
        <img src="https://kep.index.hu/1/0/2648/26486/264863/26486340_8aa0ebbbd1a13442f8f35f455d61b5d2_wm.jpg"/>
        <figcaption>
          <a href="https://femina.hu/kapcsolat/meghato-kepek-a-szerelemrol/">Nézegess képeket! 14 kép<br/><b>Van, amit lehetetlen szavakba önteni: 10 megható kép a valódi szerelemről</b></a>
        </figcaption>
      </figure>
      <p>
        <i>Képek: Getty Images Hungary.</i>
      </p>
    </article>
  </body>
</html>