<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/basket/ellada/article/73942/h-plati-toy-kosmoy-antexei"/>
    <meta property="og:site_name" content="ΦΩΣ"/>
    <meta property="article:published_time" content="2019-11-20T10:35:43+00:00"/>
    <meta property="og:title" content="H πλάτη του κόσμου αντέχει..."/>
    <meta property="og:description" content="Ο μπασκετικός Άρης δεν είναι ένα απλό… καράβι που τριγυρνάει στο ελληνικό πέλαγος του αθλητισμού. Είναι κάτι παραπάνω, όσα ζόρια κι αν περνάει."/>
  </head>
  <body>
    <article>
      <h1>H πλάτη του κόσμου αντέχει...</h1>
      <h2>Ο μπασκετικός Άρης δεν είναι ένα απλό… καράβι που τριγυρνάει στο ελληνικό πέλαγος του αθλητισμού. Είναι κάτι παραπάνω, όσα ζόρια κι αν περνάει.</h2>
      <address><time datetime="2019-11-20T10:35:43+00:00">20 Nov 2019, 10:35</time> by <a rel="author" href="https://www.fosonline.gr/author/g-syridhs" target="_blank">Γ. ΣΥΡΙΔΗΣ</a></address>
      <p>Αυτή την εποχή τα ζόρια είναι μεγάλα. Προέρχονται πρωτίστως από το ότι η νυν διοίκηση είναι υποχρεωμένη να πληρώνει 30 παίκτες. Αυτούς που παίζουν στη φετινή ομάδα και άλλους τόσους που έχουν λαμβάνειν από προηγούμενα χρόνια, κυρίως από την εποχή Λάσκαρη και την “μαύρη” διετία 2016-18.</p>
      <p>Δευτερευόντως προέρχονται από την παντελή εμπειρία και ικανότητα του ιδιοκτήτη, Δημήτρη Γουλιέλμου να διοικήσει σωστά τον μπασκετικό Άρη. Μέχρι σήμερα δεν έχει καταφέρει να πείσει κανέναν ότι μπορεί να οδηγήσει το καράβι σε ήρεμα νερά και μακριά από τα βράχια, παρότι έχει βάλει χρήματα, έχει πληρώσει μέρος των χρεών και σαν διοίκηση δεν έχει δημιουργήσει μέχρι σήμερα τουλάχιστον νέα χρέη.</p>
      <p>Ο Άρης εν πολλοίς πληρώνει τα δικά του λάθη στον τρόπο διαχείρισης βασικών ζητημάτων (τα ban πρώτο και πάνω από όλα), στον τρόπο επιλογής προσώπων και αποφάσεων που αφορούν το αγωνιστικό και όχι μόνο.</p>
      <p>Όλα αυτά έχουν δημιουργήσει αυτό το 1-6 και έχουν τον Άρη ουραγό στη βαθμολογία, παρότι αν δει κανείς το ρόστερ του, σίγουρα δεν έχει την ποιότητα που αντικατοπτρίζεται στο αποτέλεσμα.</p>
      <p>Ένα από τα πολλά λάθη του Γουλιέλμου είναι και αυτό που βιώνει τώρα ο Άρης, που ακόμα κανείς δεν ξέρει αν θα κάνει αλλαγές στο ρόστερ και παρουσιάσει νέο πρόσωπο κόντρα στο Περιστέρι.</p>
      <p>Αυτό που δεν αλλάζει ποτέ και ούτε πρόκειται είναι αυτή η… πλάτη που βάζει ο κόσμος του Άρη, όχι απλά αφήνοντας την φωνή του στην κερκίδα, αλλά και τα ευρώ του στα ταμεία της ομάδας, είτε στο ποδόσφαιρο, είτε στο μπάσκετ και (ευχή όλων εντός του συλλόγου) προσεχώς και στον Ερασιτέχνη.</p>
      <p>Το Nick Galis Hall θα είναι κατάμεστο το απόγευμα της Κυριακής και θα παραμείνει έτσι στα επόμενα παιχνίδια του Άρη, διότι στα δύσκολα η πλάτη του κόσμου είναι πάντα εκεί και αντέχει. Έχει αντέξει και πολύ χειρότερα από όσα της ρίχνουν αυτές τις ημέρες και αυτός ο κόσμος είναι η μοναδική εγγύηση σήμερα πως ο Άρης μπορεί να ανατρέψει την εις βάρος του κατάσταση.</p>
      <p>Το μεγάλο πρόβλημα στον Άρη είναι ότι αυτοί που πρέπει να δρουν, απλώς “βολεύονται” πίσω από την… πλάτη του κόσμου. Και αυτό είναι το κεντρικό θέμα συζήτησης που θα πρέπει κάποια στιγμή να γίνει στα ενδότερα του συλλόγου της Θεσσαλονίκης.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/superleague/article/73860/soyntgkren-h-aek-den-einai-kalyteri-apo-emas-vid"/>
        <a href="https://www.fosonline.gr/podosfairo/superleague/article/73849/aek-thlasi-o-tsigkrinski"/>
        <a href="https://www.fosonline.gr/podosfairo/article/73848/synelifthi-gia-diakinisi-narkotikon-o-koke"/>
        <a href="https://www.fosonline.gr/basket/ellada/article/73543/to-panorama-sti-basket-league-spoydaia-dipla-gia-layrio-kai-larisa-apotelesmata-vathmologia"/>
        <a href="https://www.fosonline.gr/basket/ellada/article/73555/anakoinosi-kae-aris-zitame-sygnomi-apo-ton-kosmo-tis-omadas-gia-tin-ntropiastiki-eikona"/>
        <a href="https://www.fosonline.gr/basket/ellada/article/73541/ifaistos-aris-85-69-kitrinomayro-nayagio-sti-limno"/>
      </related>
    </article>
  </body>
</html>