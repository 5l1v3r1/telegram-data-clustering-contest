<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/uchen-genitichno-modificirani-choveshki-bebeta-shte-badat-realnost-do-dve-godini.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T10:07:00+00:00"/>
    <meta property="og:title" content="Учен: Генитично модифицирани човешки бебета ще бъдат реалност до две години"/>
    <meta property="og:description" content="Според Кевин Смит това е единственият начин човечеството да се справи с генетично наследените болести"/>
  </head>
  <body>
    <article>
      <h1>Учен: Генитично модифицирани човешки бебета ще бъдат реалност до две години</h1>
      <h2>Според Кевин Смит това е единственият начин човечеството да се справи с генетично наследените болести</h2>
      <address><time datetime="2019-11-20T10:07:00+00:00">20 Nov 2019, 10:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Генетично модифицираните човешки деца или т.нар. „дизайнерски бебета“ ще станат реалност до две години, твърди нов научен труд, цитиран от Си Ен Ен.</p>
      <p>Генното модифициране е изключително търсено и в момента, защото предпазва от наследяването на различни болести, предавани в семейството.</p>
      <p>„Ще можем да създаваме дизайнерски бебета по етичен начин в следващите две години. Генното модифициране в момента не носи почти никакъв риск и може да бъде използвано върху човешки ембриони“, твърди биохимикът Кевин Смит от университета „Абърти“ в Дънди, Шотландия.</p>
      <p>Смит е твърд привърженик на генетичното модифициране. Според него по този начин могат да бъдат предотвратени редица от генетично наследяваните болести у хората. Въпреки това този тип редакция все още не се предлага главно заради страхове, че по този начин могат да бъдат създавани „дизайнерски бебета“ – деца, чиито гени са променени заради нелечебни цели.</p>
      <p>През ноември миналата година китайски учен обяви, че е създал първите генномодифицирани човешки бебета, които са резистентни към вируса ХИВ. Новината беше приета с неодобрение от научните среди, но според Смит тяхното създаване е морално оправдано.</p>
      <p>„От чисто утилитарна гледна точка, генетичното модифициране е единственият възможен начин да се справим с множество генетично предавани болести. Това ще позволи на лекарите да предпазят бъдещите хора от сърдечни заболявания, рак, деменция и много други“, твърди Смит.</p>
      <p>Въпреки това в научния си труд Смит съветва всякакви медицински изследвания в тази насока да бъдат забавени, тъй като „обществото масово е против модифицирането на хора“. Той вярва, че в следващите две години ще станем свидетели на опит за генетично-модифицирани бебета, който е етично и морално обоснован.</p>
      <p>Изследването на Смит беше посрещнато със скептицизъм и критики от неговите колеги. Според много от тях генното модифициране все още е в много начален етап, като негативните му последици не са изследвани достатъчно, за да бъде прилагано на хора.</p>
    </article>
  </body>
</html>