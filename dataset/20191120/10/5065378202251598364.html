<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/epixeirhseis/story/1030924/stis-21-noemvrioy-i-teleti-apofoitisis-toy-invent-ict"/>
    <meta property="og:site_name" content="Newsbomb"/>
    <meta property="article:published_time" content="2019-11-20T10:19:30+00:00"/>
    <meta property="og:title" content="Στις 21 Νοεμβρίου η τελετή αποφοίτησης του Invent ICT"/>
    <meta property="og:description" content="Ειδήσεις -"/>
  </head>
  <body>
    <article>
      <h1>Στις 21 Νοεμβρίου η τελετή αποφοίτησης του Invent ICT</h1>
      <address><time datetime="2019-11-20T10:19:30+00:00">20 Nov 2019, 10:19</time> by <a rel="author">Newsroom</a></address>
      <p>Με μία πολύ ενδιαφέρουσα συζήτηση μεταξύ του Υπουργού Ηλεκτρονικής Διακυβέρνησης, Κυριάκου Πιερρακάκη, και του Γενικού Διευθυντής της Ένωσης Εταιριών Κινητής Τηλεφωνίας, Γιώργου Στεφανόπουλου, θα ξεκινήσει η τελετή αποφοίτησης του 2<sup>ου</sup> κύκλου του προγράμματος Invent ICT, την Πέμπτη 21 Νοεμβρίου στις 17:00, στο αμφιθέατρο του Ιδρύματος Β&amp;Ε Γουλανδρή.</p>
      <p>Βασικό θέμα της συζήτησης που συντονίζει ο ο δημοσιογράφος Δημήτρης Μαλλάς, είναι η αρχή «<b>ΜΟΝΟΝ ΑΠΑΞ</b>» και οι ευκαιρίες που παρουσιάζονται μέσω της απλούστευσης και της ψηφιοποίησης των διαδικασιών του δημόσιου τομέα.</p>
      <p>Στη συνέχεια, ο project manager του Invent ICT και διδάκτωρ μηχανικός του ΕΜΠ, Ευάγγελος Σιώκας, θα παρουσιάσει τη δίχρονη ιστορία της θερμοκοιτίδας και θα περιγράψει πώς έχει καταφέρει να συνδέσει επιτυχώς την έρευνα των εγχώριων Πανεπιστημίων με τον ιδιωτικό τομέα. Της παρουσίασης του κ. Σιώκα, θα προηγηθεί ο χαιρετισμός του πρύτανη του ΕΜΠ Ανδρέα Μπουντουβή.</p>
      <p>Ακολουθούν 2 ξεχωριστά πάνελ με σύγχρονες θεματικές. Το πρώτο, το οποίο θα συντονίζει ο συνιδρυτής των Industry Disruptors Game Changers Μιχάλης Στάγκος, θα έχει ως θέμα τη «<b>Σύνδεση ακαδημαϊκής έρευνας κι επιχειρηματικότητας</b>». Θα συμμετέχουν ο οικονομολόγος και Senior Advisor του Τομέα Απασχόλησης και Αγοράς Εργασίας του ΣΕΒ Νίκος Γαβαλάκης, ο Διευθυντής του ΕΠΙΣΕΥ Γιάννης Βασιλείου, ο καθηγητής του ΕΜΠ, Επιστημονικός υπεύθυνος ΜοΚΕ του ΕΜΠ και μέλος του Επιστημονικού Συμβουλίου της θερμοκοιτίδας ΕΠΙ.νοώ, Γιάννης Καλογήρου και ο Head of Product Marketing &amp; Innovation της Vodafone, Άγγελος Σπανός.</p>
      <p>Το δεύτερο πάνελ θα έχει θέμα «<b>Big data και Ψηφιακός μετασχηματισμός</b>» και θα το συντονίσει η δημοσιογράφος Έρη Πανσεληνά. Θα συζητήσουν και θα παραθέσουν τις απόψεις και τις σκέψεις τους οι Ερικ Πάρκς, Διευθυντής ψηφιακής επικοινωνίας του Πρωθυπουργού, Γιάννης Ηλιόπουλος, Head of Digital της WIND και Γιάννης Τσιλήρας Director CRM, Customer Experience &amp; Channel Management Director του ομίλου ΟΤΕ.</p>
      <p>Ανάμεσα στα δύο πάνελ οι έντεκα ομάδες που αποφοίτησαν από τον δεύτερο κύκλο της θερμοκοιτίδας θα παρουσιάσουν τις ιδέες τους σε ολιγόλεπτα «live pitching». Η εκδήλωση θα ολοκληρωθεί με την απονομή των πιστοποιητικών φοίτησης.</p>
      <p>
        <b>Info</b>
        <b> εκδήλωσης</b>
      </p>
      <p>Πέμπτη 21 Νοεμβρίου στις 17:00</p>
      <p>Αμφιθέατρο Ιδρύματος Β&amp;Ε Γουλανδρή (Ερατοσθένους 13)</p>
      <p>Η εκδήλωση είναι ανοιχτή στο κοινό ενώ ηλεκτρονικές εγγραφές πραγματοποιούνται <a href="https://docs.google.com/forms/d/e/1FAIpQLSfds_k4oXWfuwEReauY0bAKqlzSW2H61f4ctDmEkiQlgKhlpA/viewform?usp=sf_link">εδώ</a>.</p>
      <p>
        <b>Αναλυτικά οι 11 ομάδες που θα παρουσιάσουν τα επιχειρηματικά τους σχέδια:</b>
      </p>
      <p><b>AccessLab:</b> Η AccessLab αναπτύσσει ένα πλοηγό για αναπηρικά αμαξίδια, προτείνοντας προσβάσιμες διαδρομές και δυνατότητα reporting εμποδίων, όπως οι παραβάσεις στάθμευσης.</p>
      <p><b>Bioenvi:</b> To Bioenvi είναι μια εφαρμογή για κινητά τηλέφωνα η οποία έχει στόχο να ενισχύσει την ανακύκλωση και να αυξήσει τον όγκο των προς εμπορική αξιοποίηση ανακυκλώσιμων υλικών.</p>
      <p><b>CoffeCo:</b> Η λύση έχει στόχο την εκμετάλλευση οργανικών υπολειμμάτων καφέ μέσω της απομόνωσης φυσικών πολυφαινολών, προτείνοντας έναν εναλλακτικό τρόπο ’παραγωγής’’ πολυφαινολικών ενώσεων πιο οικονομικό και εξίσου αποτελεσματικό με τους ήδη υπάρχοντες.</p>
      <p><b>e-kinesis:</b> H e-Kinesis προτείνει την παραγωγή ενός αμιγώς ηλεκτρικού συστήματος παραγωγής ισχύος, ειδικά σχεδιασμένου για χρήση σε νέα αστικά λεωφορεία είτε για την ανακατασκευή παλαιών στόλων.</p>
      <p><b>Evotropia:</b> Η Evotropia αναπτύσσει ένα πρωτότυπο λογισμικό για τη δημιουργία ψηφιακής χρηματιστηριακής αγοράς για συναλλαγές αποβλήτων σε πραγματικό χρόνο, με υψηλή παραμετροποίηση που θα βελτιστοποιήσει τις βιομηχανικές υποδομές συμβίωσης.</p>
      <p><b>Founderhood:</b> Η εταιρεία αναπτύσσει μία πλατφόρμα που οργανώνει προγράμματα προ-επιτάχυνσης, με στόχο τη δημιουργία ενός υποστηρικτικού περιβάλλοντος για τις νεοσύστατες επιχειρήσεις ανά τον κόσμο, παρέχοντας τα κατάλληλα εργαλεία για να επιταχύνουν την ανάπτυξή τους, να βρουν νέους συνεργάτες και να αυξήσουν τον αριθμό των πελατών τους.</p>
      <p><b>Growth Mindset:</b> Δημιουργία καινοτόμων εκπαιδευτικών προγραμμάτων &amp; δραστηριοτήτων που βασίζονται στις αρχές της δημιουργικότητας και της επιχειρηματικότητας για παιδιά 8-15 ετών.</p>
      <p><b>Brain</b><b> Insurtech:</b> Μια ιδέα με εφαρμογή στον ψηφιακό μετασχηματισμό της Ιδιωτικής Ασφάλισης, που αυξάνει την αποτελεσματικότητα των πωλήσεων στον τομέα ζωής και υγείας χωρίς να χρειάζονται προγραμματιστές</p>
      <p><b>Nable Solutions:</b> Η ομάδα της Nable Solutions έχει δημιουργήσει μία λύση SaaS, το “Assistant”, που έχει ως στόχο να βελτιώσει την καθημερινότητα ατόμων με προβλήματα κινητικότητας, ειδικά σε χώρους μαζικής προσέλευσης, διασυνδέοντάς τα μεταξύ τους ή με φορείς και επιχειρήσεις που μπορούν να κατανοήσουν και να βοηθήσουν στις ιδιαίτερες ανάγκες που έχουν.</p>
      <p><b>Trimsignal:</b> Μια καινοτόμος ιδέα επιτάχυνσης ρολογιού σε οποιοδήποτε ολοκληρωμένο κύκλωμα η οποία μπορεί να αυξήσει την απόδοση 20-65% ή να μειώσει την κατανάλωση 15-40%, διατηρώντας την αρχική σχεδίαση και την ονομαστική τάση.</p>
      <p><b>Υbeemaestro:</b> Λογισμικό Cloud για την ενσωμάτωση και επεξεργασία πληροφοριών και δεδομένων σε αεροπορικά οικοσυστήματα.</p>
      <p>…………………………………………………………………………………………………………………………</p>
      <p><i>To πρόγραμμα </i><i>Invent</i> <i>ICT</i><i> τελεί υπό την αιγίδα του Υπουργείου Ψηφιακής Διακυβέρνησης και αποτελεί την πρώτη επιχειρηματική θερμοκοιτίδα – αποτέλεσμα σύμπραξης δημόσιου και ιδιωτικού τομέα.</i></p>
      <p>
        <i>Το Πρόγραμμα υλοποιείται από τη θερμοκοιτίδα ΕΠΙ.νοώ του Ερευνητικού Πανεπιστημιακού Ινστιτούτου Συστημάτων Επικοινωνιών και Υπολογιστών του Εθνικού Μετσόβιου Πολυτεχνείου (ΕΠΙΣΕΥ ΕΜΠ) και τους Industry Disruptors Game Changers (ID-GC), με τη στήριξη της Ένωσης Εταιρειών Κινητής Τηλεφωνίας.</i>
      </p>
    </article>
  </body>
</html>