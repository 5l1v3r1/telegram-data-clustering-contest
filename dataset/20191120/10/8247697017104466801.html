<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/garaza/33274-piecas-vienkarsas-darbibas-kas-lauj-samazinat-degvielas-paterinu"/>
    <meta property="og:site_name" content="iAuto"/>
    <meta property="article:published_time" content="2019-11-20T10:39:00+00:00"/>
    <meta property="og:title" content="Piecas vienkāršas darbības, kas ļauj samazināt degvielas patēriņu"/>
    <meta property="og:description" content="Katrs autobraucējs ir domājis – cik labi būtu nobraukt lielāku attālumu ar to pašu degvielas daudzumu, kas bākā atlicis."/>
  </head>
  <body>
    <article>
      <h1>Piecas vienkāršas darbības, kas ļauj samazināt degvielas patēriņu</h1>
      <address><time datetime="2019-11-20T10:39:00+00:00">20 Nov 2019, 10:39</time> by <a rel="author">Circle K</a></address>
      <p>Katrs autobraucējs ir domājis – cik labi būtu nobraukt lielāku attālumu ar to pašu degvielas daudzumu, kas bākā atlicis.</p>
      <p>Nav vienas maģiskas formulas, kā samazināt degvielas patēriņu, tomēr ir daži vienkārši ievērojami paradumi, kas kombinācijā ar regulāru automašīnas tehnisko pārbaudi ļaus patēriņa rādītājam nokristies, uzsver Circle K degvielas kategorijas vadītājs Gatis Titovs.</p>
      <p>Riepas – tas ir svarīgi!</p>
      <p>Iegādājoties jaunas ziemas vai vasaras riepas, jāpievērš uzmanība to klasei, kas līdzās marķējumam par trokšņu līmeni un saķeres indeksu norāda rites pretestību. No šī parametra atkarīgs, cik ekonomiskas ir konkrētās riepas – jo zemāka rites pretestība, jo augstāka klase un izdevīgāka braukšana. Izvēloties A, nevis F klases riepas, degvielas patēriņu iespējams samazināt par 1,5 %.</p>
      <p>Liela nozīme ir arī gaisa spiedienam riepās. Ja spiediens nav pietiekams, degvielas patēriņš ievērojami pieaug; piemēram, ja atmosfēru skaits ir uz pusi mazāks nekā nepieciešams, automašīna var patērēt līdz pat 15 % vairāk degvielas. Spiediena līmeni ieteicams pārbaudīt vismaz reizi mēnesī, un to ērti var izdarīt tuvākajā degvielas uzpildes stacijā.</p>
      <p>Uzgāzēt? Varbūt labāk nē</p>
      <p>Braukšanas stils arī var būtiski ietekmēt degvielas patēriņu. Ekonomisku braukšanu raksturo saprātīga pārnesumu izvēle un vienmērīga ātruma uzņemšana un bremzēšana.</p>
      <p>Brīžos, kad strauji uzņem un samazini ātrumu vai brauc ar nepiemēroti zemu pārnesumu, auto patērē vairāk degvielas. Tāpēc, uzsākot braukšanu, pēc iespējas ātrāk veic pāreju uz augstāku pārnesumu. Līdzīgi, lai samazinātu ātrumu, labāk pārej uz zemāku pārnesumu un ļauj dzinējam darīt savu darbu, nevis izmanto bremzes. Braukt vienmērīgi ir drošāk un izdevīgāk, tāpēc rūpīgi izplāno maršrutu un lieki nesteidzies.</p>
      <p>Uzsildīt vai neuzsildīt?</p>
      <p>Kāpēc garos maršrutos degvielas patēriņš ir zemāks? Auksts dzinējs uzreiz pēc braukšanas uzsākšanas patērē ievērojami vairāk degvielas. Nepieciešams nobraukt vairākus kilometrus, kamēr dzinējs uzsilst un degvielas patēriņš stabilizējas. Tāpēc vienmēr padomā – varbūt vērts īso maršrutu līdz veikalam aizstāt ar veselīgu pastaigu?</p>
      <p>Automašīna nav noliktava</p>
      <p>Pavisam vienkārši – jo automašīna mazāk sver, jo mazāk jāstrādā dzinējam, lai tā virzītos uz priekšu, un līdz ar to tiek patērēts mazāk degvielas. Tas, protams, nenozīmē, ka atšķirību izjutīsi pāris kilogramu dēļ, taču, ja bagāžniekā glabājas viss, kam īstā vieta būtu noliktavā, degvielas patēriņš var palielināties par vairāk nekā par 2%, jo, katru reizi uzsākot kustību, automašīnai vajadzīga lielāka jauda. Degvielas tvertnes saturam ātrāk tukšoties liek arī, piemēram, jumta bagāžnieks – lai cik aerodinamisks tas arī nebūtu, bez tā degvielas patēriņš būs zemāks, tāpēc, kad tas ir tukšs, bagāžnieku no jumta labāk noņemt.</p>
      <p>Izvēlies kvalitatīvu degvielu!</p>
      <p>Izvēlies savai automašīnai labāko un vienmēr uzpildi tikai kvalitatīvu Eiropas Savienības standartiem atbilstošu degvielu, kas papildināta ar funkcionālajām piedevām. Tā nodrošina ne tikai zemāku patēriņu, bet arī labāku dzinēja darbību, līdz ar to retāk gadīsies neplānoti servisa apmeklējumi.</p>
    </article>
  </body>
</html>