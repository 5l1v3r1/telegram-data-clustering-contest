<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90073"/>
    <meta property="og:site_name" content="Denník politika"/>
    <meta property="article:published_time" content="2019-11-20T10:35:18+00:00"/>
    <meta property="og:title" content="Tréner Hapal pomenoval rozhodujúci faktor, prečo Slováci nepostúpili z kvalifikácie na Euro 2020"/>
    <meta property="og:description" content="20.11.2019 (Webnoviny.sk) – Slovenskí futbaloví reprezentanti si nezabezpečili priamy postup na budúcoročné majstrovstvá Európy z kvalifikačnej E-skupiny. V konkurencii Chorvátov, Walesanov, Maďarov a Azerbajdžancov obsadili tretie miesto."/>
  </head>
  <body>
    <article>
      <h1>Tréner Hapal pomenoval rozhodujúci faktor, prečo Slováci nepostúpili z kvalifikácie na Euro 2020</h1>
      <address><time datetime="2019-11-20T10:35:18+00:00">20 Nov 2019, 10:35</time> by <a rel="author">Webnoviny</a></address>
      <p>20.11.2019 (Webnoviny.sk) – Slovenskí futbaloví reprezentanti si nezabezpečili priamy postup na budúcoročné majstrovstvá Európy z kvalifikačnej E-skupiny. V konkurencii Chorvátov, Walesanov, Maďarov a Azerbajdžancov obsadili tretie miesto.</p>
      <p>V utorňajšom záverečnom vystúpení proti hráčom z krajiny ležiacej na brehu Kaspického mora síce zvíťazili 2:0, ale nedočkali sa remízového rezultátu z Cardiffu, kde Wales zdolal Maďarsko 2:0.</p>
      <p>Zverenci českého trénera Pavla Hapala majú napriek tomu stále šancu, že sa predstavia na kontinentálnom šampionáte.</p>
      <h3>Šanca v Lige národov</h3>
      <p>Ak si chcú Slováci zahrať na Eure 2020, potrebujú zvládnuť dvojkolové play-off Ligy národov na jar budúceho roka. V semifinále vyzvú na domácej pôde 26. marca Írov, v prípadnom finále sa stretnú s lepším z dvojice Bosna a Hercegovina – Severné Írsko. Rozhodujúci duel by sa hral 31. marca.</p>
      <p><i>„Doteraz som to v hlave nemal, takže som sa týmto variantom nezaoberal. Pred zápasom ma zaťažovali iné myšlienky. Na baráž sa začneme pozerať až teraz. V pondelok sme sledovali súboj Írov proti Dánom a videli sme, že boli silní v závere zápasu a bojovali do posledných minút,“</i> povedal kouč slovenského tímu Hapal.</p>
      <p><b>Zobraziť fotogalériu k článku:</b><br/>Slovensko – Azerbajdžan (kvalifikácia o postup na ME 2020 – fotografie)</p>
      <p>Slovenskí futbalisti v poslednom ôsmom zápase v rámci kvalifikačnej E-skupiny kontrolovali hru. Súpera takmer k ničomu nepustili, ale dlho mali iba jednogólový náskok vďaka Róbertovi Boženíkovi. V 81. min ich mohol potrestať Renat Dadašov, no zakrátko rozhodol o víťazstve „sokolov“ kapitán Marek Hamšík.</p>
      <p><i>„Dobre sme vstúpili do zápasu a počas celého prvého polčasu sme mali hernú prevahu. Dali sme gól, ktorý nás paradoxne príliš upokojil a druhé dejstvo sme nezvládli podľa predstáv. Ak hráte relatívne so slabším súperom, tak vždy si vypracuje šancu. Jedna prišla, ale podržal nás Dúbravka a potom sme pridali ďalší gól,“</i> pokračoval 50-ročný rodák z Kroměříža.</p>
      <h3>Ani jedno víťazstvo nad Walesom</h3>
      <p>Oproti duelu s Chorvátskom urobil Hapal tri zmeny v základnej zostave. Namiesto Denisa Vavra nasadil na stopérskej pozícii Norberta Gyömbéra. Na krídlach dostali priestor Lukáš Haraslín s Matúšom Berom, ktorí nahradili dvojicu Róbert Mak – Albert Rusnák.</p>
      <p><i>„Gyömbér odohral dobrý zápas, aj keď obrana nebola preťažená. Zvládol všetky súboje. Čakal som trochu viac od krajných hráčov. Bero získal viacero lôpt, ale nevypracoval žiadnu výraznejšiu šancu v ofenzíve. Podobné konštatovanie platí aj o Haraslínovi. Oboch musím pochváliť za bojovnosť, ale chýbalo im trochu viac kvality,“</i> vysvetlil bývalý československý a neskôr český reprezentant.</p>
      <p>V ôsmich kvalifikačných dueloch nazbierali Slováci trinásť bodov za štyri víťazstvá, jednu remízu a tri prehry. Za druhou postupovou priečkou zaostali len o jediný bod, ale ani ten by im nepomohol, pretože proti Walesu nezvíťazili ani v jednom z dvoch zápasov.</p>
      <p><i>„Ak chceme byť úspešní v kvalifikácii, musíme bodovať aj proti silným súperom. V štyroch zápasoch sme ani raz nezvíťazili proti Walesu a Chorvátsku. Dosiahli sme dve víťazstvá v náročných zápasoch proti Maďarom a dvakrát sme zdolali aj hráčov Azerbajdžanu. Rozhodujúcim faktorom bol domáci súboj s Walesom, v ktorom sme mohli získať tri body. Odohrali sme kvalitné zápasy, ale predviedli sme aj horšie výkony a z tých ma doteraz bolí hlava,“</i> doplnil Hapal.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/sfzofficial/videos/2551127808328067/">kliknite sem</a></p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/trener-hapal-pomenoval-rozhodujuci-faktor-preco-slovaci-nepostupili-z-kvalifikacie-na-euro-2020/"><u>Tréner Hapal pomenoval rozhodujúci faktor, prečo Slováci nepostúpili z kvalifikácie na Euro 2020</u></a> © SITA Všetky práva vyhradené.</p>
    </article>
  </body>
</html>