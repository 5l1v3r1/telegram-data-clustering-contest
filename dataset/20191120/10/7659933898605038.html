<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000286/afganistandaki-helikopter-kazas%C4%B1nda-iki-abd-askeri-%C3%B6ld%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T10:15:00+00:00"/>
    <meta property="og:title" content="Afganistan'daki helikopter kazasında iki ABD askeri öldü"/>
    <meta property="og:description" content="ABD ordusu, Afganistan'daki birliklerine ait bir helikopterin düşmesi sonucu 2 askerin öldüğünü duyurdu. Açıklamada, kazanın sebebinin araştırıldığı, ön soruşturmaya göre olayın düşman ateşinden kaynaklanmadığı belirtildi. Taliban ise helikopterin dü"/>
  </head>
  <body>
    <article>
      <h1>Afganistan'daki helikopter kazasında iki ABD askeri öldü</h1>
      <address>
        <time datetime="2019-11-20T10:15:00+00:00">20 Nov 2019, 10:15</time>
      </address>
      <p>ABD ordusu, Afganistan'daki birliklerine ait bir helikopterin düşmesi sonucu 2 askerin öldüğünü duyurdu.<br/><br/>Açıklamada, kazanın sebebinin araştırıldığı, ön soruşturmaya göre olayın düşman ateşinden kaynaklanmadığı belirtildi.<br/><br/>Taliban ise helikopterin düşürülmesini üstlendi. Taliban'ın açıklamasında helikopterin başkent Kabil’in güneyindeki Logar vilayetinde düşürüldüğü öne sürüldü.<br/><br/>Taliban Sözcüsü Zabihullah Mücahid, Twitter hesabından yaptığı açıklamada ABD’ye ait Chinook türü bir helikopterin dün gece Logar vilayetindeki bir alana saldırı düzenleyeceği esnada vurularak düşürüldüğünü söyledi.<br/><br/>Taliban’ın iddiaları henüz doğrulanmadı.<br/><br/>Taliban hareketi bu tür olayların sorumluluğunu genellikle üstleniyor.<br/><br/>Afgan hükümetinden yapılan açıklamada olayın Taliban saldırısı sonucu yaşanmadığı belirtildi.<br/><br/>Afganistan Savunma Bakanlığı Sözcüsü Fawad Aman konu ile ilgili yaptığı açıklamada helikopter kazasına düşman ateşinin sebep olmadığını ve Afgan güvenlik güçlerinin de yara almadığını söyledi.<br/><br/>Helikopter kazası, Taliban ile Afgan hükümeti arasında varılan rehine takasının ardından yaşandı. Dün, biri ABD, diğeri Avustralya vatandaşına karşılık üç Taliban komutanı serbest bırakılmıştı.<br/><br/>Afganistan’da bu yılın başından bu yana ölen ABD’li asker sayısı 19. Afganistan’da 12 bin ABD askeri görev yapıyor.</p>
    </article>
  </body>
</html>