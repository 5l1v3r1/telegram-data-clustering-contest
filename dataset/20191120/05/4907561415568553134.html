<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/temel-bilimlerde-onemli-bir-adim-2220571"/>
    <meta property="og:site_name" content="Posta"/>
    <meta property="article:published_time" content="2019-11-20T05:01:33+00:00"/>
    <meta property="og:title" content="Temel bilimlerde önemli bir adım"/>
    <meta property="og:description" content="Yerli ve millî imkânlarla uçak, gemi, otomobil, hızlı tren, füze üretmek istiyoruz. Ancak bunları yapabilecek bilgi birikimimiz sınırlı. Otomobil ve uçak geliştirmek için vaktiyle önemli hamleler yapmış ama devamını getirememişiz."/>
  </head>
  <body>
    <article>
      <h1>Temel bilimlerde önemli bir adım</h1>
      <address><time datetime="2019-11-20T05:01:33+00:00">20 Nov 2019, 05:01</time> by <a rel="author">Hakan Çelik</a></address>
      <p>Yerli ve millî imkânlarla uçak, gemi, otomobil, hızlı tren, füze üretmek istiyoruz. Ancak bunları yapabilecek bilgi birikimimiz sınırlı. Otomobil ve uçak geliştirmek için vaktiyle önemli hamleler yapmış ama devamını getirememişiz. Stratejik bir ürünü ortaya çıkarabilmek için tasarımdan mühendisliğe kadar bir dizi alanda gelişmiş olmak gerekir. Üretim aşamasında hayli tecrübeli olmamıza karşın teknolojik açıdan gerilerdeyiz.</p>
      <p>Üniversitelerimiz bugüne kadar matematik, fizik, kimya, biyoloji alanlarına yeterince eğilmedi. Bu konulara ilgisi olan öğrenciler bile mezuniyetten sonra işsiz kalma kaygısıyla istihdam açısından daha garanti gördükleri mühendislik dallarına yöneldiler. Türkiye’deki üniversitelerin neredeyse tamamında mühendislik eğitimi verilmesine rağmen dünya çapında yarışabilecek kurumlarımızın sayısı bir elin parmaklarını geçmiyor.</p>
      <p>★</p>
      <p>Bu alandaki açığı gören ve elini taşın altına koyan Tuzla Belediye Başkanı Dr. Şadi Yazıcı bir grup saygın akademisyen ve sanayici ile birlikte kolları sıvamış. Bugünlerde çalışmaları hızlandırıp yakında bir temel bilimler üniversitesi kurmayı hedefliyorlar. Cumhurbaşkanı Recep Tayyip Erdoğan, bu konu kendisine açıldığında “Çok üniversitemiz var, mevcutlardan farkı olmalı, kalite çizgisi yukarıda olmalı” yanıtını vermiş.</p>
      <figure>
        <img src="https://i.pstimaj.com/img/75/640x0/5dd4624e66a97cd3d2b37385"/>
      </figure>
      <p>Şadi Yazıcı ve arkadaşları bu doğrultuda çalışmalarını yoğunlaştırmış. Üniversite için arazi alınmış, teknik detaylar büyük oranda tamamlanmış. Aynı zamanda tıp doktoru olan Yazıcı ile hafta sonu öğle yemeğinde bir araya geldik. Üniversitenin temel bilimlerde Türkiye’nin sayılı eğitim kurumları arasına girmesi için çalışacaklarını anlattı.</p>
      <p>Şadi Yazıcı, ekonomik kalkınmanın yüzde 75’inin temel bilimlerde sağlanan ilerlemelere bağlı olduğunu, o nedenle bu konuyu öncelik hâline getirdiklerini anlattı. Başkan Yazıcı’ya, bu adımı neden Tuzla’da atmak istediklerini sordum. Kent merkezinin birçok açıdan sıkıştığını, yerleşim ve ulaşım açısından kendi ilçelerini elverişli gördüklerini, İstanbul’daki sekiz organize sanayi bölgesinden beşinin burada olduğunun altını çizdi.</p>
      <p>Sabancı, Okan, Terakki, Bilfen ve Koç gibi Türkiye’nin önde gelen eğitim kurumlarının da burada olduğunu hatırlattı. Dr. Şadi Yazıcı, yüzde yüz burslu, sanayi-üniversite işbirliği formatıyla iddialı bir model oluşturacaklarını, çift ana dal imkânı sunacaklarını ifade etti. Ünlü fizikçi Albert Einstein’ın E=mc2 formülünü motto olarak benimsediklerinin altını çizdi. ★ Ne zamandır Tuzla’yı ziyaret etme fırsatı bulamamıştım, buraya yolu düşenlerin yeni Marina’yı mutlaka görmelerini, sahil yolunda da Tuzla Etçisi Varol Usta’da yemek yemelerini öneririm.</p>
    </article>
  </body>
</html>