<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/economy/economy-greece/erxetai-doraki-500-ekat-eyro-ta-xristougenna/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T05:22:06+00:00"/>
    <meta property="og:title" content="Ερχεται «δωράκι» 500 εκατ. ευρώ τα Χριστούγεννα"/>
    <meta property="og:description" content="Χρήστος Σταϊκούρας και Θεόδωρος Σκυλακάκης κάνουν αυτές τις ημέρες «ταμείο» λίγο πριν από την κατάθεση του προϋπολογισμού του 2020 και την επόμενη εβδομάδα ο Πρωθυπουργός Κυριάκος Μητσοτάκης αναμένεται να λάβει τις αποφάσεις αναφορικά με τους δικαιούχους των έξτρα χριστουγεννιάτικων παροχών"/>
  </head>
  <body>
    <article>
      <h6 class="kicker">Κοινωνικό μέρισμα</h6>
      <h1>Ερχεται «δωράκι» 500 εκατ. ευρώ τα Χριστούγεννα</h1>
      <h2>Χρήστος Σταϊκούρας και Θεόδωρος Σκυλακάκης κάνουν αυτές τις ημέρες «ταμείο» λίγο πριν από την κατάθεση του προϋπολογισμού του 2020 και την επόμενη εβδομάδα ο Πρωθυπουργός Κυριάκος Μητσοτάκης αναμένεται να λάβει τις αποφάσεις αναφορικά με τους δικαιούχους των έξτρα χριστουγεννιάτικων παροχών</h2>
      <address><time datetime="2019-11-20T05:22:06+00:00">20 Nov 2019, 05:22</time> by <a rel="author" href="https://www.tanea.gr/editor/%ce%bb%ce%ac%cf%83%ce%ba%ce%b1%cf%81%ce%b7-%ce%b5%ce%bb%ce%b5%ce%bd%ce%b1/" target="_blank">Λάσκαρη Ελενα</a></address>
      <p>Κοινωνικό μέρισμα το οποίο θα κυμαίνεται στην περιοχή των 400-500 εκατ. ευρώ προετοιμάζεται να διανείμει η κυβέρνηση λίγο πριν από τα Χριστούγεννα μετά την υπέρβαση του στόχου για το πρωτογενές πλεόνασμα, το οποίο αναμένεται να εμφανίσει και φέτος ο προϋπολογισμός. Παρά την καταβολή της προεκλογικής «13ης σύνταξης» τον περασμένο Μάιο, τις αλλεπάλληλες μειώσεις φόρων (ΕΝΦΙΑ και ΦΠΑ), την αυξημένη καταβολή επιδόματος θέρμανσης αλλά και την εφάπαξ μείωση των προκαταβολών φόρου κατά 143 εκατ. ευρώ για τις επιχειρήσεις, ο προϋπολογισμός συνεχίζει να παράγει υπερπλεονάσματα αποδεικνύοντας στην πράξη πόσο λαθεμένοι (εσκεμμένα ή μη) ήταν οι υπολογισμοί της κυβέρνησης ΣΥΡΙΖΑ.</p>
      <p>Χρήστος Σταϊκούρας και Θεόδωρος Σκυλακάκης κάνουν αυτές τις ημέρες «ταμείο» λίγο πριν από την κατάθεση του προϋπολογισμού του 2020 και την επόμενη εβδομάδα ο Πρωθυπουργός Κυριάκος Μητσοτάκης αναμένεται να λάβει τις αποφάσεις αναφορικά με τους δικαιούχους των έξτρα χριστουγεννιάτικων παροχών. Στην κορυφή των κυβερνητικών επιλογών φαίνεται να βρίσκεται η καταβολή δώρου Χριστουγέννων στους δικαιούχους Κοινωνικού Εισοδήματος Αλληλεγγύης, τους οποίους ο Κυριάκος Μητσοτάκης είχε «φωτογραφίσει» κάνοντας λόγο για ενίσχυση των πλέον οικονομικά ευάλωτων κατηγοριών του πληθυσμού.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p> </p>
      <h3>Προκαταβολές</h3>
      <p>Την ίδια ώρα, πάντως, δεν φαίνεται να επιβεβαιώνονται οι προσδοκίες της επιχειρηματικής κοινότητας για μια περαιτέρω - πέραν της προβλεπόμενης εφάπαξ μείωσης από το 100% στο 95% - μείωση των προκαταβολών φόρου, όπως είχε αφήσει να εννοηθεί ο υπουργός Οικονομικών, ενώ δεδομένο θεωρείται πως ένα μέρος του υπερπλεονάσματος θα κατευθυνθεί για την κάλυψη των υποχρεώσεων Υπηρεσιών Κοινής Ωφέλειας έως 200 εκατ. ευρώ, προς τη ΔΕΗ.</p>
      <p>Το Γενικό Λογιστήριο του Κράτους έδωσε χθες στη δημοσιότητα τα πρώτα στοιχεία εκτέλεσης του προϋπολογισμού έως και τον Οκτώβριο. Δείχνουν πρωτογενές πλεόνασμα 5,755 δισ. ευρώ έναντι στόχου για αποτέλεσμα 2,314 δισ. ευρώ με τα καθαρά έσοδα του κρατικού προϋπολογισμού να σημειώνουν υπέρβαση 1,666 δισ. ευρώ, τις επιστροφές εσόδων να είναι αυξημένες κατά 358 εκατ. ευρώ, τις δαπάνες  να παρουσιάζουν υστέρηση 2,152 δισ. ευρώ (366 εκατ. από τις μειωμένες δαπάνες τόκων και 811 εκατ. ευρώ από την υποεκτέλεση του ΠΔΕ) και τα έσοδα του Προγράμματος Δημοσίων Επενδύσεων να καταγράφουν υστέρηση 856 εκατ. ευρώ.</p>
      <p>Με τα μέχρι σήμερα δεδομένα, ο έξτρα δημοσιονομικός χώρος είναι μεν κοντά στην πρόβλεψη του προσχεδίου του προϋπολογισμού (346 εκατ. ευρώ) αλλά υπερβαίνει τα 400 εκατ. ευρώ, ποσό στο οποίο θα πρέπει να προστεθεί και ένα μέρος αδιάθετων δαπανών του αποθεματικού. Το αποθεματικό, από 1 δισ. ευρώ που είχε εγγραφεί στον προϋπολογισμό είχε περιοριστεί στα 380 εκατ. ευρώ στις 7 Ιουλίου εκ των οποίων ένα μέρος έχει αναλωθεί προκειμένου να καλυφθούν μεμονωμένες δικαστικές αποφάσεις, ενώ 68 εκατ. ευρώ θα χρηματοδοτήσουν την καταβολή του επιδόματος θέρμανσης μέσα στον Δεκέμβριο.</p>
      <p> </p>
      <h3>Η πρόβλεψη</h3>
      <p>Η Κομισιόν αξίζει να σημειωθεί ότι προβλέπει πρωτογενές πλεόνασμα 3,8% του ΑΕΠ φέτος έναντι πρόβλεψης προσχεδίου 3,7% του ΑΕΠ από το υπουργείο Οικονομικών, ενώ ορισμένες πηγές συνεχίζουν να υποστηρίζουν πως τελικά το υπερπλεόνασμα δεν αποκλείεται να προσεγγίσει ακόμα και το 0,5% του ΑΕΠ (κάτι λιγότερο από 1 δισ. ευρώ με το τελικό αποτέλεσμα να αγγίζει το 4% του ΑΕΠ). Ενα μέρος του υπερπλεονάσματος θα κρατηθεί ως «μαξιλάρι ασφαλείας» έναντι ενδεχόμενων αναθεωρήσεων από τη Eurostat.</p>
      <p>Παρουσιάζοντας τα στοιχεία εκτέλεσης του προϋπολογισμού, ο υφυπουργός Δημοσιονομικής Πολιτικής Θεόδωρος Σκυλακάκης ανέφερε ότι «τα έσοδα του Οκτωβρίου ήταν υψηλότερα του μηνιαίου στόχου κατά 71 εκατ. ευρώ, ποσό που ανταποκρίνεται αυξημένο κατά τι στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού. Τα φορολογικά έσοδα κυμάνθηκαν λίγο υψηλότερα, αλλά η πρόσθετη αύξηση αντιστοιχήθηκε από υστέρηση εσόδων στο ΠΔΕ. Οι δαπάνες του προϋπολογισμού κινούνται επίσης χαμηλότερα στο 10μηνο, ως επί το πλείστον - φαινόμενο που παρουσιάζεται από την αρχή του έτους - λόγω του Προγράμματος Δημοσίων Επενδύσεων.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>