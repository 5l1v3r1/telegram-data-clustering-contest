<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/megis-jon-europaba-az-egyik-legizgalmasabb-mobil-video-2041665/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="Mégis jön Európába az egyik legizgalmasabb mobil (videó)"/>
    <meta property="og:description" content="A Motorola új csodájáról van szó, amelyik akár hasznos megoldássá teheti az év mániáját."/>
  </head>
  <body>
    <article>
      <h6 class="kicker">BOMBAHÍR</h6>
      <h1>Mégis jön Európába az egyik legizgalmasabb mobil (videó)</h1>
      <address>
        <time datetime="2019-11-20T05:00:00+00:00">20 Nov 2019, 05:00</time>
      </address>
      <h4>Természetesen a Motorola új csodájáról van szó, amelyik akár hasznos megoldássá emelheti az év mániáját, a hajtogatható okostelefont.</h4>
      <p>Mint <a href="https://www.szoljon.hu/digitalia/csak-nem-az-oreg-okostelefon-lesz-az-uj-fiatal-2037582/">ebben a cikkben</a> a minap bemutattuk, óriási dobásnak tűnik az új Motorola Razr. Azért, mert egyszerűen használható, s mint a réges-régi flip mobil elődje, igen kis helyen elfér – hála a hajtogatásnak.</p>
      <figure>
        <iframe src="https://www.youtube.com/embed/eltiaFh9Hoc" width="1080" height="608" data-service="Youtube" scrolling="no"/>
      </figure>
      <p>Ha akarom kicsi és lazán elfér a zsebben, ha akarom, vízszintesen kinyitva, jó nagy a kijelzője, miként az ma elvárható.</p>
      <h3>Mégis lesz Európában</h3>
      <p>Eddig azonban csak az amerikai piacról volt szó, s most a <a href="https://nl.letsgodigital.org/opvouwbare-telefoons/motorola-razr-kopen-prijs/">LetsGoDigital</a> kiszivárogtatta, hogy január 24-én megérkezik Svédországba. Tehát eljut az öreg kontinensre, s így akár hazánkba is – talán nem csak szürke importtal.</p>
      <p>A hírek szerint azonban míg átkel az óceánon, az utazás alatt az ára felmegy: a kagylószerűen összecsukható mobil állítólag 17.920 korona, azaz mintegy 1680 dollár lesz, szemben az amerikai 1500 dollárral. Igaz, még mindig olcsóbb, mint a Samsung és a Huawei hajtogatható készüléke.</p>
      <h3>Miért nem a legeslegutolsó hardver van benne?</h3>
      <p>Sokan felvetik, hogy a drága hajtogatási technológiából adódó árnövekedés ellensúlyozására a motorháztető alatt olyan megoldások lapulnak, amiket a jobb középkategóriás okostelefonok tudnak. Csak éppen sokkal olcsóbban. Mondjuk az OPPO Reno A-t mintegy 330 dollárért vesztegetik, holott abban ugyanolyan Snapdragon 710-es SoC van… És miért állt meg a gyártó az Android 9.0-nél, holott érkezhetne eleve 10-essel is…</p>
      <p>Ettől még, aki ekkorára tudja nyitni a pénztárcáját, annak nyerő lesz a Razr, mert kisebb, mint a versenytársak készüléke, s a hajtogatása megbízható megoldásnak ígérkezik.</p>
      <p>
        <i>Borítókép: Shutterstock</i>
      </p>
    </article>
  </body>
</html>