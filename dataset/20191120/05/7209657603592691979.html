<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/pesaro/cronaca/alberghi-senzatetto-1.4896393"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-20T05:20:56+00:00"/>
    <meta property="og:title" content="Pesaro, gli alberghi danno un rifugio ai senzatetto"/>
    <meta property="og:description" content="Comune e associazione ‘Città della gioia’ in campo: &quot;Basta che un cittadino segnali un clochard e scatta l’intervento&quot;"/>
  </head>
  <body>
    <article>
      <h1>Pesaro, gli alberghi danno un rifugio ai senzatetto</h1>
      <h2>Comune e associazione ‘Città della gioia’ in campo: "Basta che un cittadino segnali un clochard e scatta l’intervento"</h2>
      <address><time datetime="2019-11-20T05:20:56+00:00">20 Nov 2019, 05:20</time> by <a rel="author">PATRIZIA BARTOLUCCI</a></address>
      <p>Pesaro, 20 novembre 2019 - Capita ogni tanto di incontrarli per strada. Rannicchiati sotto qualche ponte o all’angolo di una via. Sono uomini e donne senza fissa dimora. Il <b>Comune </b>e l’<b>associazione ‘Città della gioia’</b> si sono attivati per offrirgli un letto caldo nell’immediato, non appena vengono individuati mentre dormono per strada. Un servizio avviato proprio in questi giorni, grazie alla collaborazione di alcuni <b>albergatori </b>che hanno messo a disposizione alloggi. Un servizio che prevede anche il contributo dei singoli cittadini.</p>
      <p>«Funziona in questo modo – spiega <b>Eugenio Bravi</b>, presidente dell’associazione Città della gioia –. Un cittadino vede dormire per strada un individuo e avvisa le forze dell’ordine, le quali si recano sul posto e valutano le condizioni della persona: se è in ipotermia o un tossicodipendente in overdose o un alcolizzato lo portano al pronto soccorso, se è un <b>disagiato </b>invece chiamano noi attraverso un numero secretato che conoscono solo le forze dell’ordine. La nostra associazione ha preso accordi con alcuni albergatori che hanno dato la loro disponibilità ad accogliere queste persone nel loro hotel in caso di <b>emergenza</b>, ma preferiamo non rivelare che alberghi sono – continua Bravi –. Quando le forze dell’ordine ci chiamano, controlliamo quali alloggi sono liberi tra quelli messi a disposizione e scegliamo dove mandare la persona, che vi viene accompagnata dalle forze dell’ordine». Il <b>senzatetto </b>può restare in quell’alloggio <b>fino a cinque notti</b>, il tempo necessario perché si liberi un posto in una qualche strutture di accoglienza.</p>
      <p>Il progetto si chiama<b> ‘Protezione freddo’</b> ed è stato attivato quest’anno per la prima volta, in forma sperimentale. L’iniziativa è dei Servizi sociali del Comune, che hanno chiesto all’associazione Città della gioia di gestire il servizio. Partito da pochi giorni, ancora non ha ‘raccolto’ nessun senzatetto, né si ha una stima di quante persone saranno accolte. «A Pesaro abbiamo due strutture di accoglienza – ricorda l’assessore <b>Sara Mengucci</b> –. Casa Tabanelli è gestita dalla Caritas e accoglie 18 senza fissa dimora, ma sono tutte persone già in carico ai <b>Servizi sociali</b> o alla <b>Caritas</b>, che restano nella struttura per mesi. Casa Mariolina invece è per l’emergenza, però ha solo sette posti e sono sempre pieni, vanno prenotati in anticipo. Quindi, fino ad ora, non avevamo un posto dove collocare in emergenza i disperati che dormono per strada, persone non ancora conosciute dai Servizi sociali».</p>
      <p>Gli si portava una coperta, si cercava di convincerli ad essere presi in carico dai Servizi sociali, non sempre con successo. «La figura del clochard libero è una trovata cinematografica – spiega Bravi –, nella realtà sono sempre persone non più in grado di comprendere ciò che gli accade, perché hanno <b>disagi psicologici</b> che alterano la loro percezione della realtà, portandoli a prendere scelte sbagliate. Per questo a volte rifiutano l’aiuto dei servizi sociali. In genere sono uomini che dormono nelle sale di attesa della stazione o dei pronto soccorso o in qualche immobile disabitato. Per le donne è peggio perché, per evitare soprusi, si appartano in posti che sanno non essere frequentati dagli uomini, tipo le spiagge. Lo scorso inverno ne abbiamo aiutate due che dormivano nelle cabine in spiaggia. Di fatto, non sappiamo di preciso quante sono queste persone. Il nuovo servizio ci sarà utile anche per questo, per capire quante sono e far sì che non siano più sconosciute agli assistenti sociali».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>