<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/joachim-goyvaerts-nieuwe-beneluxbaas-paypal"/>
    <meta property="og:site_name" content="Emerce"/>
    <meta property="article:published_time" content="2019-11-20T05:31:00+00:00"/>
    <meta property="og:title" content="Joachim Goyvaerts nieuwe Benelux-baas PayPal"/>
    <meta property="og:description" content="De Vlaming Joachim Goyvaerts is het nieuwe hoofd van PayPal voor de Benelux en Ierland."/>
  </head>
  <body>
    <article>
      <h1>Joachim Goyvaerts nieuwe Benelux-baas PayPal</h1>
      <address><time datetime="2019-11-20T05:31:00+00:00">20 Nov 2019, 05:31</time> by <a rel="author">Erwin Boogert</a></address>
      <p>
        <b>De Vlaming Joachim Goyvaerts is het nieuwe hoofd van PayPal voor de Benelux en Ierland.</b>
      </p>
      <p>Het bedrijf maakt zijn aanstelling deze morgen bekend, maar hij is sinds september al actief in zijn nieuwe rol. Hij werkt sinds vijf jaar voor het bedrijf. In zijn laatste rol was Goyvaerts in internationaal verband verantwoordelijk voor het aansluiten grootzakelijke klanten, de ‘channels’.</p>
      <p>De Nederlandse consument staat volgens hem aan de vooravond van een nieuwe fase in e-commerce. “De basis is gelegd door postorderbedrijven en daarmee is nu een miljardenmarkt ontstaan. In de volgende fase gaat het om sociale en internationale platformen”, zoals de betaalkant die PayPal in Europa nu voor platform Prestashop verzorgt.</p>
      <p>“We hebben twee miljoen actieve klanten in Nederland en er is nog veel groei mogelijk. PayPal-gebruik hier is nog niet intuïtief en we moeten de groeiversnelling hier ondersteunen, bijvoorbeeld door duidelijker onze voordelen te tonen.”</p>
      <p>Behalve bij tienduizenden winkels wordt het betaalplatform ook veel gebruikt door streamers, gamers en bedrijven die digitale abonnementen en software verkopen. Dit soort cijfers wordt niet meegeteld in de jaarlijkse rapportages Thuiswinkel.org en PayPal zelf wil de transactievolumes niet op landniveau kwantificeren.</p>
      <p>“In Nederland zijn de betaalvolumes verdubbeld in de afgelopen pakweg vijf jaar. De gebruiksintensiteit stijgt ook.”</p>
      <p>De vorige landenbaas van PayPal, Jan-Willem Roest, is afgelopen zomer <a href="https://www.emerce.nl/nieuws/janwillem-roest-paypal-nieuwe-ceo-paazl">CEO geworden</a> van Paazl.</p>
      <p>
        <i>Foto: <a href="https://www.flickr.com/photos/stevensnodgrass/11078328305/">Steve Snodgrass</a> (cc)</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/paypal-breidt-uit-china"/>
        <a href="https://www.emerce.nl/nieuws/paypal-zet-pornhub-kant"/>
        <a href="https://www.emerce.nl/nieuws/paypal-98-miljoen-klanten"/>
      </related>
    </article>
  </body>
</html>