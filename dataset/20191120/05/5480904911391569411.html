<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-honkongu-se-po-sesti-dnech-otevrely-skoly/1823063?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T05:42:00+00:00"/>
    <meta property="og:title" content="V Honkongu se po šesti dnech otevřely školy"/>
    <meta property="og:description" content="Hongkong - V Hongkongu byly dnes po šesti dnech opět otevřeny školy. Mnozí studenti ale čelili výpadkům v dopravě. V univerzitním areálu hongkongské polytechnické univerzity se mezitím drží poslední skupina prodemokratických demonstrantů, kteří areál v obavách ze zatčení odmítají opustit. Informovala o tom agentura AP. Bývalou britskou kolonií Hongkongem zmítají již více než pět měsíců protivládní protesty, které v posledních dnech vyvrcholily prudkými střety na polytechnické univerzitě."/>
  </head>
  <body>
    <article>
      <h1>V Honkongu se po šesti dnech otevřely školy</h1>
      <address><time datetime="2019-11-20T05:42:00+00:00">20 Nov 2019, 05:42</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - V Hongkongu byly dnes po šesti dnech opět otevřeny školy. Mnozí studenti ale čelili výpadkům v dopravě. V univerzitním areálu hongkongské polytechnické univerzity se mezitím drží poslední skupina prodemokratických demonstrantů, kteří areál v obavách ze zatčení odmítají opustit. Informovala o tom agentura AP. Bývalou britskou kolonií Hongkongem zmítají již více než pět měsíců protivládní protesty, které v posledních dnech vyvrcholily prudkými střety na polytechnické univerzitě.</p>
      <slideshow>
        <figure>
          <img src="https://i3.cn.cz/6/1574224642_P201911200060301.jpeg"/>
        </figure>
        <figure>
          <img src="https://i3.cn.cz/6/1574174390_P201911190694701.jpg"/>
        </figure>
        <figure>
          <img src="https://i3.cn.cz/6/1574174366_P201911190693901.jpg"/>
        </figure>
        <figure>
          <img src="https://i3.cn.cz/6/1574174370_P201911190694301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Opět otevřeny byly nyní podle AP základní a střední školy. Protesty ale na některých místech zastavily dopravu na silnicích či vlaky. Střety však byly o poznání menší než v předchozích dnech, doplnila agentura.</p>
      <p>Některé stanice železnice a metra zůstaly dnes uzavřeny, mimo provoz zůstal také důležitý most, u kterého protestující dříve zapálili automaty na mýtné.</p>
      <p>Necelá stovka demonstrantů mezitím stále v obavách ze zatčení odmítá opustit hongkongskou polytechnickou univerzitu, kterou již čtvrtým dnem obléhají policisté. Server BBC napsal, že zadržení by mohli být obviněni z organizovaného výtržnictví, za které hrozí až desetiletý trest vězení. Dalších téměř 900 mladých lidí, kteří byli v prostorách univerzity, se podle zpravodajského serveru BBC News policii už vzdalo. Asi 300 z nich jsou lidé mladší 18 let, které policisté pouze legitimovali, ale nezatkli. Mohou být nicméně stíháni později.</p>
      <p>Část studentů, vybavená holinkami a baterkami, se v noci na dnešek pokusila z kampusu uprchnout kanalizací. Po asi hodině strávené v zápachu a špinavé vodě ale byli nuceni vrátit se zpět, uvedla jedna z dívek, která se do kanalizačního systému se svými přáteli vypravila.</p>
      <p>Jeden z prodemokratických poslanců, který navštívil univerzitu v úterý, prohlásil, že situace v areálu je zoufalá a že zásoby jídla studentům nevydrží déle než den. U některých z demonstrantů, kteří univerzitu dobrovolně opustili, lékaři rovněž zjistili podchlazení.</p>
      <p>Demonstrace v Hongkongu jsou namířeny proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má oblasti zaručovat demokratické zřízení a autonomní výsady. Kritici tvrdí, že Čína tyto svobody postupně omezuje, což Peking popírá.</p>
    </article>
  </body>
</html>