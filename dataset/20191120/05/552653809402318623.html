<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057730_a-gyerekekre-azert-adjunk-maszkot-ha-kiengedjuk-oket-az-utcara"/>
    <meta property="og:site_name" content="Népszava"/>
    <meta property="article:published_time" content="2019-11-20T05:20:00+00:00"/>
    <meta property="og:title" content="&quot;A gyerekekre azért adjunk maszkot, ha kiengedjük őket az utcára&quot;"/>
    <meta property="og:description" content="Egyre gyanúsabb, hogy emberre mérgező gázok kerülhettek a levegőbe Mészáros Lőrinc mátrai erőműve és keményítőgyára körül."/>
  </head>
  <body>
    <article>
      <h1>"A gyerekekre azért adjunk maszkot, ha kiengedjük őket az utcára"</h1>
      <address><time datetime="2019-11-20T05:20:00+00:00">20 Nov 2019, 05:20</time> by <a rel="author" href="https://nepszava.hu/szerzo/doros-judit/" target="_blank">Doros Judit</a></address>
      <p>
        <b>Egyre gyanúsabb, hogy emberre mérgező gázok kerülhettek a levegőbe Mészáros Lőrinc mátrai erőműve és keményítőgyára körül.</b>
      </p>
      <p>– Engem nem érdekel, hány százmillió forintot tesz zsebre Mészáros Lőrinc vagy rajta keresztül Orbán Viktor, engem az érdekel, hogy ne haljon meg az unokám, ne legyen rákos a férjem, ne kelljen félelemmel kilépni az ajtón, hogy milyen színű füst szivárog az erőmű kéményéből, vagy milyen bűz lepi el épp a falut – mondja egy idős asszony, miközben a zsebkendőjébe szipog. Visontán, az új sportcsarnok előtt állunk, bentről özönlenek ki épp a gyerekek. A faluban ezerkétszázan laknak, a férfiak többsége az újraállamosítás előtt álló, de most még Mészáros Lőrinc érdekeltségében lévő Opus Global Nyrt. tulajdonában lévő Mátrai Erőmű Zrt.-ben, vagy a szintén ehhez a cégcsoporthoz tartozó, búzafeldolgozással és keményítőgyártással foglalkozó Viresol Kft-ben dolgozik. A visontaiak szerint ez az utóbbi üzem okozta néhány nappal ezelőtt azt az elviselhetetlen bűzt és fojtogató szagot, ami miatt a helyszínen többen rosszul lettek, rosszullétre, hasmenésre, fejfájásra, hányingerre panaszkodtak, ahogy egy helyi fogalmazott: „taknyuk-nyáluk egybefolyt”. A faluban kedden többen arról is meséltek lapunknak, hogy az üzem környékén dolgozók zsebében még a fémpénzek is elszíneződtek – ezt egy, a 444.hu-hoz eljutott levél is megerősítette.</p>
      <p>– Tudja, milyen több mázsa rothadó tyúktoll és száz pöcegödör illata? Ilyet képzeljen el maga előtt! Milyen maró hatású gáznak kellett ott keletkeznie, hogy a fémmel ilyen kölcsönhatásba lépjen? És miért próbálja minden hivatalos szerv elmismásolni az ügyet, hogy nincs semmi baj, az emberre nem veszélyesek a gázok? Hát persze, csak hozzátették, hogy a gyerekekre azért adjunk maszkot, ha kiengedjük őket az utcára. Ettől nem nyugodtunk meg! – dohog egy férfi az idősek otthona előtt, ahonnan délidőben sokan az ebédet viszik haza. Köztük van a polgármester, Szarvas László is.</p>
      <figure>
        <img src="https://nepszava.hu/i/10/12/0/1254144.jpg"/>
        <figcaption>
          <cite>Fotó: PAVEL BOGOLEPOV / NÉPSZAVA</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254144.jpg"/>
        <figcaption>
          <cite>Fotó: NÉPSZAVA / PAVEL BOGOLEPOV</cite>
        </figcaption>
      </figure>
      <p>A falu vezetője kérdésünkre csak a hivatalos álláspontot közvetíti, vagyis azt, hogy a hatóságok szerint a légszennyezés mértéke nem haladta meg a határértéket. Szavai szerint az önkormányzat a katasztrófavédelem mobil laborját kérte fel a település belterületén a levegőminőség megvizsgálására. Hozzátette: a polgármesteri hivatalhoz nem érkezett az ügyben semmilyen hivatalos bejelentés vagy feljelentés.  </p>
      <p>Azt, hogy a Mészáros Lőrinc-féle keményítőgyár és a technológiai tározó lehetett a hibás, az Átlátszó keddi cikke is megerősíti. Információik szerint az egészségügyi határértéket meghaladó mértékű kénhidrogént és nitrogén-monoxidot, valamint foszfor-hidrogént mutattak ki a gázszivárgásokban, a szennyezés forrása pedig az Őzse-völgyi technológiai víztározóból kivett víz lehet. Február óta ide engedi az elvileg tisztított szennyvizét és csapadékvizét a Viresol Kft. búzafeldolgozója és keményítőgyára is. Hozzátették: a Heves megyei katasztrófavédelem közlésével ellentétben mindhárom gáz rendkívül mérgezőnek számít, a koncentrációtól függő mértékben súlyos egészségkárosodást vagy akár halált is okozhatnak.</p>
      <p>Ehhez képest sem a keményítőgyár, sem a Mátrai Erőmű honlapján egyetlen szó sem olvasható a légszennyezésről, az újságírói kérdésekre pedig eddig csak egy szűkszavú közleményben reagáltak. E szerint az Erőmű és az Ipari Park dolgozói az észlelés napján sem voltak veszélyben. A folyamatos légtérelemzési vizsgálatok eredményei azt mutatják, hogy az Erőmű és az Ipari Park területén a bomlástermékek jelenléte mára már megszűnt, az Őzse-völgyi víztározó környékén pedig elenyésző mértékűre csökkent. A bomlástermékek keletkezésének kiváltó okairól a vizsgálat után nyilatkoznak.</p>
      <p>Nagy Csaba, a Heves Megyei Katasztrófavédelmi Igazgatóság szóvivője kedd délután annyit mondott: nincs mit hozzátenniük a november 15-én kiadott közleményükhöz. Ebben azt írták, hogy két mobil laborral folyamatosan jelen vannak a Mátrai Erőmű visontai telephelyén és ha az egészségre ártalmas mennyiségű veszélyes anyagot mérnek, haladéktalanul intézkednek.</p>
      <figure>
        <img src="https://nepszava.hu/i/10/12/0/1254142.jpg"/>
        <figcaption>
          <cite>Fotó: PAVEL BOGOLEPOV / NÉPSZAVA</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254142.jpg"/>
        <figcaption>
          <cite>Fotó: NÉPSZAVA / PAVEL BOGOLEPOV</cite>
        </figcaption>
      </figure>
      <table bordered="">
        <tr>
          <th>Jött Mészáros, ment a pénz</th>
        </tr>
        <tr>
          <td>Feltűnően hallgatnak a Mátrai Erőmű térségében lévő önkormányzatok vezetői, a polgármesterek információhiányra hivatkozva hárítják a kérdéseket. A helyiek szerint azért, mert nem akarják magukra haragítani azt a cégcsoportot, amelyik százmilliókat fizet helyi iparűzési adó címen. Az ezerkétszáz fős Halmajugra például 2016-ban közel 1,3 milliárd forintot kapott ilyen címen, vagyis minden helyi lakosra majdnem egymillió forint „jutott”. Ennek nagyjából fele esett a szintén ezerkétszáz lelkes Visontán és Detken egy főre. Mészárosék érkezése óta ugyanezek a bevételek nagyjából megfeleződtek, mert a termelés visszaesett – tudtuk meg Visontán – de még így is a hozzá köthető cégek adják a falvakat életben tartó bevételek jelentős részét. (D. J.)</td>
        </tr>
      </table>
    </article>
  </body>
</html>