<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/business/2019/11/19/business-kochi-airport-runway.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T05:39:00+00:00"/>
    <meta property="og:title" content="കൊച്ചി വിമാനത്താവളം: ഇന്ന് മുതൽ പകൽ 8 മണിക്കൂർ സർവീസില്ല"/>
    <meta property="og:description" content="നെടുമ്പാശേരി ∙ കൊച്ചി രാജ്യാന്തര വിമാനത്താവളത്തിലെ റൺവേ നവീകരണം ഇന്നു മുതൽ. ഇതിന്റെ ഭാഗമായി രാവിലെ 10 മുതൽ വൈകിട്ട് 6 വരെ വിമാനസർവീസുകളുണ്ടാകില്ല..CIAL. Nedumbassery Airport. Cochi airport. സിയാൽ. നെടുമ്പാശ്ശേരി. കൊച്ചി വിമാനത്താവളം.Business News. Malayalam News. Manorama Online"/>
  </head>
  <body>
    <article>
      <h1>കൊച്ചി വിമാനത്താവളം: ഇന്ന് മുതൽ പകൽ 8 മണിക്കൂർ സർവീസില്ല</h1>
      <address><time datetime="2019-11-20T05:39:00+00:00">20 Nov 2019, 05:39</time> by <a rel="author">മനോരമ ലേഖകൻ</a></address>
      <p>നെടുമ്പാശേരി ∙ കൊച്ചി രാജ്യാന്തര വിമാനത്താവളത്തിലെ റൺവേ നവീകരണം ബുധനാഴ്ച മുതൽ. ഇതിന്റെ ഭാഗമായി രാവിലെ 10 മുതൽ വൈകിട്ട് 6 വരെ വിമാനസർവീസുകളുണ്ടാകില്ല. 151 കോടി രൂപ ചെലവു വരുന്ന നവീകരണ പ്രവർത്തനങ്ങൾ മാർച്ച് 28 വരെ തുടരും.  </p>
      <p>
        <b>സർവീസ് ക്രമീകരണം</b>
      </p>
      <p>∙ നിലവിൽ ദിവസം വിമാന സർവീസ് 240.</p>
      <p>∙ റദ്ദാകുന്നത് രാജ്യാന്തര സെക്ടറിൽ സ്പൈസ്‌ജെറ്റിന്റെ മാലദ്വീപ് സർവീസ്.</p>
      <p>ആഭ്യന്തര സെക്ടറിൽ സ്പൈസ്ജെറ്റിന്റെ ഒരു ചെന്നൈ സർവീസ്, എയർ ഇന്ത്യയുടെയും ഒരു ചെന്നൈ സർവീസ്, ഗോ എയറിന്റെ  അഹമ്മദാബാദ് സർവീസ്, അലയൻസ് എയറിന്റെ മൈസൂരു സർവീസ്.</p>
      <p>∙എയർഇന്ത്യയുടെ ജിദ്ദ, ശ്രീലങ്കൻ എയർലൈൻസിന്റെ കൊളംബോ, കുവൈത്ത് എയർവേയ്സിന്റെ കുവൈത്ത് സർവീസുകൾ വൈകിട്ട് ആറിനു ശേഷമാക്കി. 35 ആഭ്യന്തര സർവീസുകൾ രാവിലെ പത്തിനു മുൻപോ വൈകിട്ട് ആറിനു ശേഷമോ ആക്കി.</p>
      <p>
        <b>റൺവേ നവീകരണം</b>
      </p>
      <p>10 വർഷം കൂടുമ്പോൾ നടത്തുന്ന റൺവേ നവീകരണമാണിപ്പോൾ നടക്കാൻ പോകുന്നത്. 1999ൽ പ്രവർത്തനമാരംഭിച്ച വിമാനത്താവളത്തിലെ റൺവേ 2009ൽ ഇത്തരത്തിൽ നവീകരിച്ചിരുന്നു. 3400 മീറ്റർ നീളവും 60 മീറ്റർ വീതിയുമാണ് റൺവേയ്ക്കുള്ളത്. ടാക്സിവേ ഉൾപ്പെടെ 5 ലക്ഷം ചതുരശ്ര മീറ്റർ പ്രദേശത്താണ് റീടാറിങ്. ഓരോ ദിവസവും റീടാറിങ് നടക്കുന്ന സ്ഥലം അന്നു തന്നെ വൈകിട്ടോടെ സർവീസിനു സജ്ജമാക്കും.</p>
      <p>റൺവേ നവീകരണം പൂർത്തിയാക്കുന്നതോടൊപ്പം തന്നെ കൊച്ചി വിമാനത്താവളത്തിലെ റൺവേ ലൈറ്റിങ് സംവിധാനം കാറ്റഗറി മൂന്നിലേക്ക് ഉയരും. നിലവിൽ കാറ്റഗറി 1 ലൈറ്റിങ് സംവിധാനം. റൺവേയിൽ 30 മീറ്റർ അകലത്തിലാണ് ലൈറ്റുകൾ. കാറ്റഗറി നിലവാരമുയർത്തുന്നതിനായി ലൈറ്റുകൾ തമ്മിലുള്ള അകലം 15 മീറ്റർ ആയി കുറയ്ക്കും.</p>
      <p>
        <b>തിരക്കു നേരിടാൻ</b>
      </p>
      <p>വിമാനത്താവളത്തിന്റെ പ്രവർത്തനസമയം 24 മണിക്കൂറിൽ നിന്ന് 16 മണിക്കൂർ ആയി ചുരുങ്ങുന്നതു മൂലമുണ്ടാകുന്ന തിരക്ക് നിയന്ത്രിക്കാൻ സിയാൽ നടപടികൾ സ്വീകരിച്ചിട്ടുണ്ട്.</p>
      <p>
        <b>ചെക്ഇൻ സമയം</b>
      </p>
      <p>ആഭ്യന്തര വിമാനങ്ങളിൽ പോകുന്നവർക്ക് ഇനി 3 മണിക്കൂർ മുൻപേ (നിലവിൽ ഒന്നര) ചെക്ഇൻ ചെയ്യാം. രാജ്യാന്തര യാത്രക്കാർക്ക് 4 മണിക്കൂർ (നിലവിൽ 3) മുൻപും.</p>
      <p>
        <b>സിഐഎസ്എഫ് 1350</b>
      </p>
      <p>സുരക്ഷാ പരിശോധനയ്ക്ക് ഇപ്പോൾ 950 സിഐഎസ്എഫ് ഉദ്യോഗസ്ഥർ. വിമാനത്താവളത്തിന് നേരത്തേ അനുവദിച്ചതിൽ ബാക്കിയുള്ള 400 പേരും അടുത്ത ദിവസങ്ങളിലെത്തും. കസ്റ്റംസ്, ഇമിഗ്രേഷൻ വിഭാഗങ്ങളും ഡ്യൂട്ടി സമയം പുനഃക്രമീകരിച്ച് ഉദ്യോഗസ്ഥരെ കൂടുതൽ ലഭ്യമാക്കിയിട്ടുണ്ട്.</p>
      <p>∙ പകൽ 10 മുതൽ 6 വരെ വിമാന സർവീസുകളുണ്ടാകില്ല.</p>
      <p>∙ വിമാനസർവീസുകളേറെയും പുനഃക്രമീകരിച്ചു</p>
      <p>∙ റദ്ദാകുന്നത് 4 ആഭ്യന്തര സർവീസും ഒരു രാജ്യാന്തര സർവീസും മാത്രം</p>
      <p>∙ആഭ്യന്തര ടെർമിനലിൽ 3 മണിക്കൂർ മുൻപും രാജ്യാന്തര ടെർമിനലിൽ 4 മണിക്കൂർ മുൻപും ചെക്ഇൻ ചെയ്യാം.</p>
      <p>∙ സുരക്ഷാ പരിശോധനകൾക്ക് കൂടുതൽ സിഐഎസ്എഫ് ഉദ്യോഗസ്ഥർ</p>
      <p>∙ നവീകരണം പൂർത്തിയാകുന്നത് 2020 മാർച്ച് 28ന്.</p>
      <p><b>English Summary:</b> No more daytime flights as Kochi airport work is set to begin</p>
    </article>
  </body>
</html>