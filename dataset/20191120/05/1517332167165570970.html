<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/riforma-mes-salvini-gioca-a-fare-la-verginella-ma-ha-sempre-saputo-tutto/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T05:00:51+00:00"/>
    <meta property="og:title" content="Riforma Mes, Salvini gioca a fare la verginella, ma ha sempre saputo tutto"/>
    <meta property="og:description" content="La riforma del Mes è di pubblico dominio dal 13 giugno scorso e non c'è alcun accordo preso nottetempo tale da giustificare le sparate di Salvini e i timori dei Cinque Stelle. Allora perché tutto questo can-can? Semplice: perché quando l'Italia si è detta d'accordo, pubblicamente, a questa riforma, al governo c'erano loro. E adesso provano a ridarsi una verginità, approfittando della nostra scarsa memoria."/>
  </head>
  <body>
    <article>
      <h1>Riforma Mes, Salvini gioca a fare la verginella, ma ha sempre saputo tutto</h1>
      <h2>La riforma del Mes è di pubblico dominio dal 13 giugno scorso e non c’è alcun accordo preso nottetempo tale da giustificare le sparate di Salvini e i timori dei Cinque Stelle. Allora perché tutto questo can-can? Semplice: perché quando l’Italia si è detta d’accordo, pubblicamente, a questa riforma, al governo c’erano loro. E adesso provano a ridarsi una verginità, approfittando della nostra scarsa memoria.</h2>
      <address><time datetime="2019-11-20T05:00:51+00:00">20 Nov 2019, 05:00</time> by <a rel="author" href="https://www.fanpage.it/author/francescocancellato/" target="_blank">Francesco Cancellato</a></address>
      <p><b>Va bene, la memoria degli italiani è corta, cortissima.</b> Ma <b>Matteo Salvini e Luigi Di Maio</b> stanno mettendo a dura prova pure l’italiano medio con questa polemica sul<b> Meccanismo Europeo di Stabilità</b>, per gli amici Mes, il super-fondo europeo con 650 miliardi di euro di capitale pronto all’uso, istituito nel 2012 per prestare soldi ai Paesi europei coi debiti pubblici troppo elevati e per evitare tempeste speculative nei loro confronti.</p>
      <p><b>Riassunto delle puntate precedenti</b>: il leader della Lega accusa il presidente <b>Giuseppe Conte</b> di aver firmato “un accordo per cambiare il fondo salva-Stati, di notte, di nascosto, un fondo ammazza-Stati”. Non pago, il leader leghista arriva a chiedere ai giornalisti di chiedere “A Conte e Tria, se, senza l’autorizzazione del Parlamento, hanno dato l’okay dell’Italia, perché in quel caso <b>sarebbe alto tradimento</b>”. Non passano ventiquattr’ore ed ecco la replica dei parlamentari del Movimento Cinque Stelle in commissione finanza che chiedono “di far convocare un vertice di maggioranza, perché <b>sul Mes “noi non siamo d’accordo”.</b></p>
      <p>Bene, bravi, bis. Ma la domanda è una sola: <b>chi stava al governo quando Giuseppe Conte e Giovanni Tria “avevano raggiunto un ampio accordo</b> sulla revisione del trattato del Meccanismo europeo di stabilità”, all’Eurogruppo del <a href="http://documenti.camera.it/leg18/dossier/pdf/AT013.pdf?_1561383701980">13 giugno 2019 e nel successivo Vertice Euro del 21 giugno 2019</a>, come peraltro risulta da comunicazione scritta fatta pervenire alle due Camere? <b>Esatto: proprio Lega e Movimento Cinque Stelle,</b> del cui governo Conte e Tria erano rispettivamente presidente del consiglio e ministro dell’economia.</p>
      <p>Delle due una, quindi. <b>O Salvini e i deputati pentastellati dormivano,</b> o erano in giro a fare altro – comizi a spese del Viminale, nel caso del leader leghista -, o si sono fatti passare sotto il naso per qualche mese una riforma che oggi definiscono letale.<b> In ogni caso, sarebbe piuttosto grave.</b> Se davvero il Meccanismo Europeo di Stabilità si trasformasse nel mostro ammazza Stati che oggi raccontano – cosa tutta da dimostrare, ma tant’è – avrebbero dovuto scatenare l’inferno allora, non certo oggi.</p>
      <p>A pensar male si fa peccato, lo sappiamo. Ma la sensazione forte è che <b>quella riforma del Mes sia stata in qualche modo il prezzo politico da pagare per far passare la legge di bilancio 2018</b>, quella del 2,04% di rapporto deficit/Pil necessario ad approvare Quota 100 e Reddito di Cittadinanza, misure bandiera di Lega e Cinque Stelle. Allora, evidentemente, <b>non sarebbe stato conveniente mettere veti di alcun genere</b>. Fosse accaduto, difficilmente la nostra manovra avrebbe avuto il via libera. E con ogni probabilità un veto avrebbe fatto schizzare il nostro spread verso l’alto. No, non conveniva per nulla.</p>
      <p><b>A Salvini, da bravo apprendista stregone, conviene far saltare il banco ora.</b> Se il Governo, ora passato sulle spalle della nuova alleanza Pd-Cinque Stelle, dovesse comunque ratificare la riforma del Mes, potrebbe soffiare sul fuoco del mai sopito anti-europeismo italiano, che si autoalimenta di immaginari complotti pluto-tecno-massonici anti-italiani. <b>Se invece l’esecutivo e la maggioranza, per paura di concedergli l’ennesimo proscenio, decidessero di far saltare la riforma del Mes</b> – come peraltro <a href="https://www.agi.it/politica/italia_veto_ue_fondo_salva_stati-5689887/news/2019-06-20/">sembravano comunque intenzionati a fare</a> – si giocherebbero tutta la credibilità internazionale accumulata in questi mesi, finendo per compromettere i rapporti con Berlino, Parigi, Bruxelles e con tutti quei Paesi che la riforma del Mes la vogliono eccome, finendo per legittimarsi come il vero premier ombra dell’Italia.</p>
      <p><b>In ogni caso, scacco al re</b>, a quel Giuseppe Conte che da quando l’ha ridicolizzato al Senato è diventato il bersaglio preferito degli strali del Capitano e a cui oggi è stato assegnata la nuova parte in commedia nell’eterna campagna elettorale di Salvini: quello del tecnocrate al soldo dei poteri forti, contro l’Italia. Mentre lui, <b>Matteo-Nerone, suona la Lira godendosi l’incendio da lui stesso appiccato,</b> alla faccia dello spread, dello Stato senza soldi, delle imprese moribonde, delle famiglie che faticano a tirare la fine del mese. Che tutto vorrebbero, tranne che un guitto che soffia sul fuoco delle loro miserie, aggravandole, per farne carne da cannone elettorale. <b>Se ne accorgessero, allora sì che ci sarebbe da divertirsi.</b></p>
    </article>
  </body>
</html>