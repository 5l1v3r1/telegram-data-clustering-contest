<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518854/tak-rasa-diperguna"/>
    <meta property="og:site_name" content="HM Online"/>
    <meta property="article:published_time" content="2019-11-20T05:30:24+00:00"/>
    <meta property="og:title" content="Tak rasa diperguna"/>
    <meta property="og:description" content="PERSAHABATAN lapan anak muda ini terjalin sejak usia mereka masih remaja, namun karier nyanyian mereka secara rasmi baru saja genap setahun pada 7 Julai lalu."/>
  </head>
  <body>
    <article>
      <h1>Tak rasa diperguna</h1>
      <address><time datetime="2019-11-20T05:30:24+00:00">20 Nov 2019, 05:30</time> by <a rel="author">Oleh Ardini Sophia Sina</a></address>
      <p>PERSAHABATAN lapan anak muda ini terjalin sejak usia mereka masih remaja, namun karier nyanyian mereka secara rasmi baru saja genap setahun pada 7 Julai lalu.</p>
      <p>Tampil dengan lagu Mimpi bekerjasama dengan Alif, kumpulan hip hop K-Clique yang dianggotai Tuju, Somean, Noki, MK, Kdeaf, FareedPf, Gnello dan NastyNas kini dilihat sebagai satu fenomena dalam perkembangan muzik hip hop tanah air.</p>
      <p>Siapa sangka, lagu berkenaan meledakkan nama mereka di persada seni. Mungkin kelebihan mereka adalah bergerak sebagai satu kumpulan yang masing-masing punya cara dan keunikan rap tersendiri.</p>
      <p>Meniti populariti, jadual K-Clique sangat padat dan hampir dalam setiap acara mereka pasti dijemput untuk turut sama menghiburkan penonton dan memeriahkan suasana.</p>
      <p>Ada individu yang melihat seolah-olah kumpulan ini dipergunakan sebagai daya tarikan supaya lebih ramai tetamu yang hadir tambahan pula lapan sahabat itu menjadi kegilaan remaja dan kanak-kanak.</p>
      <p>Bagaimanapun, Tuju menepis tanggapan berkenaan dan memaklumkan pembabitan mereka dalam setiap acara adalah atas dasar profesional.</p>
      <figure>
        <img src="https://assets.hmetro.com.my/images/articles/20hmklik_1574199013.jpg"/>
        <figcaption>BERGERAK sebagai satu kumpulan dengan cara dan keunikan rap tersendiri.</figcaption>
      </figure>
      <p>Tidak timbul isu dipergunakan kerana apa yang dilakukan itu adalah kerja mereka.</p>
      <p>“Ya memang benar kami agak sibuk dengan pelbagai jemputan sama ada majlis kecil atau besar. Ini termasuk memeriahkan majlis pelancaran produk.</p>
      <p>“Kami tidak rasa dipergunakan kerana menghiburkan tetamu atau penonton adalah pekerjaan kami. Tambahan pula ia memberikan impak positif pada karier yang baru bermula.</p>
      <p>“Saya boleh katakan ia adalah situasi menang-menang. Saya harap kehadiran kami dalam setiap acara itu dapat membantu mencapai matlamat penganjur dan pada masa sama membantu menaikkan nama K-Clique,” katanya.</p>
      <p>Sebelum popular dengan lagu Mimpi, kumpulan itu sudah melancarkan lagu seperti Sah Tu Satu dan Lane Lain Line serta bekerjasama dengan penyanyi rap lain.</p>
      <p>Bagi mereka, lagu Mimpi bukan punca utama K-Clique menempa nama di pentas seni suara.</p>
      <p>“Mungkin pandangan orang lain, mereka lihat nama K-Clique mula dikenali semua peringkat usia kerana lagu Mimpi. Bagaimanapun, bagi kami karya itu adalah ‘booster’ pada kerjaya.</p>
      <p>“Kami sangat berterima kasih kepada Alif dan syarikat rakaman kerana memberikan peluang kepada K-Clique untuk cuba masuk ke muzik arus perdana. Ia sememangnya membantu melancarkan lagi karier seni kami,” kata Tuju.</p>
      <p>Menerima banyak tawaran persembahan di Sabah dan sekitar Semenanjung, K-Clique yang berpangkalan di Kota Kinabalu, Sabah belum terfikir untuk berpindah dan menetap di Kuala Lumpur.</p>
      <p>Kata FareedPf, mereka tidak kisah berpenat lelah setiap hari terpaksa berkejar ke lapangan terbang asalkan masih berada di Kota Kinabalu dan dekat dengan keluarga.</p>
      <p>“Kami akui penat. Selepas beberapa persembahan di Kuala Lumpur, kami terpaksa balik ke Kota Kinabalu untuk memenuhi beberapa jemputan. Berehat dalam satu atau dua hari kemudian terbang lagi.</p>
      <p>“Bagaimanapun, kami bermula di Kota Kinabalu dan akan terus seperti itu. Tiada perancangan untuk menetap di Kuala Lumpur walaupun tawaran lebih banyak di sana,” katanya.</p>
      <p>Sabtu lalu, K-Clique membuat persembahan bersama DJ Cza bersempena pelancaran produk Voom.Asia. Walaupun hanya membuat persembahan di ruangan kecil di The Bee, Publika namun persembahan mereka tetap bertenaga.</p>
      <p>Mereka puas setiap kali melihat penonton bersorak serta menyanyi bersama mereka. Ia menjadi pemangkin semangat buat K-Clique terus memberikan yang terbaik.</p>
      <p>“Walaupun penat, tetapi kami puas melihat penonton terhibur, bersorak, melompat dan menyanyi bersama-sama kami. Itu sudah cukup memberikan kami semangat untuk terus berusaha,” kata Noki.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/07/474561/perkukuh-empayar-hip-hop"/>
        <a href="https://www.hmetro.com.my/rap/2019/11/518770/ramai-tak-tahu-sabhi-fareed-adik-beradik"/>
        <a href="https://www.hmetro.com.my/rap/2019/10/507208/konsert-tujuh-jam-gabung-pelbagai-genre"/>
        <a href="https://www.hmetro.com.my/utama/2019/10/508352/kerana-rap-zulhaikal-digelar-mk"/>
        <a href="https://www.hmetro.com.my/rap/2019/10/509127/dekat-dengan-kehendak-pendengar"/>
        <a href="https://www.hmetro.com.my/rap/2019/09/502329/isu-peluk-cium-mk-k-clique-maafkan-peminat-metrotv"/>
        <a href="https://www.hmetro.com.my/rap/2019/10/509379/tuju-k-clique-tak-takut-dengan-peminat-fanatik"/>
        <a href="https://www.hmetro.com.my/rap/2019/10/512110/bukan-aku-laaa-mk-k-clique"/>
      </related>
    </article>
  </body>
</html>