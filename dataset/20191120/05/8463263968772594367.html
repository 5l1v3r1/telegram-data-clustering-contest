<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855294/eliminacje-euro-2020-slowenskie-media-ocenily-mecz-z-polska-genialna-akcja-lewan"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-20T05:40:56+00:00"/>
    <meta property="og:title" content="Eliminacje Euro 2020. Słoweńskie media oceniły mecz z Polską. &quot;Genialna akcja Lewandowskiego&quot;"/>
    <meta property="og:description" content="&quot;Wydaje się, że sędzia popełnił błąd przy pierwszym golu, ponieważ faulowany był Jan Oblak&quot; - piszą słoweńskie media po meczu z Polską (3:2) w eliminacjach do Euro 2020."/>
  </head>
  <body>
    <article>
      <h1>Eliminacje Euro 2020. Słoweńskie media oceniły mecz z Polską. "Genialna akcja Lewandowskiego"</h1>
      <address><time datetime="2019-11-20T05:40:56+00:00">20 Nov 2019, 05:40</time> by <a rel="author" href="https://sportowefakty.wp.pl/autor/bartosz-zimkowski" target="_blank">Bartosz Zimkowski</a></address>
      <h4>"Wydaje się, że sędzia popełnił błąd przy pierwszym golu, ponieważ faulowany był Jan Oblak" - piszą słoweńskie media po meczu z Polską (3:2) w eliminacjach do Euro 2020.</h4>
      <related>
        <a href="https://sportowefakty.wp.pl/pilka-nozna/855274/eliminacje-euro-2020-polska-slowenia-jan-tomaszewski-to-bylo-pastwisko"/>
      </related>
      <p>"Pomocnik Dynama Moskwa Sebastian Szymański wykorzystał nieco senną obronę słoweńską i zdobył gola z 18 metrów. Wydaje się jednak, że sędzia popełnił błąd przy pierwszym golu, ponieważ faulowany był Jan Oblak" - czytamy na stronie rtvslo.si opis pierwszego gola dla Biało-Czerwonych.</p>
      <p>"Polacy objęli prowadzenie dzięki genialnej indywidualnej akcji Lewandowskiego. W ten sposób udowodnił swoje mistrzostwo" - dodają dziennikarze, którzy odnotowali również pożegnanie Łukasza Piszczka z reprezentacją Polski.</p>
      <p>Z kolei portal delo.si pisze, że Słowenia "przegrała z jedną z najlepszych drużyn na kontynencie". "Garstka Słoweńców w niezwykle akustycznym obiekcie poczuła się jakby była na polu bitwy, więc Polacy głośno zachęcali rodaków na placu zabaw o wymiarach 105 x 68 m" - barwnie relacjonuje słoweński dziennikarz przebieg wtorkowego meczu.</p>
      <p>
        <b>Zobacz wideo: co za passa Lewandowskiego!</b>
      </p>
      <p>"Zwyciężyła drużyna lepsza" - podsumowano na portalu delo.si.</p>
      <p>Natomiast na dnevnik.si napisano, że po porażce z Polską Słowenia zajęła "skromne czwarte miejsce". "Poruszeniem wieczoru była akcja gwiazdy Roberta Lewandowskiego, który z łatwością pokonał całą słoweńską obronę na początku drugiej połowy i strzelił gola" - dodano.</p>
      <p>Pokuszono się także o wystawienie ocen dla piłkarzy reprezentacji Polski. Miano gracza meczu przypadło <a href="https://sportowefakty.wp.pl/pilka-nozna/robert-lewandowski">Robertowi Lewandowskiemu</a>, który w dziesięciopunktowej skali otrzymał notę 8. Najsłabiej z naszej drużyny oceniono <a href="https://sportowefakty.wp.pl/pilka-nozna/arkadiusz-reca">Arkadiusza Recę</a> (5,5).</p>
      <p>Polska pokonała we wtorek Słowenię 3:2 po golach Sebastiana Szymańskiego, Roberta Lewandowskiego i Jacka Góralskiego. To był ostatni mecz w eliminacjach do Euro 2020. 30 listopada (godz. 17) odbędzie się losowanie grup mistrzostw Europy.</p>
      <related>
        <h4>Zobacz także</h4>
        <a href="https://sportowefakty.wp.pl/pilka-nozna/855239/eliminacje-euro-2020-polska-w-2-koszyku-znamy-wszystkich-potencjalnych-rywali"/>
      </related>
      <related>
        <h4>Zobacz także</h4>
        <a href="https://sportowefakty.wp.pl/pilka-nozna/855267/eliminacje-euro-2020-polska-slowenia-lewandowski-znowu-zaczarowal-stadion-narodo"/>
        <a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020"/>
      </related>
      <p>WP SportoweFakty</p>
    </article>
  </body>
</html>