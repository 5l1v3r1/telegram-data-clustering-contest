<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/na-ivano-frankivshhyni-planuyut-stvoryty-shtuchnyj-ostriv.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T05:45:00+00:00"/>
    <meta property="og:title" content="На Івано-Франківщині планують створити штучний острів"/>
    <meta property="og:description" content="На Івано-Франківщині планують створити штучний острів"/>
  </head>
  <body>
    <article>
      <h1>На Івано-Франківщині планують створити штучний острів</h1>
      <h2>Спорудження штучного острова розпочнеться 26 листопада</h2>
      <address>
        <time datetime="2019-11-20T05:45:00+00:00">20 Nov 2019, 05:45</time>
      </address>
      <figure>
        <img src="https://1news.com.ua/wp-content/uploads/2019/11/2-17.jpg"/>
      </figure>
      <p>В Івано-Франківській області, на Бурштинському водосховищі, екологи та волонтери планують створити штучний острів для птахів.</p>
      <p>Про це повідомляє 1NEWS.</p>
      <p>“Плануємо спорудження штучного острова для гніздування птахів на Бурштинському водосховищі (водно-болотне угіддя міжнародного значення, що входить до складу Галицький національний природний парк), поблизу оглядової орнітологічної вежі (околиці с. Користовичі)”, – написали екологи й додали, що потребують допомоги волонтерів.</p>
      <p>Спорудження штучного острова розпочнеться 26 листопада. Будівельний матеріал планують придбати за кошти обласних бюджетів Львівської, Закарпатської, Івано-Франківської, Чернівецької областей та бізнесу в межах проєкту “Еко-туризм – шлях до збереження природного різноманіття в місцевих карпатських громадах”.</p>
      <p>Ініціатори акції підкреслюють, що найбільшою проблемою для більшості водоплавних та навколоводних птахів є брак місць, безпечних для гніздування та виведення потомства. Екологи вважають спорудження штучних островів найефективнішим розв’язанням цієї проблеми.</p>
      <p>Бурштинське водосховище створене 1965 року на річці Гнила Липа для потреб Бурштинської теплової електростанції. Має довжину понад 7,5 км, ширину – майже 2,5 км. У водосховищі не рекомендують купатися, але це прийнятне місце для риболовлі. Вода тут постійно тепла, у ній водиться короп, лящ, сом канальний, карась срібний, амазонський буфало, верховодка, судак та окунь, щука та йорж. У прибережних заростях можна зустріти дику качку, сірого журавля, ондатру, лебедя.</p>
      <p>Джерело: <a href="https://www.facebook.com/events/2603962179720631/">Facebook</a></p>
    </article>
  </body>
</html>