<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/evillage-zoekt-groei-buiten-nederland"/>
    <meta property="og:site_name" content="Emerce"/>
    <meta property="article:published_time" content="2019-11-20T05:37:00+00:00"/>
    <meta property="og:title" content="E-Village zoekt groei buiten Nederland"/>
    <meta property="og:description" content="Softwareontwikkelaar en e-mailmarketingbureau e-Village is zijn activiteiten buiten Nederland aan het uitbreiden. Met support van de nieuwe eigenaar TeamITG heeft het een eigen Europees team opgezet. Eerste stop: Duitsland."/>
  </head>
  <body>
    <article>
      <h1>E-Village zoekt groei buiten Nederland</h1>
      <address><time datetime="2019-11-20T05:37:00+00:00">20 Nov 2019, 05:37</time> by <a rel="author">Erwin Boogert</a></address>
      <p>
        <b>Softwareontwikkelaar en e-mailmarketingbureau e-Village is zijn activiteiten buiten Nederland aan het uitbreiden. Met support van de nieuwe eigenaar TeamITG heeft het een eigen Europees team opgezet. Eerste stop: Duitsland.</b>
      </p>
      <p>Met een klein team tast het bedrijf uit Huis ter Heide de buitenlandse markt af. “Onze marketingcloud Clang wordt al in veertig landen gebruikt, maar we doen dat vanuit Nederland.” De buitenlandse expansie moet via nieuwe partners lopen. “We stonden op DMEXCO en realiseerden daar 180 leads. Dat is de basis waarmee we werken”, vertelt algemeen directeur Sjuul van der Leeuw.</p>
      <p>Behalve Duitsland worden voor Clang ook activiteiten opgestart in Oostenrijk, Frankrijk en Scandinavië. Het Verenigd Koninkrijk niet, want daar is de nieuwe eigenaar van e-Village zelf actief. In mei kocht <a href="https://www.itg.co.uk/">TeamITG</a> e-Village, zowel het gelijknamige bureau als diens product Clang.</p>
      <p>“Clang is een marketingcloud die zich qua functionaliteit kan meten met de marketingclouds van groten als Salesforce en Adobe, maar dan tegen een tiende van de prijs. We concurreren direct met deze internationale spelers.”</p>
      <p>Hoeveel geld met de 100% overname gemoeid was, houdt Van der Leeuw voor zich. De omzet van <a href="https://www.e-village.nl/">e-Village</a> ligt volgens hem rond de tien miljoen euro en stijgt hard. TeamITG, waar achthonderd man werkt, heeft een yearly run rate van 150 miljoen pond omzet. Het tien jaar oude bedrijf heeft een verleden in printmanagement, offline salesmateriaal en contentmanagement. Via een <a href="https://www.equistonepe.com/investmentdetail/inspired-thinking-group/159/?list=1">aantal overnames</a> ontwikkelde het de marketing- en technologiekant.</p>
      <p>Onder de nieuwe eigenaar krijgt e-Village behalve een groter commercieel bereik ook content en creatie binnen handbereik.</p>
      <p>“Ons product wordt nu ook gebruikt door Virgin Media en Unity Media. We staan op de roadmap bij grote merken en dat brengt de internationale doorbraak die we al langer wilden. Wel moeten we ons invechten in de grote, internationale agencywereld.”</p>
    </article>
  </body>
</html>