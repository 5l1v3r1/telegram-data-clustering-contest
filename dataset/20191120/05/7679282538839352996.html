<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-priyanka-gandhi-attacked-the-center-said-the-government-is-selling-government-undertakings-hollow-2859165.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T05:13:51+00:00"/>
    <meta property="og:title" content="प्रियंका गांधी का केंद्र पर हमला, कहा- सरकारी उपक्रमों को खोखला कर बेच रही है सरकार"/>
    <meta property="og:description" content="एअर इंडिया और बीपीसीएल को बेचने से जुड़े वित्त मंत्री निर्मला सीतारमण के बयान को लेकर कांग्रेस महासचिव प्रियंका गांधी वाड्रा ने बुधवार को केंद्र सरकार पर निशाना साधा और आरोप लगाया कि यह सरकार बेहतरीन..."/>
  </head>
  <body>
    <article>
      <h1>प्रियंका गांधी का केंद्र पर हमला, कहा- सरकारी उपक्रमों को खोखला कर बेच रही है सरकार</h1>
      <address><time datetime="2019-11-20T05:13:51+00:00">20 Nov 2019, 05:13</time> by <a rel="author">एजेंसी,नई दिल्ली</a></address>
      <p>एअर इंडिया और बीपीसीएल को बेचने से जुड़े वित्त मंत्री निर्मला सीतारमण के बयान को लेकर कांग्रेस महासचिव प्रियंका गांधी वाड्रा ने बुधवार को केंद्र सरकार पर निशाना साधा और आरोप लगाया कि यह सरकार बेहतरीन सरकारी उपक्रमों को खोखला कर उन्हें बेचने का काम कर रही है। प्रियंका ने एक मीडिया रिपोर्ट का हवाला देते हुए ट्वीट किया, ''जहाँ डाल-डाल पर सोने की चिड़िया करती है बसेरा, वो भारत देश है मेरा। हमारे संस्थान हमारी शान हैं। ये ही हमारी 'सोने की चिड़िया हैं।</p>
      <p>प्रियंका ने दावा किया,''भाजपा ने वादा तो देश बनाने का किया था लेकिन काम भारत के बेहतरीन संस्थानों को खोखला कर उन्हें बेचने का कर रही है। यह दुखद है।" गौरतलब है कि वित्त मंत्री निर्मला सीतारमण ने शनिवार को कहा कि सरकार मार्च 2020 तक देश की सरकारी एयरलाइन एअर इंडिया और तेल विपणन कंपनी भारत पेट्रोलियम कॉर्पोरेशन लिमिटेड को बेचने की प्रक्रिया पूरी कर लेगी। सरकार को इन दो कंपनियों को बेचने से सरकारी खजाने में इस वित्त वर्ष एक लाख करोड़ रुपये आने की उम्मीद है।</p>
      <p>बता दें कि वित्त मंत्री निर्मला सीतारमण ने लोकसभा में सोमवार को आर्थिक मंदी को लेकर हुए एक सवाल के जवाब में कहा कि भारतीय अर्थव्यवस्था की रफ्तार जरूरी धीमी हुई है, लेकिन मंदी नहीं है। भारत अभी भी जी-20 में सबसे तेजी से बढ़ती अर्थव्यवस्था है।</p>
    </article>
  </body>
</html>