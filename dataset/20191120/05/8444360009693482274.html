<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/flegetai-i-mesi-anatoli-to-israil-eksapelyse-epithesi-enantion-tis-syrias/2919399/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T05:32:56+00:00"/>
    <meta property="og:title" content="Φλέγεται η Μέση Ανατολή! Το Ισραήλ εξαπέλυσε νέα επίθεση εναντίον της Συρίας"/>
    <meta property="og:description" content="Τεταμένη είναι η κατάσταση στη Μέση Ανατολή με τις ένοπλες δυνάμεις του Ισραήλ να εξαπολύουν νέα επίθεση εναντίον της Συρίας. Στόχευσαν τον συριακό και ιρανικό στρατό."/>
  </head>
  <body>
    <article>
      <h1>Φλέγεται η Μέση Ανατολή! Το Ισραήλ εξαπέλυσε νέα επίθεση εναντίον της Συρίας</h1>
      <h2>Τεταμένη είναι η κατάσταση στη Μέση Ανατολή με τις ένοπλες δυνάμεις του Ισραήλ να εξαπολύουν νέα επίθεση εναντίον της Συρίας. Στόχευσαν τον συριακό και ιρανικό στρατό.</h2>
      <address><time datetime="2019-11-20T05:32:56+00:00">20 Nov 2019, 05:32</time> by <a rel="author">kostas.papadopoulos</a></address>
      <p>Η επίθεση του Ισραήλ αποτελεί αντίποινα για την εκτόξευση ρουκετών εναντίον της ισραηλινής επικράτειας μία ημέρα νωρίτερα, δήλωσε ο εκπρόσωπός τους αντισυνταγματάρχης Αβιχάι Αντραΐ.</p>
      <p>Συστοιχίες των συστημάτων αντιπυραυλικής και αντιαεροπορικής άμυνας της Συρίας κατάφεραν να αναχαιτίσουν και να καταστρέψουν τους περισσότερους από τους πυραύλους που εκτοξεύθηκαν από ισραηλινά μαχητικά αεροσκάφη πριν πλήξουν τους στόχους τους, μετέδωσε το συριακό κρατικό πρακτορείο ειδήσεων SANA, επικαλούμενο πηγή προσκείμενη στον συριακό στρατό.</p>
      <p>Ο ισραηλινός στρατός ανακοίνωσε ότι το σύστημα αντιπυραυλικής άμυνας Σιδηρούς Θόλος κατέστρεψε τέσσερις ρουκέτες οι οποίες εκτοξεύθηκαν από τη Συρία εναντίον της επικράτειας του Ισραήλ την Τρίτη.</p>
      <p>Ανταποκριτής του ρωσικού κρατικού πρακτορείου ειδήσεων Sputnik μετέδωσε πως άκουσε τουλάχιστον 20 εκρήξεις, τη μια πίσω από την άλλη κάθε περίπου πέντε δευτερόλεπτα, μετά τις 01:30 [τοπική ώρα και ώρα Ελλάδας].</p>
      <figure>
        <iframe data-src="https://twitter.com/Jtruzmah/status/1196940974531809280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Μαχητικά αεροσκάφη επέδραμαν εναντίον δεκάδων στρατιωτικών στόχων που ανήκαν στην ιρανική Δύναμη Κουντς και στον συριακό στρατό εντός της συριακής επικράτειας, συμπεριλαμβανομένων πυραύλων επιφανείας-αέρος, αρχηγείων, αποθηκών όπλων και στρατιωτικών βάσεων, σε αντίδραση για τη χθεσινή εκτόξευση ρουκετών από τη Συρία εναντίον του Ισραήλ», ανέφερε ο αντισυνταγματάρχης Αντραΐ μέσω Twitter.</p>
      <p>Η Δύναμη Κουντς — επίλεκτη μονάδα των Φρουρών της Επανάστασης, ειδικού σώματος των ιρανικών ένοπλων δυνάμεων — φέρεται να εκτελεί επιχειρήσεις στο εξωτερικό. Σύμφωνα με το SANA, τρεις άνθρωποι τραυματίστηκαν στην ισραηλινή επίθεση.</p>
      <h3>Αντίποινα από το Ισραήλ</h3>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ. Τα κρατικά μέσα ενημέρωσης της Συρίας αναφέρθηκαν απλά σε «εκρήξεις» κοντά στο αεροδρόμιο της πρωτεύουσας.</p>
      <p>Από την έναρξη της σύρραξης στη Συρία το 2011, το Ισραήλ έχει εξαπολύσει εκατοντάδες επιδρομές στη χώρα, τόσο εναντίον θέσεων του καθεστώτος όσο και συμμάχων του, ιδίως του Ιράν και του ένοπλου σιιτικού κινήματος Χεζμπολάχ του Λιβάνου, ορκισμένων εχθρών του εβραϊκού κράτους. Λέει ότι τα πλήγματα αυτά έχουν στόχο να αποτρέψουν την απόκτηση ιρανικών ερεισμάτων και την παράδοση προηγμένων οπλικών συστημάτων στη Χεζμπολάχ.</p>
      <figure>
        <iframe data-src="https://twitter.com/ConflictsW/status/1196936759923396611?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Η χθεσινή ιρανική επίθεση εναντίον της ισραηλινής επικράτειας με την εκτόξευση πυραύλων (…) είναι η καλύτερη απόδειξη του αληθινού σκοπού του Ιράν στη Συρία», όπου η εγκατάσταση ιρανικών δυνάμεων «εγείρει απειλή για την ασφάλεια του Ισραήλ και τη σταθερότητα της περιοχής», σύμφωνα με τον Αντραΐ.</p>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ.</p>
    </article>
  </body>
</html>