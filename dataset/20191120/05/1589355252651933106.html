<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto-testy/test-bmw-840d-ako-vlastne-vyzera-luxus.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T05:40:00+00:00"/>
    <meta property="og:title" content="Test BMW 840d: Ako vlastne vyzerá luxus?"/>
    <meta property="og:description" content="Najnovšie veľké mníchovské kupé je žalostne nepraktické, a o to čarovnejšie"/>
  </head>
  <body>
    <article>
      <h1>Test BMW 840d: Ako vlastne vyzerá luxus?</h1>
      <address><time datetime="2019-11-20T05:40:00+00:00">20 Nov 2019, 05:40</time> by <a rel="author">Ľuboš Mistrík</a></address>
      <p>
        <b>Už dávno som nemal pri výjazde z parkovacej garáže takýto stres. Mnohí poznajú bočný východ z parkovacieho domu bratislavského nákupného centra Eurovea, kde roh steny, obrubník a zábradlie o trochu väčšie autá ako je Smart „lížu“ na milimetre. A BMW, v ktorom práve sedím by pokojne zhltlo tak zo dva, tri Smarty. Navyše spoza jeho volantu nevidím ani rodinu na prechode pre chodcov, nieto ešte čierno-žlté doobíjané obrubníky kdesi hlboko pod úrovňou 20-palcových diskov.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/19/bmw-840d.jpg"/>
          <figcaption>
            <cite>Zdroj: TREND</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/19/bmw-840d-2.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/bmw-840d-3.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/bmw-840d-4.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/bmw-840d-5.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/bmw-840d-6.jpg"/>
        </figure>
      </slideshow>
      <p>Za mnou sa kvôli slimačej rýchlosti vytvára kolóna, ale napokon sa to podarí bez ujmy, česť vodiča a panenskosť svetlomodrého luxusného GT je zachránená.</p>
      <p>Vtedy mi skrsne myšlienka o luxuse. Dnes sú cesty slovenského hlavného mesta, ale aj plno ďalších európskych metropol plné drahých, veľkých SUV, ktoré sa v prípade potreby menia na plnohodnotné autá pre celú rodinu. Určené na diaľkové cesty na dovolenky, nosenie bicyklov, lyží a so schopnosťou vyjsť na najvzdialenejšiu chatu uprostred snehovej fujavice.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/bmw-840d-2.jpg"/>
        <figcaption>BMW 840d<cite>Zdroj: TREND</cite></figcaption>
      </figure>
      <p>Veľké kupé ostávajú v úzadí. Neslušne široké auto s dĺžkou limuzíny, kde mi pri každom nasadnutí za volant spadnú okuliare z hlavy, lebo si hlavou šuchnem o strop. Sedí sa na zemi a predné sklo je šikmo strihnuté, takže vnútorné spätné zrkadlo zakrýva všetko dianie kúsok vpravo od volantu. O výhľade dozadu môžem snívať a nebyť množstva kamier ako v klenotníctve, táto 8čka by bola obitá ako podomácky „postavené“ auto na dvore kdesi v malej dedine juhovýchodnej Ázie.</p>
      <p>Rad 8 od BMW má ale bohatú históriu. V 90. rokoch sa po západnej Európe preháňali autá rovnakého označenia a rovnakej koncepcie. Vtedy ešte bolo moderné mať vyklápacie svetlá, čo dnes už žiaľ z hľadiska aerodynamiky ani bezpečnosti chodcov možné nie je. Potom bola dlhé roky pauza a nástupca prichádza až dnes.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/bmw-840d-4.jpg"/>
        <figcaption>BMW 840d<cite>Zdroj: TREND</cite></figcaption>
      </figure>
      <p>Na bočnej línii nechávam oči, tento pohľad patrí medzi najzaujímavejšie vôbec. Nízka strecha spôsobujúca problémy s nasadaním a vysadaním je charakteristická ako dlhý nekonečný profil. Ešte aj dvojica mriežok chladiča má primeranú veľkosť bez opuchu. Toto auto budí pozornosť.</p>
      <p>Vnútri už také výnimočné nie je. S výnimkou mizerných výhľadov von je to moderné BMW, ktoré si ľahko možno zameniť s malou trojkou aj nadrozmerným X7. Interiér je samozrejme kvalitne spracovaný, hudba hrá ako sa na túto cenovú kategóriu patrí a displej je špičkou, čo sa týka zobrazenia i jednoduchosti obsluhy. Len tu chýbajú spínače na odpaľovanie rakiet alebo drahokamami vykladané držiaky pohárov na pravé šampanské. Chce to prosto viac odlíšenia od súrodencov.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/bmw-840d-5.jpg"/>
        <figcaption>BMW 840d<cite>Zdroj: TREND</cite></figcaption>
      </figure>
      <p>Jazdecky ale azda nič viac potrebné nie je. BMW 840d napriek svojej 1,9 tone dokáže v zákrutách celkom slušne čarovať, i keď podvozok je o niečo tvrdší, ako by som od auta takéhoto typu čakal. A to aj v komfortnom režime. V športovom ešte viac stuhne, prirodzene. A vtedy „nakopáva“ prevodovka, zadok sa pohráva a vyrovnáva stopu. Presne v zmysle dobrých mníchovských mravov.</p>
      <p>Spustenie launch control pre odpich z miesta dá posádke pochybnosti o tom, že pod kapotou je nafta. Za zrýchlenie z nuly na stovku pod 5 sekúnd sa nemusia hanbiť ani onakvejšie športové autá. A tu je to ešte sprevádzané vcelku slušným hukotom, samozrejme umelo generovaným. Zvonku ale ľahko oklame okolie, že ide o veľkoobjemový benzín.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/bmw-840d-8.jpg"/>
        <figcaption>BMW 840d<cite>Zdroj: TREND</cite></figcaption>
      </figure>
      <p>Z pohľadu výbavy nie je čo riešiť. Adaptívny tempomat spolu s vedením v pruhoch, ovládanie gestami, vyhrievané lakťové opierky, automatické dovieranie dverí, dokonalé laserové svetlá a ďalších 20-tisíc eur len do príplatkov.</p>
      <h3>Verdikt</h3>
      <p>A to je asi ten luxus. Mať možnosť ukázať, že síce som tento najnovší kúsok moderného umenia na stene ozaj nepotreboval a len z neho utieram prach, ale mám ho. Môžem si to dovoliť. S tým rozdielom, že pozerať sa na 840d nie je za trest. Naopak, bočná línia je špičková a jazdné vlastnosti také dobré, ako si len od dvojtonového stroja možno vysnívať. Ok, interiér je trochu obyčajný, ale 8čka predstavuje návrat k tomu, čo sa kedysi považovalo za to <i>viac</i> – dvojdverové GT kupé.</p>
      <table bordered="">
        <tr>
          <td align="center">Plusy</td>
          <td align="center">Mínusy</td>
        </tr>
        <tr>
          <td align="center">ojedinelý zjav</td>
          <td align="center">malý interiér v pomere k veľkosti</td>
        </tr>
        <tr>
          <td align="center">bohato vybavené</td>
          <td align="center">horšie výhľady von</td>
        </tr>
        <tr>
          <td align="center">drahé materiály a príplatky</td>
          <td align="center"/>
        </tr>
        <tr>
          <td align="center">výkon a zábava za volantom</td>
          <td align="center"/>
        </tr>
      </table>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/bmw-840d-9.jpg"/>
        <figcaption>BMW 840d<cite>Zdroj: TREND</cite></figcaption>
      </figure>
      <table bordered="">
        <tr>
          <td colspan="2" align="left">Technické údaje BMW 840d</td>
        </tr>
        <tr>
          <td align="left">Parameter</td>
          <td align="center">Hodnota</td>
        </tr>
        <tr>
          <td align="left">Motor</td>
          <td align="center">3,0 diesel</td>
        </tr>
        <tr>
          <td align="left">Výkon (kW (k) pri ot/min)</td>
          <td align="center">235 (320) pri 4400</td>
        </tr>
        <tr>
          <td align="left">Krútiaci moment (Nm pri ot/min)</td>
          <td align="center">680 pri 1750-2250</td>
        </tr>
        <tr>
          <td align="left">Pohon</td>
          <td align="center">všetkých kolies</td>
        </tr>
        <tr>
          <td align="left">Zrýchlenie - 0 na 100 km/h (s)</td>
          <td align="center">4,9</td>
        </tr>
        <tr>
          <td align="left">Spotreba - mesto/mimo mesta/kombinovaná (l/100 km)</td>
          <td align="center">6,9-7,2</td>
        </tr>
        <tr>
          <td align="left">Priemerná spotreba užívateľov podľa Spritmonitor.de</td>
          <td align="center">n</td>
        </tr>
        <tr>
          <td align="left">Objem kufra (l)</td>
          <td align="center">420</td>
        </tr>
        <tr>
          <td align="left">Pohotovostná hmotnosť (kg)</td>
          <td align="center">2460</td>
        </tr>
        <tr>
          <td align="left">Rozmery - dĺžka/šírka/výška (mm)</td>
          <td align="center">4851/1902/1346</td>
        </tr>
        <tr>
          <td align="left">Cena (eur s DPH)</td>
          <td align="center">úplný základ 96 900; tento kus 123 763</td>
        </tr>
      </table>
    </article>
  </body>
</html>