<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/mir-na-ukrajine-je-blizko-ale-za-jakou-cenu-zelenskyj-stretn/r~418fe82a0ad511ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T05:21:36+00:00"/>
    <meta property="og:title" content="Mír je blízko, ale za jakou cenu? Zelenskyj potká Putina, ve hře je osud Ukrajinců"/>
    <meta property="og:description" content="Rusko vrátilo Ukrajině lodě, obě strany stahují vojáky z frontové linie na Donbasu. Prezidenti se sejdou 9. prosince."/>
  </head>
  <body>
    <article>
      <h1>Mír je blízko, ale za jakou cenu? Zelenskyj potká Putina, ve hře je osud Ukrajinců</h1>
      <address>
        <time datetime="2019-11-20T05:21:36+00:00">20 Nov 2019, 05:21</time>
      </address>
      <p>Putin přijal pozvání na summit o míru na <a href="https://zpravy.aktualne.cz/ukrajinska-krize/l~4bfa3a3c344211e4a8700025900fea04/">Donbasu</a>, účastnit se ho bude také francouzský prezident <a href="https://zpravy.aktualne.cz/emmanuel-macron/l~94ffc4d8e91f11e6bb37002590604f2e/">Emmanuel Macron</a> a německá kancléřka <a href="https://www.aktualne.cz/wiki/zahranici/angela-merkelova/r~i:wiki:696/">Angela Merkelová</a>.</p>
      <p>Šance na ukončení války trvající od jara 2014 je tentokrát velká. Moskva a Kyjev si nedávno vyměnily zajatce a v pondělí Rusové vrátili Ukrajině tři lodě, zadržené loni při námořním incidentu v Kerčském průlivu.</p>
      <p>Ale především: obě strany začaly stahovat vojáky a těžkou techniku od frontové linie oddělující území kontrolované Ukrajinou a oblasti, které mají v rukou separatisté s podporou Moskvy.</p>
      <p>Vojáci obou stran se už v létě stáhli od města Stanycja Luhanska, kde mohli dělníci zároveň opravit rozstřílený a nefunkční most. Další stažení následovalo z vesnic Zolotne a Petrivske. Dohoda o odpoutání sil byla součástí plánu na summit Putina a Zelenského.</p>
      <p>Letos zvolený ukrajinský prezident tvrdí, že jeho země se v žádném případě nevzdá nároku na území, které nyní ovládají separatisté. Moskva chce, aby ukrajinská vláda těmto oblastem udělila zvláštní status a aby měly rozsáhlou autonomii. Žádá také, aby Kyjev vedl přímé rozhovory se zástupci separatistů.</p>
      <p>Mluvčí ukrajinského prezidenta Julija Mendelová v říjnu v Kyjevě řekla deníku Aktuálně.cz, že v první řadě jde především o ukončení bojů. "Za pět let zemřelo 13 tisíc lidí. Platíme nejvyšší cenu - životy našich lidí. Prezident zastává názor, že když budeme stále s dohodou čekat, zemřou další lidé," vysvětlila.</p>
      <p>Kyjev ale podle ní bude trvat na tom, aby se anektovaný Krym i Donbas vrátily pod jeho kontrolu. "Naším úkolem je pomáhat lidem v okupovaných oblastech. Zajistit jim vodu, zásobování, základní potřeby. Zároveň nechceme dělat nic, co by pomohlo okupantskému režimu nebo ho legalizovalo," dodala Mendelová.</p>
      <figure>
        <img src="https://cdn.xsd.cz/original/6f19731f7f263b569a6b1c2a150ac232.jpg"/>
      </figure>
      <h3>Zelenskyj pod tlakem</h3>
      <p>Mnoho lidí z území obsazeného separatisty odešlo. Ať už do míst kontrolovaných ukrajinskou vládou, nebo do Ruska. Zůstali hlavně starší lidé a ti, kteří nemají kam jít. Podle ukrajinské agentury New Image Marketing Group se mezi těmi, kteří zůstali, považuje nadále za občany <a href="https://zpravy.aktualne.cz/ukrajina/l~i:keyword:187/">Ukrajiny</a> 57 procent oslovených. Výzkumníci se dotazovali 1600 lidí v Doněcké a Luhanské oblasti, obsazených od jara 2014 separatisty a ruskými vojáky.</p>
      <p>Související</p>
      <h4>Ukrajina se chystá na jednání s Ruskem. Mluvili jsme s týmem prezidenta Zelenského</h4>
      <figure>
        <img src="https://cdn.xsd.cz/resize/52780612391c337ca0440a3a746f7a78_extract=37,0,1960,1103_resize=240,135_.jpg?hash=f03bd4075c060aca977c7c0389ad8d20"/>
      </figure>
      <p>Prezident <a href="https://zpravy.aktualne.cz/volodymyr-zelenskyj/l~84e3ba5253dd11e98a200cc47ab5f122/">Zelenskyj</a> je nyní pod tlakem Ukrajinců, kteří odmítají přílišné ústupky Putinovi a považují je za kapitulaci. Zároveň ale mnoho jeho voličů nalákal slib, že bude schopen válku na Donbasu ukončit. S předchůdcem Zelenského v prezidentské funkci Petrem Porošenkem se Putin setkal naposledy v roce 2016.</p>
      <p>Oba politici neskrývali vzájemnou nenávist a nedůvěru. Ruský list Kommersant napsal s odvoláním na blízkého Putinova spolupracovníka, že summit v Paříži má naději na úspěch, protože Zelenskyj "vystupuje neutrálně a neútočí slovně na Rusko".</p>
      <h3>Babiš se postavil za Ukrajinu</h3>
      <p>V úterý Kyjev poprvé od roku 2009 navštívil český premiér. Andrej Babiš Ukrajinu jednoznačně podpořil a vymezil se proti Rusku a odsoudil anexi Krymu.</p>
      <p>"Přijel jsem sem s jasným vzkazem podpory ukrajinskému lidu. Nevidíme jiné řešení konfliktu na východě Ukrajiny než obnovu ukrajinské svrchovanosti mírovou cestou," prohlásil Babiš po setkání s prezidentem Zelenským.</p>
      <figure>
        <img src="https://cdn.xsd.cz/original/b20c0c00e0fb3af298ff0009f55196d4.jpg"/>
      </figure>
      <p>Ukrajinci v minulosti dávali najevo nelibost nad některými výroky českého prezidenta Miloše Zemana. Ten sice v roce 2014 kritizoval ruskou anexi Krymu, ale později řekl, že jde o nezvratný fakt, a dodal, že by Evropa měla tuto skutečnost akceptovat.</p>
      <p>Náměstek ukrajinského ministra zahraničí Vasyl Bodnar se na dotaz Aktuálně.cz vyhnul přímé kritice Zemana. "Na prohlášení, která zpochybňují suverenitu a teritoriální integritu, reagujeme vždy negativně, ať je pronáší kdokoliv," uvedl.</p>
      <p>Pařížský summit 9. prosince se bude týkat pouze Donbasu. O Krymu Rusko jednat odmítá a jeho anexi považuje za hotovou, uzavřenou věc.</p>
      <p>Související</p>
      <h4>Česko neuznává anexi Krymu, řekl Babiš. Ukrajině gratuloval k mladému prezidentovi</h4>
      <figure>
        <img src="https://cdn.xsd.cz/resize/e1954dc9cab83fcfa410728c91ea0251_extract=0,0,1972,1110_resize=240,135_.jpg?hash=579c94f3ab0af657b413e09e057c2a1f"/>
      </figure>
    </article>
  </body>
</html>