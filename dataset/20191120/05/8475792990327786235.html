<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/skane/skaningar-bra-pa-att-spanna-fast-sig"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T05:46:33+00:00"/>
    <meta property="og:title" content="Skåningar bra på att spänna fast sig"/>
    <meta property="og:description" content="Andelen svenskar som använder bilbälte ökar och kvinnor är bättre än män på att spänna fast sig. Låga bilbältessiffror på glesbygden bidrar dock till att Sveriges mål – högst 220 omkomna i trafiken – riskerar att missas nästa år. Och Skåne är ett av få län som når målet att minst 98 procent ska sitta bältade i bilen"/>
  </head>
  <body>
    <article>
      <h1>Skåningar bra på att spänna fast sig</h1>
      <address><time datetime="2019-11-20T05:46:33+00:00">20 Nov 2019, 05:46</time> by <a rel="author">TT</a></address>
      <p>
        <b>Andelen svenskar som använder bilbälte ökar och kvinnor är bättre än män på att spänna fast sig.<br/>Låga bilbältessiffror på glesbygden bidrar dock till att Sveriges mål – högst 220 omkomna i trafiken – riskerar att missas nästa år. Och Skåne är ett av få län som når målet att minst 98 procent ska sitta bältade i bilen</b>
      </p>
      <p>I sin årliga rapport över svenskars bilbältesanvändning har trafiksäkerhetsorganisationen NTF gjort 350 000 observationer i landets samtliga kommuner.</p>
      <h3>Kvinnor bättre än män</h3>
      <p>I tätorter ökar bilbältesanvändning från 95 till 96 procent, främst tack vare medpassagerares växande benägenhet att spänna fast sig. Kvinnor är fortsatt bättre än män på att använda bilbälte – 98 mot 94 procent – och stora skillnader konstateras även i tätorter jämfört med på glesbygden.</p>
      <p>– Det är oroande att bältesanvändningen varierar så kraftigt i landet, säger NTF:s generalsekretare Marie Nordén till TT.</p>
      <h3>Riskerar missa trafikmål</h3>
      <p>För att Sveriges mål om högst 220 omkomna i trafiken 2020 ska bli verklighet måste bilbältesanvändningen ligga på 98 procent. En siffra som endast Hallands, Jönköpings, Skåne, Stockholms, och Uppsala län samt Fyrbodalområdet i Västra Götaland uppnår.</p>
      <p>Övriga län ligger klart under delmålsnivåerna. Värst är läget i Jämtlands och Norrbottens län, där endast 90 procent använder bilbälte.</p>
      <p>– Vi måste se fler kontroller och öka polisens närvaro i trafiken. På platser utan kontroller struntar många i att använda de säkerhetsverktyg som finns tillhands, säger Marie Nordén.</p>
      <h3>”Måste prata bilbälte”</h3>
      <p>Olyckor i närheten av hemmet förblir vanliga och det är just under korta sträckor som många struntar i bilbältet, något som Marie Nordén tror bottnar i falsk trygghet, traditioner och ett ”förlorat decennium” utan informationskampanjer när det gäller bland annat alkohol i trafiken, traditioner, normer och beteenden.</p>
      <p>– Vi börja prata bilbälte igen och förstå att den lilla detaljen räddar liv, annars missar vi 2020 års mål, säger hon.</p>
    </article>
  </body>
</html>