<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/frantsiya-proponuye-novu-model-yevrointegratsiyi.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T05:50:33+00:00"/>
    <meta property="og:title" content="Франція пропонує нову модель євроінтеграції"/>
    <meta property="og:description" content="Франція пропонує нову модель євроінтеграції"/>
  </head>
  <body>
    <article>
      <h1>Франція пропонує нову модель євроінтеграції</h1>
      <h2>Нова модель передбачає сім стадій, впродовж яких країна-кандидат отримуватиме доступ до обраних програм та фондів ЄС, перш ніж дійти до "повного" членства на фінальній стадії</h2>
      <address>
        <time datetime="2019-11-20T05:50:33+00:00">20 Nov 2019, 05:50</time>
      </address>
      <figure>
        <img src="https://1news.com.ua/wp-content/uploads/2019/11/3-12.jpg"/>
      </figure>
      <p>Франція пропонує запровадити нову модель вступу до ЄС, згідно з якою країни приєднуватимуться до євроспільноти шляхом поступової асоціації.</p>
      <p>Про це повідомляє 1NEWS.</p>
      <p>“Ідея поступової асоціації стала ключовою у реформованому підході до процесу приєднання до ЄС, викладеному у неофіційному шестисторінковому документі, розісланому Францією дипломатам ЄС у п’ятницю, 15 листопада”, – йдеться у повідомленні.</p>
      <p>Зараз початком для розширення є відкриття перемовин про приєднання з країнами-кандидатами, що охоплюють 35 окремих галузей європейського права. Після того, як кандидати погоджуються здійснити необхідні реформи, їх приймають як повноправних членів спільноти, й вони отримують доступ до програм ЄС.</p>
      <p>Але в новій французькій моделі здійснення реформ передбачається покроковим процесом із семи стадій, впродовж якого країна-кандидат отримуватиме доступ до обраних програм та фондів ЄС, перш ніж дійти до “повного” членства на фінальній стадії.</p>
      <p>Ці кроки передбачають досягнення прогресу у таких галузях, як: верховенство права та базові права людини; освіта та наука; зайнятість населення та соціальна сфера; фінанси; єдиний ринок, сільське господарство та рибальство; закордонні справи тощо.</p>
      <p>Як зазначається, якщо країна-кандидат завершила перший крок, вона може, наприклад, вступати до такої інституції, як Євроюст.</p>
      <p>На другому кроці вона зможе отримати доступ до наукової програми “Горизонт 2020”, що передбачає дозвіл університетам здійснювати навчальний обмін студентами.</p>
      <p>Крок четвертий може забезпечити приєднання країни до банківського союзу ЄС, тоді як п’ятий крок “наділить країну-кандидата правами на структурні фонди” – багатомільярдні субсидії з бюджету спільноти.</p>
      <p>“Завершення переговорів за кожним кроком, здійсненим країною, відкриє можливість її участі у відповідних програмах ЄС, отримувати цільове фінансування”, – йдеться у французькому документі.</p>
      <p>“Кінцевою метою залишиться повне та цілковите приєднання”, – резюмують автори документа.</p>
      <p>Джерело: <a href="https://www.ukrinform.ua/rubric-world/2821308-francia-proponue-novi-pravila-vstupu-do-es.html">Укрінформ</a></p>
    </article>
  </body>
</html>