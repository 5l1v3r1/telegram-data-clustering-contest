<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/trump-humbugnak-tartja-a-meghallgatasokat?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T05:53:11+00:00"/>
    <meta property="og:title" content="Trump humbugnak tartja a meghallgatásokat"/>
    <meta property="og:description" content="Folytatódtak az elnök alkotmányos elmozdítását lehetővé tévő folyamat (impeachment) előkészítő szakaszát jelentő meghallgatások."/>
  </head>
  <body>
    <article>
      <h1>Trump humbugnak tartja a meghallgatásokat</h1>
      <address><time datetime="2019-11-20T05:53:11+00:00">20 Nov 2019, 05:53</time> by <a rel="author">Kiss Gábor</a></address>
      <figure>
        <img src="https://static.euronews.com/articles/stories/04/31/06/26/773x435_cmsv2_05026005-d1b0-5a26-baff-8807a508b2e6-4310626.jpg"/>
      </figure>
      <p>Folytatódtak a nyilvános meghallgatások az amerikai képviselőházban az elnök esetleges alkotmányos elmozdításának (impeachment) ügyében. Olyanokat hallgattak meg kedden, akik júliusban fültanúi voltak Donald Trump és az ukrán elnök, Volodimir Zelenszkij telefonbeszélgetésének.</p>
      <p>"Szokatlannak találtam a július 25-i telefonbeszélgetést, mert ellentétben a többi elnöki hívással, olyasmiről is szólt, ami belpolitikai ügynek tűnt" – mondta Jennifer Williams, Mike Pence alelnök tanácsadója.</p>
      <p>Alexander Vindman alezredes:</p>
      <p>"Nyugtalanított a beszélgetés. Amit hallottam, az helytelen volt, ezért aggodalmaimat jelentettem a Nemzetbiztonsági Tanács jogászának, John Eisenbergnek. Nem helyénvaló az, ha az amerikai elnök egy külföldi kormányt arra kér, hogy vizsgálatot indítson politikai ellenfele ellen."</p>
      <p>A kongresszusi bizottság arra keresi a választ, hogy Donald Trump el akarta-e érni, hogy indítsanak nyomozást riválisa, Joe Biden fia ellen, és visszatartott-e emiatt egy Ukrajnának szánt katonai segélyt.</p>
      <p>Kurt Volker, volt ukrajnai különmegbízott azt mondta, nem volt részletes tudomása azokról az erőfeszítésekről, amelyek Joe Biden és fia ukrajnai üzleti ügyeinek kivizsgálását szorgalmazták Ukrajnában. Mint mondta, most már érti, hogy másként kellett volna értékelnie Bidenék kapcsolatait a Burisma ukrán gázcéggel, és fel kellett volna emelnie a szavát az ez ügyben javasolt vizsgálat ellen.</p>
      <p>Donald Trump ismét hevesen bírálta a kongresszusi meghallgatásokat.</p>
      <p>”Ez egy álbíróság, amelyet Schiff, a hírszerzési bizottság demokrata párti vezetője irányít. Nincsenek jogászok, nincsenek tanúk, nincs semmi, A republikánusok lesöprik ezt az asztalról, remekül csinálják. Ez egy nagy humbug” - magyarázta Trump.</p>
      <p>Az elnököt elmozdíthatják, ha bebizonyosodik, hogy más országot kért fel amerikai állampolgárok elleni vizsgálatra.</p>
    </article>
  </body>
</html>