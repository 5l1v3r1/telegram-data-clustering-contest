<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/utredare-for-tung-lastbil-troligen-bakom-dodliga-broraset-i-frankrike"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T05:58:54+00:00"/>
    <meta property="og:title" content="Utredare: För tung lastbil troligen bakom dödliga broraset i Frankrike"/>
    <meta property="og:description" content="Två personer avled när en bro kollapsade i sydvästra Frankrike i veckan. Nu säger utredare att raset troligen berodde en lastbil som vägde mer än dubbelt så mycket än vad bron klarade av, rapporterar BBC News."/>
  </head>
  <body>
    <article>
      <h1>Utredare: För tung lastbil troligen bakom dödliga broraset i Frankrike</h1>
      <address><time datetime="2019-11-20T05:58:54+00:00">20 Nov 2019, 05:58</time> by <a rel="author">Klara Stefansson</a></address>
      <p>
        <b>Två personer avled när en bro kollapsade i sydvästra Frankrike i veckan. Nu säger utredare att raset troligen berodde en lastbil som vägde mer än dubbelt så mycket än vad bron klarade av, rapporterar BBC News.</b>
      </p>
      <p>Det var under måndagen som hängbron plötsligt rasade och två fordon, en lastbil och en bil, föll ner i vattnet. Initialt meddelade räddningstjänsten att en person dog i kollapsen, en 15-årig flicka. Senare uppgav lokala myndigheter att ytterligare en person, den som körde lastbilen, också avled i samband med olyckan. Det rapporterar nyhetsbyrån <a href="https://www.reuters.com/article/us-france-accident-bridge/two-dead-after-bridge-collapses-into-river-in-france-idUSKBN1XS29M">Reuters</a>.</p>
      <h3>Lastbil vägde mer än dubbelt så mycket</h3>
      <p>Olyckan är nu under utredning, men redan nu presenteras en trolig förklaring till raset, rapporterar bland andra <a href="https://www.bbc.com/news/world-europe-50479476">BBC News</a> och franska <a href="https://www.lefigaro.fr/flash-actu/mirepoix-sur-tarn-le-camion-et-son-chargement-estimes-a-plus-de-40-tonnes-20191119">Le Figaro</a> Lastbilen vägde mer än 50 ton, uppger utredare. Hängbron klarade av en maxvikt på 19 ton.</p>
      <p>– Att det här tunga fordonet körde på bron verkar vara den omedelbara och uppenbara orsaken till olyckan, sa utredaren Dominique Alzeari under en presskonferens på tisdagen, skriver BBC News.</p>
      <p>Den kollapsade bron byggdes år 1931 och band samman de två samhällena Mirepoix-sur-Tarn och Bessières omkring tre mil norr om staden Toulouse.</p>
      <related>
        <h4>Relaterat</h4>
        <a href="https://www.svt.se/nyheter/utrikes/bro-har-rastat-i-frankrike-en-dod"/>
        <a href="https://www.svt.se/nyheter/utrikes/flera-skadade-i-broras-i-taiwan"/>
      </related>
    </article>
  </body>
</html>