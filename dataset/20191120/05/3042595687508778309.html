<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/ma-ikke-bli-hos-voldelige-menn/71837442"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="Må ikke bli hos voldelige menn"/>
    <meta property="og:description" content="Personer som kommer på familieinnvandring og blir utsatt for mishandling, skal ikke være redde for å søke om en ny selvstendig oppholdstillatelse."/>
  </head>
  <body>
    <article>
      <h1>Må ikke bli hos voldelige menn</h1>
      <h2>Personer som kommer på familieinnvandring og blir utsatt for mishandling, skal ikke være redde for å søke om en ny selvstendig oppholdstillatelse.</h2>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">Rolf Henry Anthonisen, teamleder, UDI</a></address>
      <p>I en kronikk i <a href="https://www.dagbladet.no/kultur/tvinges-til-a-bli-hos-voldelige-menn/71780008">Dagbladet 7. november hevder JURK at UDI stiller mye strengere beviskrav i mishandlingssaker</a> enn det som følger av loven. Dette er ikke riktig.</p>
      <p><b>Personer som kommer </b>på familieinnvandring og blir utsatt for mishandling, skal ikke være redde for å søke om en ny selvstendig oppholdstillatelse. En egen bestemmelse i utlendingsloven sikrer videre opphold for voldsutsatte. Søkeren må møte til et intervju, men det stilles ikke strenge krav til sannsynliggjøringen. UDI legger søkerens forklaring til grunn, med mindre det foreligger klare holdepunkter for at denne ikke er riktig.</p>
      <p><b>Når vi vurderer om</b> det er en mishandlingssituasjon, ser vi på de hendelsene som er beskrevet, alvorlighetsgraden, omstendighetene rundt mishandlingen, om de er en del av et handlingsmønster eller en enkeltstående episode.</p>
      <p>En handling som alene ikke kan betegnes som mishandling, kan likevel karakteriseres som det dersom handlingen gjentas, og er en del av et mønster.</p>
      <p><b>Rettshjelpere skal trygt kunne</b> veilede kvinner om retten til fortsatt opphold etter mishandlingsbestemmelsen i utlendingsloven. UDI sine retningslinjer ligger offentlig tilgjengelige på udiregelverk.no. Vi har invitert JURK til et møte for å utveksle erfaringer og fremme godt samarbeid, og vi holder månedlig informasjonsmøter for ulike brukerorganisasjoner.</p>
      <p><b>UDI ønsker å bidra til</b> trygghet for dem som har kommet hit på familieinnvandring og som må forlate partneren på grunn av vold. Informasjon om vold i nære relasjoner og hvordan søke om oppholdstillatelse dersom man har blitt utsatt for mishandling finnes på nettsida UDI.no/vold</p>
    </article>
  </body>
</html>