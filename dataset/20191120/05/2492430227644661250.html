<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188742/Mogelijk-verband-tussen-beschietingen-in-centrum-Rotterdam"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-20T05:33:07+00:00"/>
    <meta property="og:title" content="Mogelijk verband tussen beschietingen in centrum Rotterdam"/>
    <meta property="og:description" content="Het schietincident op klaarlichte dag in de Karel Doormanstraat in Rotterdam staat mogelijk in verband met eerdere beschietingen in de stad, waaronder die op de Nieuwe Binnenweg eind september. Dat vermoedt de politie na onderzoek."/>
  </head>
  <body>
    <article>
      <h1>Mogelijk verband tussen beschietingen in centrum Rotterdam</h1>
      <address>
        <time datetime="2019-11-20T05:33:07+00:00">20 Nov 2019, 05:33</time>
      </address>
      <h4>Het schietincident op klaarlichte dag in de Karel Doormanstraat in Rotterdam staat mogelijk in verband met eerdere beschietingen in de stad, waaronder die op de Nieuwe Binnenweg eind september. Dat vermoedt de politie na onderzoek.</h4>
      <p>Getuigen hoorden 15 oktober rond 14:30 uur een knal op de Karel Doormanstraat, een druk gebied in het centrum van de stad. De politie vond op de Karel Doormanstraat een kogelhuls. Niemand raakte gewond.</p>
      <related>
        <a href="http://www.rijnmond.nl/nieuws/187278/Schietpartij-in-winkelstraat-Rotterdam"/>
      </related>
      <p>Het tv-programma Opsporing Verzocht toonde dinsdagavond beelden van de mogelijke schutter. Daarop is te zien dat hij na de knal wegrent richting het Schouwburgplein. Daar stapte hij in een zilveren wagen.</p>
      <p>De politie vraagt mensen die de vermoedelijke schutter herkennen, contact op te nemen.</p>
      <figure>
        <iframe src="https://www.youtube.com/embed/YZ2eb4O3xhY" width="640" height="360" data-service="Youtube" scrolling="no"/>
      </figure>
      <p>Uit onderzoek is gebleken dat deze zaak mogelijk te linken is aan andere schietincidenten in Rotterdam. Zo vermoedt de politie een verband met een beschieting op de Nieuwe Binnenweg op 29 september. Daarbij werd zeker zestien keer geschoten.</p>
      <p>Een 26-jarige Rotterdammer raakte zwaargewond. Een tweede man van 19, die in een geparkeerde auto zat, werd ook geraakt.</p>
      <p>De politie sprak eerder al het vermoeden uit dat de schietpartij op de Nieuwe Binnenweg samen zou hangen met een aantal andere schietpartijen in Rotterdam.</p>
      <related>
        <a href="http://www.rijnmond.nl/nieuws/187756/Politie-schietpartij-Nieuwe-Binnenweg-staat-niet-op-zich"/>
      </related>
    </article>
  </body>
</html>