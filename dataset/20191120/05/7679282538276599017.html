<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-priest-became-havan-took-two-year-old-innocent-girl-to-his-room-and-then-know-what-he-did-2859180.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T05:56:24+00:00"/>
    <meta property="og:title" content="पुजारी बना हैवान, दो साल की मासूम को अपने कमरे में ले गया और फिर..."/>
    <meta property="og:description" content="मेरठ में दौराला क्षेत्र के एक गांव में मंगलवार को बेहद शर्मनाक घटना सामने आई। आरोप है कि मंदिर परिसर में खेल रही दो साल की मासूम से पुजारी ने हैवानियत की। बच्ची की हालत बिगड़ी तो आरोपी ने उसे छोड़ा।..."/>
  </head>
  <body>
    <article>
      <h1>पुजारी बना हैवान, दो साल की मासूम को अपने कमरे में ले गया और फिर...</h1>
      <address><time datetime="2019-11-20T05:56:24+00:00">20 Nov 2019, 05:56</time> by <a rel="author">हिन्दुस्तान टीम,मेरठ दौराला।</a></address>
      <p>मेरठ में दौराला क्षेत्र के एक गांव में मंगलवार को बेहद शर्मनाक घटना सामने आई। आरोप है कि मंदिर परिसर में खेल रही दो साल की मासूम से पुजारी ने हैवानियत की। बच्ची की हालत बिगड़ी तो आरोपी ने उसे छोड़ा। बच्ची जब रोते हुए घर की ओर भागी तो यहां मौजूद लोगों का गुस्सा भड़क गया और आरोपी को जमकर पीटा। उसे पुलिस को सौंप दिया। आरोपी के खिलाफ मुकदमा दर्ज कर लिया गया है और बच्ची को मेडिकल के लिए भेजा गया है।</p>
      <p>मौके पर मौजूद रहे लोगों ने बताया कि मंगलवार दोपहर मंदिर परिसर में कुछ बच्चे खेल रहे थे। आरोप है कि पुजारी, दो साल की मासूम को अपने कमरे में ले गया और उसके साथ दरिंदगी की। हालत बिगड़ने पर आरोपी ने बच्ची को छोड़ा। वह रोती हुई बाहर की तरफ भागी तो यहां मौजूद लोगों की नजर बच्ची पर पड़ गई। लोगों ने दौड़कर बच्ची को उठाया और भागने का प्रयास कर रहे आरोपी को दबोच लिया। इस बीच बच्ची के परिजन भी यहां आ गए। लोगों ने आरोपी को जमकर पीटा और दौराला पुलिस के हवाले कर दिया। आरोपी फेरू (65) निवासी नंगली आज्जड़ के खिलाफ मुकदमा दर्ज कराया गया है। </p>
      <p><b>आरोपी पर पहले भी लग चुका है दुष्कर्म का आरोप</b><br/>घटना के बाद थाने पर मौजूद लोगों ने बताया कि आरोपी नशे का आदी है। उस पर पूर्व में भी धार्मिक यात्रा पर आई एक महिला के साथ दुष्कर्म का आरोप लग चुका है, तब उसे उक्त गांव से भगा दिया गया था।</p>
      <p><b>एक साल से गांव में रह रहा </b><br/>ग्रामीणों ने बताया कि आरोपी करीब एक साल पहले ही गांव के मंदिर में आया था। यहां कोई पुजारी नहीं होने के कारण ग्रामीणों ने उसे रहने दिया। बताया गया है कि आरोपी के पास नशेड़ी युवकों को जमावड़ा रहता है। कई बार लोगों ने उससे वहां से चले जाने को कहा था, लेकिन कुछ लोग इससे सहमत नहीं हुए। </p>
      <p>आरोपी के खिलाफ मुकदमा दर्ज कर उसे गिरफ्तार कर लिया है। आरोपी को बुधवार को कोर्ट में पेश किया जाएगा। बच्ची की मेडिकल जांच कराई जा रही है - <i><b>जनक सिंह चौहान, इंस्पेक्टर थाना दौराला</b></i></p>
    </article>
  </body>
</html>