<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057726_levaltjak-a-szakkepzesi-hivatal-fideszes-vezetojet"/>
    <meta property="og:site_name" content="Népszava"/>
    <meta property="article:published_time" content="2019-11-20T05:40:00+00:00"/>
    <meta property="og:title" content="Leváltják a szakképzési hivatal fideszes vezetőjét"/>
    <meta property="og:description" content="Kevesebb mint egy év után távozik a Nemzeti Szakképzési és Felnőttképzési Hivatal (NSZFH) éléről Kucsák László, a Fidesz korábbi országgyűlési képviselője – értesült lapunk."/>
  </head>
  <body>
    <article>
      <h1>Leváltják a szakképzési hivatal fideszes vezetőjét</h1>
      <address><time datetime="2019-11-20T05:40:00+00:00">20 Nov 2019, 05:40</time> by <a rel="author" href="https://nepszava.hu/szerzo/juhasz-daniel/" target="_blank">Juhász Dániel</a></address>
      <p>
        <b>Kevesebb mint egy év után távozik a Nemzeti Szakképzési és Felnőttképzési Hivatal (NSZFH) éléről Kucsák László, a Fidesz korábbi országgyűlési képviselője – értesült lapunk.</b>
      </p>
      <p>Kucsákot idén januárban nevezték ki az NSZFH elnökének, a szakképzésért is felelős Innovációs és Technológiai Minisztérium (ITM) akkor még a szakképzés és felnőttképzés fejlesztését, a „21. századi szakképzés megvalósítását” várta tőle.</p>
      <p>Forrásaink szerint Kucsák "nem remekelt" az egyik legfőbb oktatási háttérintézmény vezetőjeként, sőt, úgy tudjuk, az utóbbi időben már nem is járt be sokat a hivatalba. Mindez abból a szempontból nem meglepő, hogy szakmai pályafutása során kinevezéséig nem volt tapasztalata szakképzés területén. Életrajza szerint korábban akkor került közelebbi kapcsolatba szakképző intézménnyel, amikor középiskolásként, 1978-1982 között a budapesti Közgazdasági és Szakközépiskolába járt. Az Eötvös Loránd Tudományegyetemen magyar nyelv és irodalom szakos tanárként diplomázott, egy általános iskolában tanított, majd 2002-ben közoktatás vezetői képzettséget is szerzett.</p>
      <p>Nem sokkal később politikai pályára lépett, a 2006-os önkormányzati választáson fideszes fővárosi képviselő lett, 2010-ben országgyűlési képviselői helyet szerzett, ezzel együtt 2010-2014 között Pestszentlőrinc-Pestszentimre „külsős” alpolgármestereként is tevékenykedett. A 2018-as parlamenti választáson kerületében alulmaradt az MSZP jelöltjével, Kunhalmi Ágnessel szemben. A Fidesz nem hagyta az út szélén; volt a Klebelsberg Központ új elnöki székének várományosa is, ám miután a posztra az állami iskolafenntartó korábbi szakmai elnökhelyettesét, Hajnal Gabriellát nevezték ki, Kucsáknak be kellett érnie az NSZFH-elnökséggel.</p>
      <p>Ami nem egy hálás feladat, az utóbbi négy évben a szakképzési hivatal „falta” a vezetőket: a 2016-ban kinevezett Kanzsalics Eszter – akinek korábban szintén nem volt semmilyen felnőttképzéssel, szakképzéssel kapcsolatos szakmai tapasztalata – bő egy év után távozott. 2017 novemberében a pedagógus végzettségű Molnár Attila került a helyére, aki néhány hónapig vezette a hivatalt, majd 2018 májusában Magyar Zita főigazgató-helyettes vette át a kormányrudat Kucsák 2019. januári kinevezéséig. Úgy tudjuk, Kucsák távozása után ideiglenesen újból Magyar Zita – akit egyébként szakmai körökben Pölöskei Gáborné szakképzésért felelős helyettes államtitkár „jobbkezeként” emlegetnek – vezetheti az intézményt.</p>
      <p>Kerestük az ITM-et, hogy megtudjuk, pontosan mi az oka Kucsák távozásának, de cikkünk írásáig nem kaptunk tájékoztatást. </p>
      <table bordered="">
        <tr>
          <th>Elfogadták a szakképzési törvényt</th>
        </tr>
        <tr>
          <td>Az Országgyűlés kormánypárti többsége kedden megszavazta a Palkovics László innovációs miniszter által benyújtott <a href="https://nepszava.hu/3057663_megszavaztak-az-uj-szakkepzesi-torvenyt--a-szulo-kotelessege-lesz-hogy-18-eves-korig-tanuljon-a-gyereke"><b>új szakképzési törvényt</b></a>, ami ellen szakmai szervezetek és az érdekképviseletek is tiltakoztak. A szakképző iskolákban dolgozók elveszítik közalkalmazotti státuszukat, a 16 évre csökkentett tankötelezettségi korhatár ellenére a szülőknek kötelességük lesz 18 éves korukig vagy legalább egy részszakma megszerzéséig taníttatni gyermeküket, a szakképző intézményeket átnevezik, az OKJ-rendszer is változik. Mindezek miatt a Pedagógusok Szakszervezete november 30-án tüntetést tart Budapesten.</td>
        </tr>
      </table>
    </article>
  </body>
</html>