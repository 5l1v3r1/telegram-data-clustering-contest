<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829011.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="پیش بینی بازار مسکن تا خرداد ۹۹"/>
    <meta property="og:description" content=" حسام عقبایی نایب رئیس اول اتحادیه املاک استان تهران در گفت‌وگو با باشگاه خبرنگاران جوان، از افزایش نیافتن قیمت مسکن همزمان با آغاز طرح اصلاح نرخ بنزین خبر داد و گفت: قیمت مسکن تا پایان خرداد سال ۹۹ به بهانه گران شدن بنزین افزایش نخواهد یافت."/>
  </head>
  <body>
    <article>
      <h1>پیش بینی بازار مسکن تا خرداد ۹۹</h1>
      <address>
        <time datetime="2019-11-20T05:00:00+00:00">20 Nov 2019, 05:00</time>
      </address>
      <p>نایب رئیس اتحادیه املاک گفت: قیمت مسکن به بهانه گران شدن بنزین تا خرداد سال ۹۹ تغییر نخواهد کرد.</p>
      <p> حسام عقبایی نایب رئیس اول اتحادیه املاک استان تهران در گفت‌وگو با باشگاه خبرنگاران جوان، از افزایش نیافتن قیمت مسکن همزمان با آغاز طرح اصلاح نرخ بنزین خبر داد و گفت: قیمت مسکن تا پایان خرداد سال ۹۹ به بهانه گران شدن بنزین افزایش نخواهد یافت.</p>
      <p>او با بیان اینکه بسیاری از کارشناسان و تحلیلگران ادعا کرده بودند که ممکن است تغییراتی در قیمت مسکن رخ دهد، گفت: بازار مسکن کشش افزایش قیمت ندارد و متقاضیان این بازار هم اگر قیمت‌ها در این بازار‌ها تغییر کند قادر به خرید آن نخواهند بودند.</p>
      <p>عقبایی با بیان اینکه قیمت مسکن در ابتدای امسال طبق آمار‌های بانک مرکزی در شهر‌های بزرگ رشد ۱۲۰ درصدی داشته است، اظهار کرد: این جهش ناگهانی قیمت باعث شده بود که این بازار وارد رکود عمیقی شود به طوری که در دهه گذشته این بازار چنین رکودی را تجربه نکرده بود.</p>
      <p>نایب رئیس اول اتحادیه املاک استان تهران با اشاره به اینکه سال گذشته طبق آمار‌های اعلام شده میزان معاملات مسکن نسبت به مدت مشابه سال گذشته کاهش ۷۰ درصدی داشته است، گفت: هم اکنون شرایط بازار مسکن از پایان شهریور مناسب شده و همین موضوع باعث شده است که دهک‌های متوسط جامعه مجدد وارد این بازار شوند.</p>
      <p> انبوه سازان نباید با اصلاح قیمت بنزین تغییر نرخ دهند<br/>او ادامه داد: با توجه به آنکه قیمت حامل‌های انرژی در اقتصاد کشور افزایش نیافته و تنها قیمت بنزین تغییر کرده بنابراین نباید برخی از سازندگان و یا تولید کنندگان مسکن از آن به عنوان بهانه‌ای برای گران کردن قیمت مسکن استفاده کنند.</p>
      <p>عقبایی یادآور شد: بازار مسکن تا ابتدای سال آینده کمی روند رکود غیرتورمی را تجربه خواهد کرد و این شرایط باعث خواهد شد که فروشندگان واقعی وارد بازار مسکن شوند.</p>
      <p>نایب رئیس اول اتحادیه املاک استان تهران تصریح کرد: فروشندگان واقعی مسکن املاک خود را در این شرایط برای آن که قدرت خرید مردم کاهش یافته سعی می‌کنند با سود کمتری عرضه کنند که همین امر زمینه‌ساز ایجاد رونق در بازار مسکن خواهد شد.</p>
      <p>او بیان کرد: در چنین شرایطی برخی از سوداگران سعی می‌کنند املاک خود را احتکار کنند تا آلودگی بیشتری از بازار مسکن بگیرند، اما با توجه به جهش ناگهانی قیمت مسکن و افزایش نیافتن تسهیلات نه تنها مردم به سمت املاک نجومی خواهند رفت بلکه شرایط در این بازار به سمت رکود حرکت خواهد کرد.</p>
      <p><b>نرخ بنزین در نیمه دوم سال تاثیری بر مسکن نخواهد داشت</b><br/>عقبایی با بیان اینکه قیمت بنزین حداقل تا ۶ ماه آینده تأثیری در تمامی بخش‌های مسکن نخواهد گذاشت، گفت: تا ۶ ماه آینده بازار مسکن در شرایط ثبات قیمتی به سر خواهد برد البته ممکن است برخی از املاک در مناطق مختلف تهران کاهش نسبی را تجربه کنند.</p>
      <p>نایب رئیس اول اتحادیه املاک استان تهران با تأکید بر اینکه قیمت مسکن تا پایان نیمه اول سال ۹۹ نه تنها افزایش نخواهد یافت بلکه متناسب با شرایط ثبات در بازار‌های موازی مانند ارز و سکه کاهش چند درصدی را تجربه خواهد کرد، افزود: آمار‌ها نشان دهنده آن است که قیمت مسکن در بین متقاضیان ظرفیت و کشش افزایشی ندارد و همین موضوع باعث خواهد شد که سرمایه گذاری در این بازار در مقایسه با سایر بازار‌ها کمتر شود.</p>
      <p>او با بیان اینکه افزایش نرخ ارز و سکه از سال گذشته باعث شده بود که نرخ تورم به ۳۵ تا ۴۰ درصد برسد، اظهار کرد: در این بین قیمت مسکن از سال گذشته سه برابر شده و رشد ۱۲۰ درصدی داشته که همین موضوع باعث شده است تا انبوه سازان و سازندگان مسکن سود‌های نجومی کسب کنند؛ این خود باعث ایجاد نوساناتی در حوزه مسکن شده است.</p>
      <p>عقبایی با اشاره به اینکه کاهش ۳۰ تا ۴۰ درصدی قیمت مسکن طبق آمار‌های ارائه شده از بازار واقعی است، اظهار کرد: متأسفانه برخی از سوداگران و انبوه سازان ادعا می‌کنند که کاهش ۳۰ تا ۴۰ درصدی در بازار واقعی نیست این در حالی است که در بسیاری از واحد‌های بزرگ متراژ در شمال کلانشهر‌ها بیش از ۴۰ درصد بوده است.</p>
      <p>نایب رئیس اول اتحادیه املاک استان تهران بیان کرد: متأسفانه برخی از انبوه سازان و سوداگران قصد دارند آب به آسیاب گرانی مسکن بریزند این در حالی است که مردم خود کاهش و ثبات قیمتی را در بازار مسکن لمس کرده‌اند.</p>
      <p><b>کاهش ۳۰ تا ۴۵ درصد قیمت مسکن در انواع متراژ</b><br/>او افزود: طبق آمار‌های ثبت شده در سامانه املاک اتحادیه‌ها، قیمت مسکن در واحد‌های کوچک متراژ تا ۳۰ درصد و در واحد‌های بزرگ متراژ تا ۴۵ درصد کاهش یافته و این روند نزولی قیمت در برخی از مناطق هم تا ۱۵ درصد هم ادامه خواهد داشت.</p>
      <p>عقبایی تصریح کرد: باید زمینه‌های لازم برای بهبود تولید در حوزه مسکن افزایش یابد و دولت تنها به طرح‌های شعاری اکتفا نکند بلکه باید طرح‌هایی که در حوزه مسکن تاکنون تبلیغات گسترده‌ای برای آن انجام داده است را به مرحله عملیاتی و اجرایی برساند.</p>
      <p>نایب رئیس اول اتحادیه املاک استان تهران توضیح داد: بازار مسکن به عنوان مهمترین بازار اقتصادی کشور به شمار می‌رود که باید حمایت‌ها و سرمایه گذاری‌های لازم در جهت رونق و توسعه آن افزایش یابد، اما متأسفانه در طول چند سال گذشته حمایت‌های کافی از این بازار انجام نشده و همین موضوع زمینه ساز ایجاد مشکلاتی برای خریداران و متقاضیان واقعی مسکن شده است.</p>
      <p>او در پایان گفت: مردم نگران افزایش قیمت مسکن نباشند چرا که این بازار نه تنها تغییر قیمتی نخواهد داشت بلکه ما شاهد روند نزولی قیمت‌ها در حوزه خرید و اجاره خواهیم بود.</p>
    </article>
  </body>
</html>