<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/workplace/49121/windows-10-november-2019-update-beschikbaar-voor-meer-gebruikers/"/>
    <meta property="og:site_name" content="Techzine"/>
    <meta property="article:published_time" content="2019-11-20T05:53:39+00:00"/>
    <meta property="og:title" content="Windows 10 November 2019 Update beschikbaar voor meer gebruikers"/>
    <meta property="og:description" content="Microsoft maakte de Windows 10 November 2019 Update vorige week officieel beschikbaar voor de eerste gebruikers via Windows Update. Dat is nu uitgebreid naar de Update-assistent, waardoor een extra kanaal beschikbaar is om de update te installeren. De WIndows 10 November 2019 Update, ofwel Windows 10 versie 1909, is sinds vorige week beschikbaar via Windows […]"/>
  </head>
  <body>
    <article>
      <h1>Windows 10 November 2019 Update beschikbaar voor meer gebruikers</h1>
      <address><time datetime="2019-11-20T05:53:39+00:00">20 Nov 2019, 05:53</time> by <a rel="author">Dries Cludts</a></address>
      <p><b>Microsoft maakte de Windows 10 November 2019 Update vorige week officieel beschikbaar voor de eerste gebruikers via Windows Update. Dat is nu uitgebreid naar de Update-assistent, waardoor een extra kanaal beschikbaar is om de update te installeren</b>.</p>
      <p>De WIndows 10 November 2019 Update, ofwel Windows 10 versie 1909, is <a href="https://www.zdnet.com/article/microsoft-were-changing-all-your-cloud-contracts-after-privacy-complaints/">sinds vorige week beschikbaar</a> via Windows Update voor zogenaamde ‘seekers’. Dat zijn gebruikers die zelf handmatig langs die weg op zoek gaan naar nieuwe updates.</p>
      <p>Deze week vernieuwde Microsoft ook de <a href="https://www.microsoft.com/nl-nl/software-download/windows10">Update-assistent</a>, zodat die voortaan Windows 10 1909 installeert. Daarmee krijgen gebruikers er een extra optie bij om de update op hun systemen te installeren en wordt het bereik van de update uitgebreid.</p>
      <p>“De Windows 10 Update-assistent downloadt en installeert feature-updates op je apparaat. Feature-updates zoals Windows 10 versie 1909 (ook bekend als de Windows 10 November 2019 Update) bieden nieuwe functionaliteit en helpen uw systemen veilig te houden. Je ontvangt deze updates automatisch nadat je de Update-assistent hebt gedownload”, klinkt het in een nieuw <a href="https://support.microsoft.com/en-au/help/3159635/windows-10-update-assistant">ondersteuningsdocument</a>.</p>
      <h3>Minimale update</h3>
      <p>Het aantal <a href="https://docs.microsoft.com/en-us/windows-insider/at-home/whats-new-wip-at-home-1909">nieuwe features</a> in de November 2019 Update is beperkt en voor wie reeds met de Mei 2019 Update werkt, neemt de upgrade minimale tijd in beslag. Voor gebruikers die nog op oudere versies van Windows 10 zitten, gedraagt de November 2019 Update zich wel meer als een traditionele feature-update.</p>
      <p>We gingen in een eerder artikel reeds dieper in op de bijzonderheden van Windows 10 1909, dat <a href="https://www.techzine.be/blogs/workplace/45552/windows-10-1909-de-terugkeer-van-windows-service-pack/">meer op een servicepack dan een feature-update lijkt.</a></p>
    </article>
  </body>
</html>