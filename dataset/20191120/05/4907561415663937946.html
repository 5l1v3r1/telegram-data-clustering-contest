<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/tekrarlayan-dusuk-arastirilmali-2220573"/>
    <meta property="og:site_name" content="Posta"/>
    <meta property="article:published_time" content="2019-11-20T05:00:27+00:00"/>
    <meta property="og:title" content="Tekrarlayan düşük araştırılmalı"/>
    <meta property="og:description" content="Pek çok kez düşük yaptıysanız mutlaka bir doktora başvurup detaylı araştırma yaptırın. Sizin ve eşinizin kromozom analizinin yapılmasını, bağışıklık sistemlerinizde sorun olup olmadığının incelenmesini isteyin."/>
  </head>
  <body>
    <article>
      <h1>Tekrarlayan düşük araştırılmalı</h1>
      <address><time datetime="2019-11-20T05:00:27+00:00">20 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Pek çok kez düşük yaptıysanız mutlaka bir doktora başvurup detaylı araştırma yaptırın. Sizin ve eşinizin kromozom analizinin yapılmasını, bağışıklık sistemlerinizde sorun olup olmadığının incelenmesini isteyin.</i>
      </p>
      <p>
        <b>Hormon bozukluğu varmış</b>
      </p>
      <p>23 yaşındayım. Adetim 4 hafta boyunca sürekli akan, koyu kahverengi kokusuz akıntı olarak geldi. Sonra adetim 1.5 ay gecikince doktora gittim. İltihaplanma olduğunu söyledi.</p>
      <p>Akıntım bitti, sonraki aylarda adet düzensizliği başladı. Ultrasona girdim. Doktor, hormon bozukluğu olduğunu söyledi. Tedavisi nasıl olur?</p>
      <p>
        <b>CEVAP</b>
      </p>
      <p>Sevgili okuyucum, hormon bozukluğunun birçok tedavisi mevcuttur. Sık kanama halen devam ediyorsa öncelikle sadece hormonal bozukluktandır demeden önce rahmin iç tabakasından bir örnekleme yapılmalı.</p>
      <p>Böylece rahim içinde bir sorun olup olmadığından emin olunmalı. Bu sonuç normal gelirse, o zaman bazı ilaçlar başlanabilir. Eğer adet gecikmeleriniz devam ediyorsa o zaman hormonal bozukluğu normale döndürecek bazı hormon ilaçlarının kullanımı gündeme gelebilir.</p>
      <p>
        <b>4 kez düşük yaptı</b>
      </p>
      <p>8 yıllık evliyim, eşim 4 kez düşük yaptı. Doktor kandaki pıhtılaşmadan dolayı kan sulandırıcı ilaç verdi, sonuca ulaşamadık. Bizi aydınlatır mısınız?</p>
      <p>
        <b>CEVAP</b>
      </p>
      <p>Sevgili okuyucum, tekrarlayan gebelik kayıplarının birçok nedeni olabilir. Bunlardan pıhtılaşma bozuklukları sadece biridir. Tek sebep bu olsaydı kan sulandırıcı iğne ve ilaçlarla en azından bir gebeliğinizin devam etmesini beklerdik. Sizin ve eşinizin periferik karyotip denilen kromozom analizin bir an önce yapılmasını öneririm.</p>
      <p>Eğer bu testler normal çıkarsa, o zaman bağışıklık sisteminizle ilgili birtakım sorunlara bağlı kayıplar yaşayabiliyor alabileceğinizden gebelik aşısı diye geçen bazı yöntemler uygulanabilir. Tabii bu arada mutlaka rahim filmi çektirmeli, rahim ve yumurtalıklarınızın sağlıklı durumda olduğundanemin olunmalıdır.</p>
      <p>
        <b>Tedaviye başlayalım mı?</b>
      </p>
      <p>25 yaşındayım, polikistik over olduğum saptandı. İlaçlarımı kullanıyorum. Bu arada eşimde sperm testi yaptırdı ve sayısı düşük çıktı. Bu durumda önce benim tedavim bitince mi aşılama ya da tüp bebek yaptırmalıyız? Yoksa hemen mi tedaviye başlamalıyız?</p>
      <p>
        <b>CEVAP</b>
      </p>
      <p>Sevgili okuyucum, polikistik over’in kesin tedavisi ne yazık ki yok. Hastanın en çok şikayeti hangi yöndeyse ona yönelik tedavi uygulanır. Ama ilaçları kestikten sonra şikayetler geri gelecektir.</p>
      <p>Eşinizin sperm sayısı düşükse zaten doğal yollarla gebe kalma ihtimaliniz düşük olduğundan size önerim daha fazla beklemeden üreme tıbbı alanında uzman bir hekime başvurarak çocuk sahibi olabilmeniz için gerekli tedavileri başlatmanızdır.</p>
    </article>
  </body>
</html>