<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/preghiera/2019/11/20/news/san-luca-e-una-foto-dellautodemolizione-in-corso-del-cattolicesimo-italiano-287727/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="San Luca è una foto dell’autodemolizione in corso del cattolicesimo italiano"/>
    <meta property="og:description" content="Troppi flash e troppo poche candele, nel santuario sulle colline di Bologna"/>
  </head>
  <body>
    <article>
      <h1>San Luca è una foto dell’autodemolizione in corso del cattolicesimo italiano</h1>
      <h2>Troppi flash e troppo poche candele, nel santuario sulle colline di Bologna</h2>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">Camillo Langone</a></address>
      <p>C’è un cardinale a Bologna, e c’è un riflettore Unesco acceso sul portico più lungo del mondo, candidato a diventare patrimonio dell’umanità, e in effetti in cima alla collina di <b>San Luca</b>, meta del portico, di umanità ce n’è molta. Purtroppo lo Spirito è andato a soffiare da un’altra parte. Era qualche anno che non salivo e ci sono rimasto malissimo: il santuario non c’è più, al suo posto c’è uno sfondo per selfie in stile barocco. Davanti alla chiesa tutti fanno e si fanno foto, dentro la chiesa tutti fanno e si fanno foto, comportamento favorito dal fatto che non esiste una candela e senza candele non c’è preghiera e senza preghiera non c’è santuario. Insomma <b>San Luca è una fotografia panoramica dell’autodemolizione in corso del cattolicesimo italiano</b>.</p>
      <p>Sceso in pianura ho chiesto lumi e mi hanno raccontato che la vecchia stanza delle candele, a sinistra dell’altare, è stata smantellata anni fa, e dopo una soluzione intermedia il clero ha adibito alla bisogna uno stanzino invisibile, fuori dalla chiesa, dietro un arco. “Praticamente dici una preghiera ai mattoni”.</p>
      <p>  </p>
      <p>A cosa serve un cardinale disinteressato alla preghiera e interessato a partecipare alle iniziative del comunista irriducibile Franco Berardi detto Bifo? A scardinare la fede in metà dei fedeli bolognesi. A cosa serve un portico patrimonio Unesco? A fare arrivare in cima alla collina un numero ancora maggiore di selfisti. A cosa serve il santuario di San Luca? A ricordarmi di andare a pregare da un’altra parte.</p>
    </article>
  </body>
</html>