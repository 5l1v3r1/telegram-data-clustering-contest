<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/8mVrow/Norsk-er-et-fag-mellom-bakkar-og-berg"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T05:05:39+00:00"/>
    <meta property="og:title" content="Norsk er et fag mellom bakkar og berg"/>
    <meta property="og:description" content="Færre karakterer i norsk gjør det vanskeligere å være nynorskbruker i Norge. Regjeringen er på feil kurs i språkpolitikken."/>
  </head>
  <body>
    <article>
      <h1>Norsk er et fag mellom bakkar og berg</h1>
      <h2>Færre karakterer i norsk gjør det vanskeligere å være nynorskbruker i Norge. Regjeringen er på feil kurs i språkpolitikken.</h2>
      <address><time datetime="2019-11-20T05:05:39+00:00">20 Nov 2019, 05:05</time> by <a rel="author">Bergens Tidende</a></address>
      <p><b>Regjeringen har </b>denne uken lagt frem mer enn <a href="https://www.bt.no/innenriks/i/opxXxj/nye-laereplaner-i-skolen-mer-praktisk-skoledag-for-de-yngste">40 nye læreplaner for norsk skole</a>. Det er tatt en rekke viktige grep:</p>
      <p>Digitale ferdigheter, bærekraftig utvikling, demokrati og medborgerskap og folkehelse og livsmestring blir bærende elementer i flere fag. Den praktiske læringen styrkes.</p>
      <p><b>Samtidig er fagene spisset: </b>Mange av fagene har vært for omfangsrike, slik at det ble vanskelig å gå i dybden på viktige spørsmål. Her er de nye læreplanene en tydelig forbedring.</p>
      <details>
        <summary>Fakta<br/>Nye læreplaner</summary>
        <ul>
          <li>Utdanningsdirektoratet har i flere år jobbet med nye læreplaner.</li>
          <li>Mandag la kunnskapsminister Jan Tore Sanner (H) frem resultatet.</li>
          <li>Dagens fag og timetall videreføres.</li>
          <li>Læreplanene blir innført fra høsten 2020.</li>
        </ul>
      </details>
      <p>Likevel er det særlig ett punkt der regjeringen er på feil spor, og det er i språkpolitikken. Regjeringen fjerner halvårsvurderingen i sidemål på 8. og 9. trinn og i vg1 og vg2.</p>
      <p>Språk er veldig dårlig egnet for skippertakslæring. Når regjeringen fjerner underveisvurderingene, åpner den samtidig for at mer av sidemålsopplæringen skjer det siste året på ungdomsskolen og videregående.</p>
      <p>
        <a href="https://www.bt.no/innenriks/i/opxXxj/nye-laereplaner-i-skolen-mer-praktisk-skoledag-for-de-yngste">Les også<br/>Nye læreplaner i skolen: Mer praktisk skoledag for de yngste</a>
      </p>
      <p><b>Nå senker også regjeringen</b> forventningene til hvor gode elevene skal være i sidemål, altså nynorsk for flertallet, <a href="https://www.udir.no/lk20/nor01-06/kompetansemaal-og-vurdering/kv115">når de går ut av videregående:</a></p>
      <p>«I vurderingen av norsk skriftlig sidemål skal læreren ta hensyn til at elevene har hatt lengre tid med formell opplæring i hovedmål enn i sidemål.» Dette er en ny formulering.</p>
      <p>Landets hundretusenvis av nynorskbrukere trenger at bokmålsbrukerne både leser og skriver nynorsk på et visst nivå. De nye læreplanene vil kunne gjøre fremtidens elever svakere i sidemål.</p>
      <p><b>Det er en</b> kjensgjerning at mange nynorskelever er bedre i bokmål. Det er tross alt dette språket de leser mest av hver eneste dag.</p>
      <p>Når regjeringen differensierer mellom hvor god eleven skal være i hovedmål og sidemål, åpner de for mer taktisk språkskifte: Elever som gjerne kunne skrevet nynorsk, men som bytter til bokmål som hovedmål for å forbedre vitnemålet.</p>
      <p><b>Mandag forsvarte kunnskapsminister</b> Jan Tore Sanner (H) læreplanen i Dagsnytt atten på P2. Han mente læreplanen ville styrke nynorskens plass, blant annet fordi det er innført nye kompetansemål om sidemål i grunnskolen.</p>
      <p>Samtidig jubler <a href="https://www.facebook.com/59886315529/posts/10158073518265530?d=n&amp;sfns=mo">Unge Høyre på Facebook</a>: «I dag har Regjeringen kommet med et nytt gjennomslag for Unge Høyre» skriver de, og slår fast at «Nå gjenstår det bare å fjerne hele sidemålskarakteren».</p>
      <p>Det er alarmerende dersom denne fagfornyelsen egentlig blir starten på slutten for obligatorisk sidemål. Regjeringen er på ville veier når ny læreplan gjør det vanskeligere å være nynorskbruker.</p>
      <p><b>Norsk må fremdeles</b> være et fag mellom bakkar og berg.</p>
      <related>
        <h4>Les også</h4>
        <a href="https://www.bt.no/btmeninger/leder/i/4qlry6/bergenserne-maa-faa-vite-mer-om-vigilo-skandalen"/>
        <a href="https://www.bt.no/btmeninger/debatt/i/jdxXr0/skolen-er-mer-enn-lesing-skriving-og-regning"/>
        <a href="https://www.bt.no/innenriks/i/opxXxj/nye-laereplaner-i-skolen-mer-praktisk-skoledag-for-de-yngste"/>
        <a href="https://www.bt.no/nyheter/lokalt/i/dOz9eO/dette-veit-me-om-vigilo-saka"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/OpX413/klimaet-har-alltid-endra-seg"/>
        <a href="https://www.bt.no/nyheter/lokalt/i/y3JaxA/raudt-foreslaar-oppkjoep-etter-akasia-braaket-det-trengst-ei-oppryddi"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
      </related>
      <ol>
        <li>
          <a href="https://www.bt.no/tag/Nynorsk">Nynorsk</a>
        </li>
        <li>
          <a href="https://www.bt.no/tag/Skole">Skole</a>
        </li>
        <li>
          <a href="https://www.bt.no/tag/Utdanning">Utdanning</a>
        </li>
        <li>
          <a href="https://www.bt.no/tag/Skole_og_utdanning">Skole og utdanning</a>
        </li>
        <li>
          <a href="https://www.bt.no/tag/Demokrati">Demokrati</a>
        </li>
      </ol>
    </article>
  </body>
</html>