<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zerkal-poyasnila-shcho-chekaje-na-rosiyu-u-razi-ostatochnogo-prograshu-u-sudi-oon-641077.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T05:10:50+00:00"/>
    <meta property="og:title" content="Зеркаль пояснила, що чекає на Росію у разі остаточного програшу у суді ООН"/>
    <meta property="og:description" content="Міжнародний суд ООН 8 листопада виніс рішення на користь України"/>
  </head>
  <body>
    <article>
      <h1>Зеркаль пояснила, що чекає на Росію у разі остаточного програшу у суді ООН</h1>
      <address>
        <time datetime="2019-11-20T05:10:50+00:00">20 Nov 2019, 05:10</time>
      </address>
      <h4>Міжнародний суд ООН 8 листопада виніс рішення на користь України</h4>
      <p>Заступниця міністра закордонних справ Олена Зеркаль заявила, що якщо Росія програє у суді ООН, то її на міжнародному рівні визнаються країною, яка фінансувала тероризм. Це не лише погіршить бізнес-відносини зі США, а й надасть Україні можливість ставити питання про компенсацію їй завданої шкоди. </p>
      <p>Про це вона заявила в інтерв'ю <a href="https://www.youtube.com/channel/UCkUe2e1YuRtBRRaP2XTupwg">Bihus. info</a>.</p>
      <p>Нагадаємо, Міжнародний суд ООН 8 листопада виніс рішення на користь України. Він визнав, що має юрисдикцію у справі України проти Росії. Остаточне рішення у цій справі буде відоме приблизно у 2022 році.</p>
      <p>За словами Зеркаль, якщо Росія програє суд, то перш за все, понесе міжнародну правову відповідальність. І це може відзначитися на її відносинах зі США.</p>
      <p>«Росію визнають винною у фінансуванні тероризму. Росія себе позиціонує як головний борець з тероризмом. І США мають з нею співпрацювати чому? Тому що вони основний гравець на полі боротьби з тероризмом. А як можна співпрацювати з країною, яка фінансує тероризм? І в Конгресі є декілька проєктів, наприклад, щодо визнання Росії країною, що фінансує тероризм і заборони ведення з нею взагалі будь-яких бізнес-відносини»,<br/>– пояснила Зеркаль.</p>
      <p>Вона додала, що якщо говорити примітивно, то це може призвести до припинення торгівлі між США і Росією.</p>
      <p>Зеркаль зазначила, що після рішення суду Україна зможе говорити і про стягнення компенсацій.</p>
      <p>«Звичайно, що ми не знаємо, де буде Росія у 2022 році, а де будемо ми, і що буде у світі. Але після рішення суду того ми ще можемо (я думаю, що і маємо) поставити запитання щодо компенсації за збитки у зв’язку з фінансуванням Росією тероризму на території України. Це питання ставиться після того, як встановлюються факти і визнаються дії порушення», – заявила дипломат.</p>
      <p>Вона додала, що компенсації стосуватимуться не тільки фінансування тероризму, а й расової дискримінації в Криму.</p>
      <p>Нагадаємо, Олена <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html">Зеркаль повідомила, що планує завершити свою роботу в Міністерстві закордонних справ. </a>На її думку, вона разом з командою виконала всі поставлені перед нею завдання.</p>
      <p>Відповідаючи на питання, чому вона не хоче залишитися в МЗС як частина системи, яка може чинити спротив по Росії, дипломат відповіла, що є запит на мир і президент буде його виконувати.</p>
      <p>«Я не можу робити супротив, будучи дипломатом всередині міністерства закордонних справ, яке виконує рішення президента...З точки зору «ми будемо дружити з Росією», я не той персонаж, який про дружбу. Росіяни ставитимуть питання про моє відсторонення, бо я не та людина, з якою вони можуть домовитися», - сказала вона.</p>
      <p>Зеркаль зазначила, що останній місяць була відсторонена від процесів щодо газу і це було останній аргумент, що треба йти.</p>
      <p>Нагадаємо, 21 травня президент Володимир Зеленський підписав указ про призначення Зеркаль заступником глави Адміністрації президента. Пізніше <a href="https://glavcom.ua/news/z-saytu-prezidenta-znik-ukaz-pro-priznachennya-zerkal-595605.html">указ Зеленського зник з сайту</a> глави держави.</p>
      <p>Пізніше <a href="https://glavcom.ua/news/smishna-kadrova-politika-za-pivdobi-zelenskiy-skasuvav-sviy-ukaz-pro-priznachennya-zerkal-595682.html">президент скасував указ про призначення Зеркаль</a> заступником глави Адміністрації президента України. Потім Зеленський призначив Вадима Пристайка заступником глави Адміністрації президента.</p>
      <related>
        <a href="https://glavcom.ua/country/politics/sponsorska-solidarnist-zvidki-bere-groshi-onovlena-partiya-poroshenka-640985.html"/>
        <a href="https://glavcom.ua/news/spiker-parlamentu-estoniji-zvinuvativ-roisyu-v-aneksiji-5-krajini-641073.html"/>
        <a href="https://glavcom.ua/news/volker-ne-povyazuvav-zatrimku-viyskovoji-dopomogi-ukrajini-z-rozsliduvannyami-po-baydenu-641058.html"/>
      </related>
    </article>
  </body>
</html>