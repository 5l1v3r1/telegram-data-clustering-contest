<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/reiste-pa-reiseregning/71838891"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T05:27:21+00:00"/>
    <meta property="og:title" content="Reiste på reiseregning"/>
    <meta property="og:description" content="Frode Berg bekrefter overfor Dagbladet at han reiste på reiseregninger på sine turer til Moskva."/>
  </head>
  <body>
    <article>
      <h1>Reiste på reiseregning</h1>
      <h2>Frode Berg bekrefter overfor Dagbladet at han reiste på reiseregninger på sine turer til Moskva.</h2>
      <address><time datetime="2019-11-20T05:27:21+00:00">20 Nov 2019, 05:27</time> by <a rel="author">Frode Andresen</a></address>
      <p>OSLO / GARDERMOEN (Dagbladet): - Det var mitt initiativ. Derfor leverte jeg reiseregninger for alle reisene mine til Moskva, forteller Frode Berg til Dagbladet.</p>
      <p>
        <b>Etter pressekonferansen fikk Dagbladet møte Berg alene. Da bekreftet han at for hver tur han hadde vært i Moskva for E-tjenesten, så hadde han skrevet reiseregninger.</b>
      </p>
      <p>Berg vil ikke fortelle Dagbladet hvem han leverte reiseregninger til, men han bekrefter at norske myndigheter dekket alle hans reiser til Moskva etter at han begynte å samarbeide med E-tjenesten i 2014.</p>
      <h3>Ble spurt om reiseregninger</h3>
      <p>Også under pressekonferansen ble reiseregninger et tema.</p>
      <p>
        <i>- Du sa at du ikke har mottatt noen penger for oppdragene. Men hvilke andre ytelser fikk du? spurte en reporter.</i>
      </p>
      <p>- Reiseregninger, ja, sa Berg.</p>
      <p>
        <i>- Du sendte reiseregninger til E-tjenesten?</i>
      </p>
      <p>
        <b>- Ja. Eller nei. Jeg sendte reiseregninger til min kontaktperson. Jeg betalte selvfølgelig ikke for flyreiser, sa Berg.</b>
      </p>
      <p>
        <i>- Så da forsto du at det var Staten som sto bak den kontaktpersonen på et eller annet vis?</i>
      </p>
      <p>- Ja, sa Berg og ble avbrutt:</p>
      <p>
        <i>- Fra første stund?</i>
      </p>
      <p>- Ja.</p>
      <p>
        <i>- Men likevel så fortsatte du?</i>
      </p>
      <p>- Når jeg reiser til Russland som privatperson, så skal jeg selvfølgelig få dekket reiseutgifter, sier Berg.</p>
      <h3>- Berg må ha forstått</h3>
      <p>Berg hevder hardnakket at han ikke visste noen ting om formålet med oppdragene, eller bakgrunnen til dem. Han sier også at han aldri ble orientert om risikoen knyttet til arbeidet.</p>
      <p>Tidligere spionsjef Ola Kaldager mener at Berg må ha forstått at et eller annet var på gang.</p>
      <p>- Dersom man blir spurt om å reise til Moskva for E-tjenesten, så behøver man ikke reiseregninger for å forstå at et eller annet er på gang. Det har han helt klart forstått selv også – så naiv er han ikke, sier Kaldager til Dagbladet.</p>
      <p>
        <b>Kaldager ble ikke særlig sjokkert over det som kom fram under pressekonferansen.</b>
      </p>
      <p>- Vi fikk bekreftet det vi visste fra før: En naiv mann har latt seg verve av E-tjenesten, dratt til Moskva og trodd at det var greit. Og det fikk han svi for, oppsummerer han.</p>
      <h3>Hendelsesforløpet</h3>
      <p>Under pressekonferansen sa Berg at han i 2014 ble oppsøkt av en person han hadde tillit til, som han visste at var tilknyttet E-tjenesten. Vedkommende spurte Berg om han kunne gjøre ham en tjeneste, ifølge Berg.</p>
      <p>Han sa også at han mot slutten av 2016 forsto at arbeidet han utførte «ikke var så lurt». Berg sier at han på dette tidspunktet begynte å stille spørsmål ved oppdragene, men at han fortsatt ikke fikk vite noe.</p>
      <p>I desember 2017 ble Berg pågrepet av Russlands etterretningstjeneste FSB i Moskva. I 2019 ble han dømt til 14 års fengsel for spionasje.</p>
      <p>
        <b>- Jeg er dømt for spionasje, men jeg er ingen spion. Jeg erklærte meg ikke skyldig under rettssaken. Jeg er ingen agent, og jeg har aldri følt meg vervet av E-tjenesten.</b>
      </p>
      <p>- Det er lett å kalle meg naiv, men jeg føler meg alvorlig ført bak lyset av E-tjenesten, sa Berg.</p>
      <p>E-tjenesten ønsker ikke å kommentere Bergs uttalelser tirsdag kveld.</p>
      <p>- Vi kommer ikke til å kommentere denne saken i dag, sier Ann-Kristin Bjergene, talsperson for Etterretningstjenesten, i en tekstmelding til Dagbladet.</p>
      <h3>Møtte E-tjenesten</h3>
      <p>Berg erkjenner at han var bitter etter å ha blitt pågrepet og fengslet. Han sier at det bygget seg opp et stort sinne mot norske myndigheter i fengslet.</p>
      <p>I løpet av dagene som fri mann i Norge har Berg møtt PST og E-tjenesten, samt snakket med statsminister Erna Solberg og utenriksminister Ine Eriksen Søreide. Dette endret hans oppfatning av Norges innsats i arbeidet med å få ham hjem.</p>
      <p>- Først da jeg møtte norske myndigheter som en fri mann, forsto jeg hvilken enorm innsats som ble lagt ned for å få meg fri.</p>
      <h3>- Spesielt</h3>
      <p>Dette bet Kaldager seg merke i.</p>
      <p>- Det mest interessante er hans beskrivelse av det fantastiske møtet med sjefen for E-tjenesten etter at han kom hjem. I det ene øyeblikket kritiserer han dem, og i det andre øyeblikket sier han at han har hatt et hyggelig møte med dem, sier Kaldager og tilføyer:</p>
      <p>
        <b>- Det er litt spesielt.</b>
      </p>
      <p>Kaldager oppfatter at E-tjenesten og utenriksdepartementet har gjort alt de kan for å få Berg hjem igjen.</p>
    </article>
  </body>
</html>