<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.nur.kz/1828111-kyzganyspen-karajtyndar-bolady-orazalin-zetistikke-zetudi-zoldaryn-ajtty.html"/>
    <meta property="og:site_name" content="NUR.KZ - Свежие новости Казахстана."/>
    <meta property="article:published_time" content="2019-11-20T05:38:00+00:00"/>
    <meta property="og:title" content="&quot;Қызғанышпен қарайтындар болады&quot;: Оразалин жетістікке жетудің жолдарын айтты"/>
    <meta property="og:description" content="Жастар жылын қорытындылаған ақтөбеліктер өңірдің үздіктерін марапаттады. &quot;Jas Barys&quot; форумына келген облыс әкімі жастарды еркін әңгімеге тартып, өз ойларымен бөлісті деп хабарлайды өңірдегі KAZ.NUR.KZ тілшісі. &quot;Болашақты ойласаңы"/>
  </head>
  <body>
    <article>
      <h1>"Қызғанышпен қарайтындар болады": Оразалин жетістікке жетудің жолдарын айтты</h1>
      <address><time datetime="2019-11-20T05:38:00+00:00">20 Nov 2019, 05:38</time> by <a rel="author">Раяна Ринатовна</a></address>
      <p>
        <b>Жастар жылын қорытындылаған ақтөбеліктер өңірдің үздіктерін марапаттады. "Jas Barys" форумына келген облыс әкімі жастарды еркін әңгімеге тартып, өз ойларымен бөлісті деп хабарлайды өңірдегі <a href="https://kaz.nur.kz/">KAZ.NUR.KZ</a> тілшісі.</b>
      </p>
      <blockquote>"Болашақты ойласаңыздар ақ пен қараны айыра алуларыңыз керек. Сіздер қазақтың балаларысыздар. Ата-бабабаларымыздың аңсаған тәуелсіздігі біздің заманымызға келді. Тәуелсіздікті алу оңайға түскен жоқ.</blockquote>
      <p>
        <b>25-30 жылдың арасында не болғанын мүмкін сезбеген боларсыздар. Бір экономикалық формациядан екіншіге, бір саяси жүйеден екіншіге өту оңайға түспеді.</b>
      </p>
      <p>Кеңес дәуіріндегі экономика нарық талабына сай келмей қалды. Көптеген зауыттар жабылып, ауыршаруашылық жағдайына ауыр тиді. Жұмыссыздық пайда болып, әлеуметтік жағдай нашарлады.</p>
      <blockquote>Елбасының табанды саясатының арқасында бүгінгі күнге жеттік. Кәсіпкерлік пайда болып, инвестиция тартыла бастады. Жаңа өндіріс пайда болды.</blockquote>
      <blockquote><b>Бәрі де саяси тұрақтылықпен келді. Сырттан келіп, ешкім бізге көмектескен жоқ. Қазір сіздердің ойларыңызды жүзеге асыруға толық мүмкіншілік бар",</b> - деді Ақтөбе облысының әкімі Оңдасын Оразалин.</blockquote>
      <figure>
        <img src="https://netstorage-nur.akamaized.net/images/e321cedc631fb872_w.jpg?imwidth=900"/>
        <figcaption>
          <cite>Фото: KAZ.NUR.KZ</cite>
        </figcaption>
      </figure>
      <p>Әр жастың жетістігі елдің ертеңі екенін айтқан өңір басшысы жастарға көңілі толмай жүргендерге әзілмен жауап беретінін айтты.</p>
      <figure>
        <img src="https://netstorage-nur.akamaized.net/images/76f78ae17e11d47a_w.jpg?imwidth=900"/>
        <figcaption>
          <cite>Фото: KAZ.NUR.KZ</cite>
        </figcaption>
      </figure>
      <blockquote>"Қазіргі жастар ештеңе білмейді, біз мықты болып едік дегендерге, үлкен мәселелерді шешіп бізге жақсы жағдай жасаған сіздерге үлкен рақмет, сонымен қатар біздерге жұмыс болсын деп тағы біршама шаруаны қалдырдыңыздар.</blockquote>
      <p>
        <b>Біздерден кейін де болашақ ұрпаққа жұмыстар қалады. Өмір-арпалыс. Бір мәселе шешілсе, екінші мәселе туындайды. Бұл табиғи заңдылық.</b>
      </p>
      <figure>
        <img src="https://netstorage-nur.akamaized.net/images/80cc97a498748586_w.jpg?imwidth=900"/>
        <figcaption>
          <cite>Фото: KAZ.NUR.KZ</cite>
        </figcaption>
      </figure>
      <blockquote>Бүгінгі форумға да арнайы келіп, сіздердің орталарыңызда болғым келді. Сіздер үздіктердің үздігі атанған ел мақтанышысыздар.</blockquote>
      <p>
        <b>Адам әртүрлі болады. Оқуда үлгере алмайтыны, тәртібі нашары, қызғанышпен қарайтыны, өзінің проблемасын біреуден көретіндер бар. Бес саусақтай бәрі де бірдей емес.</b>
      </p>
      <blockquote>Әр жас ештеңеге қарамай үздік болуға ұмтылу керек. Өркениетке апаратын да, елімізді биікке көтеретін, қазақты қазақ қылатын да сіздерсіздер", - деді әкім.</blockquote>
      <figure>
        <img src="https://netstorage-nur.akamaized.net/images/42ad258b80bb0853_w.jpg?imwidth=900"/>
        <figcaption>
          <cite>Фото: KAZ.NUR.KZ</cite>
        </figcaption>
      </figure>
      <p>Облыс басшысы 10 номинация бойынша үздік танылған жастарға диплом табыстап, 100 мың теңгеден ақшалай сыйлық берді.</p>
    </article>
  </body>
</html>