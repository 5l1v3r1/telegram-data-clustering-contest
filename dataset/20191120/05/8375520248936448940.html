<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/sponsorska-solidarnist-zvidki-bere-groshi-onovlena-partiya-poroshenka-640985.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T05:10:39+00:00"/>
    <meta property="og:title" content="Солідарність та її спонсори. Звідки бере гроші оновлена партія Порошенка"/>
    <meta property="og:description" content="Основні донори «Європейської солідарності» - партнери та структури, пов’язані з експрезидентом"/>
  </head>
  <body>
    <article>
      <h1>Солідарність та її спонсори. Звідки бере гроші оновлена партія Порошенка</h1>
      <address><time datetime="2019-11-20T05:10:39+00:00">20 Nov 2019, 05:10</time> by <a rel="author">Наталія Сокирчук</a></address>
      <h4>Основні донори «Європейської солідарності» - партнери та структури, пов’язані з експрезидентом</h4>
      <p>
        <i>Національне агентство з питань запобігання корупції оприлюднило </i>
        <a href="https://nazk.gov.ua/wp-content/uploads/2019/11/PDF-146.pdf">
          <i>фінансовий звіт партії «Європейська Солідарність»</i>
        </a>
        <i> за ІІІ квартал. У ньому зазначені основні джерела надходження коштів у цей період, а також витрати партії, здійснені у розпал виборчої кампанії.</i>
      </p>
      <p>
        <i>Відповідно до документу, фізичні особи-спонсори «ЄС» за вказаний період перерахували до партійної скарбниці 70 млн грн, юрособи – 24,8 млн грн. Крім того, у звіті вказано, що партія, а «ЄС» - а це, по суті, перейменований «Блок Петра Порошенка «Солідарність», який мав найбільшу фракцію у попередній Раді, отримала у третьому кварталі 23 млн грн бюджетного фінансування.</i>
      </p>
      <h3>Давні соратники та партнери</h3>
      <p>Максимальна сума, яку переказували донори одним внеском, - 1,67 млн грн. Це найбільша дозволена законом одноразова сума для фінансування партій фізичними особами. Зустрічається вона у звіті «Європейської солідарності» за ІІІ квартал 22 рази. Наприклад, стільки вніс Порошенко Олексій Іванович. Очевидно, що це батько колишнього глави держави. Робити це Порошенку-старшому довелось двічі, оскільки перший раз гроші були нараховані з помилкою, тому – їх повернули платнику.</p>
      <p>Імена інших найбільших донорів, усупереч закону, у фінзвіті подані не повністю: лише прізвище та ініціали. До прикладу, Ярандін В.В., місце проживання – Київ. Зауважимо, що у звіті політсили за другий квартал поточного року це прізвище теж фігурує, однак з іншими ініціалами -  В.А. Ймовірно, це Володимир Андрійович Ярандін, який, згідно з даними пошукової системи <a href="https://youcontrol.com.ua/catalog/executives/ia/iarandin-volodymyr-anatoliyovych/">YouControl</a>, є співзасновником низки підприємств, де іншим співзасновником чи бенефіціаром є сам Петро Порошенко.</p>
      <p>До слова, звіт «Європейської солідарності» грішить такими недомовками не одноразово. Ряд крупних спонсорів-фізосіб залишаються людьми-загадками: Горельшева В.Г., Вишневська В.В., Боярчуков М.Г., Конанець М.М. та інші. Усі вони робили платіж на максимально дозволену суму.</p>
      <blockquote>
        <i>Загальний розмір (сума) внеску (внесків) на підтримку політичної партії від громадянина України протягом одного року не може перевищувати 400 розмірів мінімальної заробітної плати, встановленої на 1 січня року, в якому здійснювалися внески (у 2019 році – 1 669 200 грн).</i>
      </blockquote>
      <p>1,67 млн грн також поклав до кишені партії Євген Саєнко – генеральний директор ТОВ <a href="https://latifundist.com/dosye/saenko-evgenij">«Укрпромінвест-Агро»</a>.  Це одне з найбільших сільськогосподарських підприємств України, воно належить ПАТ ЗНКІФ «Прайм Ессетс Кепітал», кінцевим бенефіціарним власником якого є <a href="https://youcontrol.com.ua/catalog/company_details/33549199/">Петро Порошенко</a>.</p>
      <p>Понад півмільйона шістьма платежами по 96 тис. за списоком «Європейської Солідарності» під номером 22.</p>
      <p>У фінансуванні «Європейської солідарності» взяв активну участь колишній нардеп «Блоку Петра Порошенка» Руслан Демчак. Він здійснив 15 платежів по 96 тис. грн, і таким чином усього у скарбницю партії поклав 1,44 млн. Зауважимо, Демчак на парламентських виборах-2019 балотувався як самовисуванець в окрузі №18 у Вінниці, однак там <a href="https://www.cvk.gov.ua/pls/vnd2019/wp040pt001f01=919pf7331=18.html">переможцем став</a> Олег Мейдич («Батьківщина»).</p>
      <p>Серед спонсорів «Європейської солідарності» зустрічаються й інші «старі друзі» Порошенка. До прикладу, два платежі по 149 тис. здійснила Марія Чумак – <a href="https://latifundist.com/dosye/chumak-mariya-petrovna">директор компанії «Мілкіленд»</a> (займається виробництвом та продажем продуктів з молока). У минулому «Мілкіленд» та «Кузню на Рибальському», що належить Порошенку та екснардепу Ігорю Кононенку пов’язувала <a href="https://www.chesno.org/akb/case/862/">сумнівна історія з оптимізацією сплати податків.</a></p>
      <p>Основними спонсорами-юрособами стали <a href="https://youcontrol.com.ua/catalog/company_details/42729559/">ТОВ «Бестброк плюс»</a> та <a href="https://opendatabot.ua/c/41378126">ТОВ «Містер Клінінг»</a>. Компанії разом поклали до партійної скарбниці майже 4 млн грн. Кінцевим бенефіціарним власником обох ТОВ є Анатолій Іванович Шамрай. Згадка в Інтернеті про цю людину датується 2002 роком, коли Шамрай був уповноваженою особою  Соціал-демократичної партії України (об’єднаної) на виборах 2002 року (округ 220). Як відомо, Петро Порошенко був членом цієї політсили раніше, у 1998-2000 роках. Засновник і лідер СДПУ (о) – одіозний політик, кум президента РФ Путіна Віктор Медведчук.</p>
      <p>Серед інших юросіб-донорів партії - <a href="https://youcontrol.com.ua/catalog/company_details/42596904/">ТОВ «Еліт планета сідс»</a> і <a href="https://youcontrol.com.ua/catalog/company_details/42596527/">ТОВ «Спецагропостач»</a>. Вони зареєстровані за однією адресою: м. Київ, Повітрофлотський проспект, будинок 54. Як пише <a href="https://www.chesno.org/post/3586/">сайт «Чесно»</a>, у цьому офісному центрі зареєстровано ще понад 340 фірм. І, за словами місцевих жителів, цю будівлю планують от-от знести.</p>
      <figure>
        <img src="https://glavcom.ua/img/forall/users/49/4938/6666666666666666666666666666666.jpg"/>
        <figcaption>Такий вигляд офісний центр мав станом на 11 вересня цього року</figcaption>
      </figure>
      <h3>Ставка на ахметівську«Україну»</h3>
      <p>Одна з основних статей витрат партії експрезидента у розпал виборів - ефірний час на телебаченні. За нього сплачено понад 47 млн грн. Під час передвиборчої кампанії у липні найбільше від «Європейської Солідарності» отримав телеканал «Україна», що належить олігарху Рінату Ахметову: 15 млн грн. На 3 млн менше партія заплатила «1+1» Ігоря Коломойського, якого пов’язують з основним суперником Порошенка на виборах Володимиром Зеленським. За ефірний час від партії експрезидента отримали13 млн телеканали з медіахолдингу бізнесмена Віктора Пінчука StarLightMedia: СТБ – 6 млн, ICTV - 4,8 млн і «Новий канал» - 2,3 млн грн.</p>
      <blockquote>
        <b>Читайте також: <a href="https://glavcom.ua/publications/govorit-i-pokazuje-pinchuk-mediaholdingom-oligarha-teper-zapravlyayut-rosiyani-571904.html">Говорить і показує Пінчук. Медіахолдингом олігарха тепер заправляють росіяни</a></b>
      </blockquote>
      <p>Телеканал «Прямий», який пов’язують із Порошенком, отримав від політсили  4,7 млн грн. Крім того, партія також скористалась ефірним часом каналу «112 Україна» на 1,4 млн грн, а ще заплатила 1 млн грн за рекламу каналу «UA: Перший».</p>
      <p>0,6 млн грн партія віддала медів, що входять до структури InterMediaGroup та <a href="https://youcontrol.com.ua/catalog/company_details/30524103/">належать </a>Дмитру Фірташу, однак на самому телеканалі «Інтер» «Європейська солідарність» не рекламувалась.</p>
      <p>На радіо партія Порошенка рекламувалась не надто активно: за ці послуги сплачено близько 1,5 млн грн. Зокрема, агітацію за політсилу експрезидента можна було почути на «Хіт ФМ», радіо «Люкс», KissFM, «Русскоерадио» та «Радіо Мелодія».</p>
      <p>На виробництво та розміщення друкованих агітаційних матеріалів «Європейської солідарності» у третьому кварталі витрачено 15 млн грн. Основними виконавцями послуги стали рекламне агенство <a href="https://youcontrol.com.ua/catalog/company_details/36456228/">«Мегаполіс Інвест плюс»</a>, <a href="https://youcontrol.com.ua/catalog/company_details/39202920/">ТОВ «ГК «Статус Інвест інжиніринг»</a>, <a href="https://agrostat.com.ua/references/edrpou/9640054343925914">ФОП Порунова Дар’я Сергіївна</a>, <a href="http://minermoney.pro/fop/792049-fop-gorban-bogdan-yurijovich">ФОП Горбань Богдан Юрійович</a> та ФОП Гриценко максим Юрійович (який наразі на сервісі Youcontrol знайти неможливо). Ще один ФОП із Києва - Мохнатко Олександр Юрійович за послуги з розповсюдження передвиборчої агітації в Інтернеті одержав від політсили 1,2 млн грн. У той же час, згідно зі звітом, мешканець столиці Мохнатко О.Ю. перерахував «Європейській солідарності» дозволений максимум у 1,6 млн грн.</p>
      <p>Зауважимо, що у партії склалися вельми цікаві стосунки не лише з вищезгаданим ФОПом. Скажімо, зареєстрований у столиці <a href="https://youcontrol.com.ua/catalog/fop_details/27362404/">ФОП Коцюбинська Влада Валентинівна</a> за послуги з дизайну агітматеріалів отримала від політсили 23,8 тис. грн. У той же час киянка і повна тезка цієї підприємниці здійснила п’ять платежів на користь «Європейської Солідарності» по 96 тис. грн на загальну суму у майже півмільйона.</p>
      <p>Інший приклад –<a href="https://youcontrol.com.ua/catalog/fop_details/25801146/"> ФОП Сілаєва Наталія Володимирівна</a>, теж з Києва, яка за виготовлення агіток від політсили Порошенка отримала 3,2 тис. грн. Натомість на рахунки партії перевела теж близько півмільйона, теж п’ятьма платежами по 96 тис. грн.</p>
      <p>Зовнішню рекламу, згідно зі звітом, в останній місяць перед виборами «ЄС» витратила менше 1 млн грн -  основними виконавцями послуг стали ТОВ «Медіа Скоуп Глобал» та ДП «Перехід Аутдор».</p>
      <p>Серед інших платежів - 1,2 млн грн за організацію масового заходу компанії «Зінтеко». До її послуг експрезидент звертається не вперше: саме ця фірма <a href="https://glavcom.ua/country/politics/ne-galkin-i-ne-petrosyan-na-shcho-gotoviy-poroshenko-abi-peremogti-u-drugomu-turi-582221.html">займалась організацією роботи</a> у штабі Порошенка у день голосування під час першого туру президентських виборів.</p>
      <p>
        <i>Повний текст звіту можна подивитися </i>
        <a href="https://nazk.gov.ua/wp-content/uploads/2019/11/PDF-146.pdf">
          <i>тут</i>
        </a>
        <i>.</i>
      </p>
      <p>
        <b>Наталія Сокирчук, «Главком»</b>
      </p>
      <blockquote>
        <b>Читайте також: <a href="https://glavcom.ua/country/politics/fanklub-vakarchuka-hto-finansuvav-partiyu-golos-u-rozpal-viboriv-spisok-donoriv-639737.html">Фанклуб Вакарчука. Хто фінансував партію «Голос» у розпал виборів (список донорів)</a></b>
      </blockquote>
      <related>
        <a href="https://glavcom.ua/news/troje-nardepiv-gotovi-vzyati-na-poruki-lyashka-v-razi-yogo-areshtu-640958.html"/>
        <a href="https://glavcom.ua/kyiv/news/zvidki-u-centri-kijeva-vzyalisya-vkazivniki-zi-smishnim-perekladom-kmda-oprilyudnila-oficiyne-poyasnennya-640957.html"/>
        <a href="https://glavcom.ua/news/poroshenko-pro-zagiblogo-komandira-128-brigadi-same-zavdyaki-takim-geroyam-ukrajina-vstoyala-640956.html"/>
      </related>
    </article>
  </body>
</html>