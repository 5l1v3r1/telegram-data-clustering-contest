<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111306"/>
    <meta property="og:site_name" content="MGR Online"/>
    <meta property="article:published_time" content="2019-11-20T05:01:00+00:00"/>
    <meta property="og:title" content="จีนคุมได้จริง! กดปุ่มปล่อยน้ำลงโขงก่อนเปิดปฏิบัติการลาดตระเวนจีน-ลาว"/>
    <meta property="og:description" content="เชียงราย - สป.จีนคุมน้ำโขงได้จริง..ล่าสุดกดปุ่มเปิดประตูระบายน้ำเขื่อนจิ่งหง เพิ่มระดับน้ำก่อนเปิดปฏิบัติการลาดตระเวนร่วม สปป.ลาว เหนือสามเหลี่ยมทองคำ"/>
  </head>
  <body>
    <article>
      <h1>จีนคุมได้จริง! กดปุ่มปล่อยน้ำลงโขงก่อนเปิดปฏิบัติการลาดตระเวนจีน-ลาว</h1>
      <address><time datetime="2019-11-20T05:01:00+00:00">20 Nov 2019, 05:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011516701.JPEG"/>
      </figure>
      <p>
        <b>เชียงราย - สป.จีนคุมน้ำโขงได้จริง..ล่าสุดกดปุ่มเปิดประตูระบายน้ำเขื่อนจิ่งหง เพิ่มระดับน้ำก่อนเปิดปฏิบัติการลาดตระเวนร่วม สปป.ลาว เหนือสามเหลี่ยมทองคำ</b>
      </p>
      <figure>
        <img src="https://mpics.mgronline.com/pics/Images/562000011516703.JPEG"/>
      </figure>
      <p>ตลอดสองวันนี้ (20-21 พ.ย.) ศูนย์ปฏิบัติการป้องกันและปราบปรามการกระทำผิดในแม่น้ำโขง (ศปปข.) ของจีนได้จัดกำลังตำรวจตระเวนชายแดนจากยูนนานติดอาวุธนำเรือทั้งขนาดใหญ่ กลาง และเล็ก ออกลาดตระเวนในแม่น้ำโขงร่วมกับ สปป.ลาว ที่จัดกำลังจากกองร้อยชายแดน 122 พร้อมเรือที่ได้รับการสนับสนุนจาก สป.จีน 7 ลำ เข้าปฏิบัติการ<br/><br/>โดยกองเรือลาดตระเวนจีน-ลาวได้ออกจากท่าเรือกวนเหล่ยซึ่งเป็นเมืองท่าหน้าด่านของจีนในแม่น้ำโขงห่างจาก อ.เชียงแสน ประมาณ 264 กิโลเมตร ร่องน้ำลงมาผ่านท่าเรือเชียงกก เมืองลอง สปป.ลาว จนถึงสามเหลี่ยมทองคำ ชายแดนไทย-สปป.ลาว-พม่า แต่ก่อนจะถึงเขตแดนไทยด้าน อ.เชียงแสน ได้วกเรือกลับเข้าไปในเขต สปป.ลาว<br/><br/>ระหว่างปฏิบัติการจะมีการซ้อมการกู้ภัยทางน้ำ การช่วยเหลือและดับเพลิงเรือสินค้าที่ประสบอัคคีภัย นอกจากนี้ยังมีฝึกการตรวจค้นเรือตามมาตรการป้องกันและป้องปรามยาเสพติด และการเฝ้าระวังกลุ่มผู้ไม่หวังดีด้วย</p>
      <figure>
        <img src="https://mpics.mgronline.com/pics/Images/562000011516702.JPEG"/>
      </figure>
      <p>ปฏิบัติการลาดตระเวนร่วมในแม่น้ำโขงมีขึ้นอย่างต่อเนื่องตั้งแต่มีการตั้ง ศปปข.4 ชาติลุ่มน้ำโขงตอนบน หลังเกิดคดีปล้นเรือสินค้าจีน 2 ลำเมื่อวันที่ 5 ต.ค. 2554 จนทำให้คนเรือจีนเสียชีวิต 13 ศพ และเรือลอยลำสู่เขตแดนไทยพร้อมมียาเสพติดบนเรือเป็นจำนวนมาก<br/><br/>ปฏิบัติการครั้งนี้เป็นครั้งที่ 88 แล้ว ปกติจะมีเรือจาก 3 ชาติเข้าร่วม คือ จีน พม่า และ สปป.ลาว ส่วนของประเทศไทยจะจัดเจ้าหน้าที่ไปร่วมสังเกตการณ์เท่านั้น และจะปฏิบัติการในส่วนของน่านน้ำไทยเอง<br/><br/>อย่างไรก็ตาม เป็นที่น่าสังเกตว่าการลาดตระเวนในน้ำโขงของ สป.จีนและ สปป.ลาวมีขึ้นหลังจาก 18 พ.ย.ที่ผ่านมาศูนย์ควบคุมแม่น้ำล้านช้าง (แม่น้ำโขง) เขื่อนจิ่งหง เมืองเชียงรุ้งหรือจิ่งหง เขตปกครองตนเองชนชาติไตสิบสองปันนา มณฑลยูนนาน ได้ระบายน้ำจากเขื่อนในอัตรา 1,036 ลูกบาศก์เมตรต่อวินาที ก่อนจะเพิ่มเป็น 1,135 ลูกบาศก์เมตรต่อวินาทีในวันนี้ (20 พ.ย.) จากเดิมที่มีการปล่อยน้ำแค่ 800-900 ลูกบาศก์เมตรต่อวินาที จนทำให้ระดับน้ำในแม่น้ำโขงลดลงอย่างต่อเนื่องมาแล้ว</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111306"/>
      </related>
    </article>
  </body>
</html>