<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/yegen-malik-mi-2220567"/>
    <meta property="og:site_name" content="Posta"/>
    <meta property="article:published_time" content="2019-11-20T05:01:32+00:00"/>
    <meta property="og:title" content="Yeğen malik mi?"/>
    <meta property="og:description" content="Miras yolu ile dört kardeşe intikal eden köy evimiz var. Hisse sahibi ablamızın oğlu burayı işgal ediyor."/>
  </head>
  <body>
    <article>
      <h1>Yeğen malik mi?</h1>
      <address><time datetime="2019-11-20T05:01:32+00:00">20 Nov 2019, 05:01</time> by <a rel="author">Tamer Heper</a></address>
      <p>Miras yolu ile dört kardeşe intikal eden köy evimiz var. Hisse sahibi ablamızın oğlu burayı işgal ediyor. Yeğenimiz yaklaşık iki yıl önce de müşterek hisseli evimizin kapısına yazdığı, biz kardeşlere yönelik hakaret içerikli yazılardan dolayı annesi ile birlikte ceza aldı.</p>
      <p>Ancak Hükmün Açıklanmasının Geri Bırakılması Kararı (H.A.G.B.) verildi. Bir kardeş tarafsız, annesi de oğlunun müşterek evimizde oturmasından yana. Biz iki kardeş, H.A.G.B. kararına dayanarak yeğenimizi açacağımız dava ile buradan tahliye edebilir miyiz? ● S.Ç.</p>
      <p>★ ★ ★ ★ ★</p>
      <p>Okuyucum akrabalar arasındaki bir ceza olayından söz etmiş. Akrabasının hakaretine maruz kaldığı için şikayetçi olmuş ve akrabası ceza mahkemesi yargılaması sonucu cezalandırılmış ama hükmün açıklanması geri bırakılmış. Yani verilen cezayı çekmeyecek, şayet beş yıl içinde yeni bir suç işlerse o zaman bu ceza gündeme gelecek.</p>
      <p>Beş yıl müddetle başka bir ceza almazsa bu karar da ortadan kalkacak. Sözü geçmişken hükmün açıklanmasının geri bırakılmasının ne manaya geldiğini açıkladım. Şimdi de bu kararın okuyucumun şimdiki amacı ile bir irtibatı var mı ona bakalım.</p>
      <p>★ ★ ★ ★ ★</p>
      <p>Okuyucum binada oturan ortaklardan biri olan akrabasını, aldığı bu ceza nedeni ile tahliye edebilir mi? Soru içinde kurduğu cümlede “Hisse sahibi ablamızın oğlu yeğenimiz burayı işgal ediyor” diyor. Buradan iki anlam çıkarıyorum, birincisi yeğen bu yerde ortak. Bu doğruysa yeğen malik olma sıfatı ile bu yeri kullanıyor. Malik olduğu için de yararlanma hakkı var.</p>
      <p>İşte akraba bu haktan yararlanıyor. Yani ceza mahkemesinde bakılan dava ile bir irtibat yok. Ancak okuyucum da buranın malikleri arasında, onun hakkı ne olacak? Kendisi bu yeri kiraya verselerdi kaç lira elde ederdi? İşte bu rakamı elde edemediği için bu rakam kadar zararda. Yeğeninden zararda olduğu kira bedeli kadar tazminat talep edecek.</p>
      <p>Zararını bu yolla giderecek. Yok, malik abla ama oğlu yani yeğen malik olmadığı halde burada oturuyorsa ceza davasından bağımsız olarak burayı işgal ettiği için terk etmesi istenebilir. İşte aradaki fark bu kadar önemli.</p>
    </article>
  </body>
</html>