<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742620"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T05:40:00+00:00"/>
    <meta property="og:title" content="ปักหลักรอ'ฟรอยด์'สน.ลาดกระบัง หลังดอดพบตร.วานนี้"/>
    <meta property="og:description" content="สน.ลาดกระบัง นักข่าวรอตรึม หลังมีข่าว 'ฟรอยด์' จะเข้าให้ปากคำเพิ่มเติมจากวานนี้ที่ย่องเข้าพบตำรวจ ด้านรอง ผบก.น.3 ชี้ เรียกสอบในฐานะพยานยังไม่มีการตั้งข้อหาใคร ส่วนจะให้การอย่างไรก็เป็นสิทธิของแต่ละคน"/>
  </head>
  <body>
    <article>
      <h1>ปักหลักรอ'ฟรอยด์'สน.ลาดกระบัง หลังดอดพบตร.วานนี้</h1>
      <address>
        <time datetime="2019-11-20T05:40:00+00:00">20 Nov 2019, 05:40</time>
      </address>
      <p>
        <b>สน.ลาดกระบัง นักข่าวรอตรึม หลังมีข่าว "ฟรอยด์" จะเข้าให้ปากคำเพิ่มเติมจากวานนี้ที่ย่องเข้าพบตำรวจ ด้านรอง ผบก.น.3 ชี้ เรียกสอบในฐานะพยานยังไม่มีการตั้งข้อหาใคร ส่วนจะให้การอย่างไรก็เป็นสิทธิของแต่ละคน</b>
      </p>
      <p>จากกรณีหญิงสาวอายุ 22 ปี นักศึกษาฝึกงาน เข้าแจ้งความกับพนักงานสอบสวนสน.ลาดกระบัง อ้างว่า ฟรอยด์-ณัฏฐพงษ์ ชาติพงศ์ นักแสดงหนุ่มอารมณ์ดี ได้ยื่นขนมเยลลี่ให้ทาน จากนั้นจึงมีอาการเวียนหัวคลื่นไส้คล้ายถูกมอมยาต้องขอความช่วยเหลือจากโต๊ะข้างๆ และเข้าโรงพยาบาล เหตุเกิดวันที่ 13 พ.ย.ที่ผ่านมา ก่อนที่ "ฟรอยด์" จะออกมาโต้ว่าไม่เคยมอมยาหรือวางยาใดๆ ทั้งสิ้น และดอดเข้าพบตำรวจสน.ลาดกระบัง ให้ปากคำวานนี้ (19 พ.ย.)  <br/><br/>ความคืบหน้าเมื่อวันที่ 20 พ.ย. ที่สน.ลาดกระบัง ผู้สื่อข่าวรายงานว่า มีสื่อมวลชนจำนวนมากเดินทางมาปักหลักรอ นายณัฏฐพงษ์ ชาติพงศ์ หรือ ฟรอยด์ นักแสดงชื่อดัง ที่หลังจากการตรวจพบสารเสพติดประเภทกัญชาในร่างกายของนักศึกษาสาวจริง เนื่องจากคาดว่าดาราหนุ่มจะต้องเข้าให้ปากคำเพิ่มเติมกับตำรวจในวันนี้ </p>
      <figure>
        <img src="https://www.dailynews.co.th/admin/upload/20191120/news_XdkTSZFCaG121830_533.jpg?v=20191120162?v=3338"/>
      </figure>
      <p>ขณะที่ พ.ต.อ.ภัทรภณ สนิทวงศ์ ณ อยุธยา รองผบก.น.3 เปิดเผยว่า เมื่อช่วงเย็นวานนี้ (19 พ.ย.) ได้เชิญตัว ฟรอยด์ และรุ่นพี่ที่นักศึกษาสาวอ้างถึงมาสอบปากคำเรียบร้อยแล้ว ซึ่งจนถึงตอนนี้ทุกคนยังอยู่ในฐานะพยานเท่านั้น ยังไม่มีการตั้งข้อหากับใครทั้งสิ้น ส่วนคำให้การของทั้ง 2 คน จะสอดคล้องกับคำให้การของผู้เสียหายหรือไม่นั้นตนไม่สามารถเปิดเผยได้เพราะเป็นรายละเอียดในสำนวน แต่ยืนยันว่าใครจะให้การอย่างไรก็ได้นั้นเป็นสิทธิของแต่ละคน<br/><br/>พ.ต.อ.ภัทรภณ กล่าวต่อว่า หลังจากนี้ยังต้องสอบพยานแวดล้อมอีกจำนวนหนึ่ง พร้อมกับรวบรวมพยานหลักฐานเพื่อนำมาประกอบสำนวนให้รอบคอบและรัดกุมที่สุด ส่วนผลการตรวจร่างกายของนักศึกษาสาวผู้เสียหายนั้นทราบเบื้องต้นแล้ว แต่ขอไม่เปิดเผยต้องรอสอบปากคำแพทย์ผู้เชี่ยวชาญอีกครั้ง อย่างไรก็ตาม ในช่วงบ่ายตนจะเข้ามาที่สน.ลาดกระบัง เพื่อตรวจสำนวนเพราะยังมีบางประเด็นที่ต้องพิจารณาเป็นพิเศษ.<br/><br/><br/><b><a href="https://www.dailynews.co.th/regional/742583">ไม่ต้องรอหมายเรียก'ฟรอยด์'พร้อมพบตร.ปมเยลลี่กัญชา</a></b></p>
    </article>
  </body>
</html>