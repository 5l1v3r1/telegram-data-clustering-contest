<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/mehmet-coskundeniz/haftada-bir-arayan-sevgili-2220569"/>
    <meta property="og:site_name" content="Posta"/>
    <meta property="article:published_time" content="2019-11-20T05:00:27+00:00"/>
    <meta property="og:title" content="Haftada bir arayan sevgili"/>
    <meta property="og:description" content="Kurstaki hocamla aramızda bir yakınlaşma oldu."/>
  </head>
  <body>
    <article>
      <h1>Haftada bir arayan sevgili</h1>
      <address><time datetime="2019-11-20T05:00:27+00:00">20 Nov 2019, 05:00</time> by <a rel="author">Mehmet Coşkundeniz</a></address>
      <p>
        <b>Kurstaki hocamla aramızda bir yakınlaşma oldu. Kursun sonunda bana telefon numarasını verdi. Gün içerisinde hiç mesaj göndermiyor. O göndermediği için ben de cesaret edip mesaj atmıyorum. Haftada bir gün arıyor ve 1 saate yakın telefonda konuşuyoruz. “Ben hızlı ilerlemeyi sevmiyorum, acele etmem, sabırlı biriyim” dedi. Ben de her şeyin hızlı ilerlemesini istemiyorum ama haftada bir araması ilginç geldi. Benden 7 yaş büyük. Onu tam çözemedim ne yapmaya çalışıyor? Onun bu davranışlarını nasıl yorumlamalıyım? · SOFIA</b>
      </p>
      <p>Özellikle flörtün ilk günlerinde çiftler birbirlerini sık arayıp yoğun şekilde mesaj atar. Aceleci olmamasını ve sağlam adımlarla yürümesini anlarım ama sizinki normal değil. Üstelik anladığım kadarıyla dışarıda da buluşmamışsınız. Yani kurs bittikten sonra sadece haftada bir telefon görüşmesiyle devam etmişsiniz. İki olasılık var. Birincisi, bu kişi ya evli ya da hayatında başka biri var. Doğal olarak müsait olamadığından sana mesaj atmıyor, aramıyor ve buluşmuyor. İkincisi, işleri yoğun. Ama yoğun olsa bile bir insan ilgi duyduğu kişiye 10 saniye ayırıp en azından “Günaydın” ya da “Nasılsın?” gibi mesaj atıp varlığını hissettirir. Bunu yapmıyorsa o zaman birinci şık devreye girer. Duygularını anlıyorum fakat bu kişi senin için doğru gibi görünmüyor. Aslında bunu ona söyleyebilirsin. “Neden beni sadece haftada bir gün arıyorsun? İşlerin mi yoğun yoksa hayatında başkası mı var?” diye sorabilirsin.</p>
      <h3>Dördüncü ayda terk edildim</h3>
      <figure>
        <img src="https://i.pstimaj.com/img/75/640x0/5dd4d951ae298b53e8464ee1"/>
      </figure>
      <p>
        <b>Sevgilimle 4 ay ilişki yaşadık. Ondan sonra hatalarım yüzünden benden soğuduğunu söyleyip ayrıldı. Ama ben onu çok seviyorum. Sizce ne yapmalıyım? · HASAN</b>
      </p>
      <p>Hatalarının ne olduğunu yazmamışsın. Ancak terk edilmeye sebep olacak hatalar öyle küçük şeyler değildir. 4 ay boyunca yaşadığın ilişkinin sorumluluğunu alma konusunda sevgiline güven vermemişsin belli ki. Belki de değişebileceğini göstermelisin. Bunun için de gerekirse arkadaş grubunu, çevreni değiştirmelisin. Ona gidip sadece sözle “Seni seviyorum, beni affet” diyeceğine bu ilişkiyi yürütebilecek biri olduğunu davranışlarınla, tavrınla, yaşam tarzınla göstermelisin. Bu yol zordur ama madem sevdiğini söylüyorsun bunu denemelisin.</p>
      <h3>Bir şeyler saklıyor</h3>
      <figure>
        <img src="https://i.pstimaj.com/img/75/640x0/5dd4d95766a97ce6b90a0353"/>
      </figure>
      <p>
        <b>Erkek arkadaşımla sürekli tartışıyoruz. Hep beni haksız görüyor. Benden bir şeyler saklıyor. Ne yapacağımı bilmiyorum artık. Onu çok seviyorum, onsuz hayat düşünemiyorum. · A.Ö.</b>
      </p>
      <p>Tartışmalarınızın nedeni senden bir şeyler saklayan erkek arkadaşının suçluluk duygusu olabilir. Çünkü bu tür insanlar genellikle her konuda suçu başkalarına atar ki, kendi açıkları ortaya çıkmasın. “Onsuz hayat düşünemiyorum” sözü ne yazık ki onun yaptığı her hatayı kabul edebileceğini gösteriyor. Oysa böyle olmamalı. İlişki, sadece senin değil, iki kişinin sorumluluğundadır. Sen nasıl bu sorumlulukları yerine getiriyorsan o da getirmeli. Bu yüzden belki onu terk etmelisin. Böylece ona, sana karşı hissettiklerini tam olarak düşünme şansı verirsin.</p>
      <h3>Paramı seviyorlar</h3>
      <figure>
        <img src="https://i.pstimaj.com/img/75/640x0/5dd4d95d66a97ce5eb1dea68"/>
      </figure>
      <p>
        <b>Düzenli bir ilişkim olsun istiyorum. Ama bir türlü olmuyor. İyi niyetli ve samimi yaklaşıyorum her kıza. Geziyoruz, sevişiyoruz, ertesi gün karşı taraf istemiyor. Ciddi düşünen biri çıkmadı karşıma. Hep cebimdeki paraya bakıyor kızlar. · YILDIRIM</b>
      </p>
      <p>Böyle genellemeler doğru değil. Kimse seni “Git şu kızla beraber ol” diye zorlamıyor. Yani hepsi kendi seçimin. Bu durumda hatayı biraz da kendinde aramalısın. Düzenli ilişki sabır ister. Öyle bir-iki günde belli olmaz. Bir kadınla bir araya geldiğinde onlara nasıl davrandığını sorgula. Ciddi bir ilişkiye hazır olduğunu göster. Yaşadığın olumsuzluklardan etkilenip herkesi aynı kefeye koyma. Böyle genelleme yaparsan hayatının aşkı olabilecek birini de kaçırabilirsin.</p>
      <h3>İlan-ı aşk</h3>
      <p>
        <b>12 SENENİN SEVGİSİ</b>
      </p>
      <p>Daha küçük bir çocukken aşık oldum sana. Her geçen zaman katlandı içimdeki aşk. Öyle bir aşkla sevmişim ki seni, şansızlığı hiçbir zaman kabullenmedim. 16 yaşında genç çocukken sana nasıl oldu da aşık oldum bilemedim ama inan ki şu an dünyanın en şanslı ve en delikanlı sevgimle seni sevdim. İlk gözağrım oldun, şimdi ise evimin sultanısın. İyi ki hayatımdasın.</p>
      <p>
        <b>CANIM SEVGİLİME</b>
      </p>
      <p>Sen Allah’a dilenen dilek, göklere uzanan elimsin. Sen gözümden süzülen yaş, tek düşüncem hasretimsin. Sen yaşadığım ömür, en güzel günlerimsin. Canım sevgilim Şükranım... · Ayvalıklı</p>
      <p>
        <b>53 YILLIK ÖZLEM</b>
      </p>
      <p>53 yıl önce Beykoz Ortaokulu’nda ögrenciyken tanıştığım E.Ö.’yü hâlâ unutamadım. Ne yapıyor bilmiyorum, sadece ona sevgi ve saygılarımı sunmak istedim. Umarım mutlu ve huzurludur. · E.İ.</p>
      <p>
        <b>BİR BAKIŞ YETER</b>
      </p>
      <p>Sana bu kadar yakın olup da dokunamamak delirtiyor beni. Düşman değiliz biz, bunca yıl birbirimizin en yakın arkadaşıydık. Sevgili olmayı beceremesek de yaşadıklarımızı bir çırpıda silmeyi aklım almıyor. Seni her gün görürken bir tek kelime bile edememek bana büyük acı veriyor. Keşke zamanı geri alabilsem... Ne kendim hata yapardım ne de senin hata yapmana izin verirdim. Bana bir kez baksan düşman olmadığımızı anlayacağım. Şimdi senden o bakışı bekliyorum. · BEYAZ YAKALI</p>
    </article>
  </body>
</html>