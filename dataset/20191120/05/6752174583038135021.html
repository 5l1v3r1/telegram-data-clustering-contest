<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-buncselekmeny-eltenni-a-talalt-penzt/"/>
    <meta property="og:site_name" content="lokál"/>
    <meta property="article:published_time" content="2019-11-20T05:30:15+00:00"/>
    <meta property="og:title" content="Bűncselekmény eltenni a talált pénzt"/>
    <meta property="og:description" content="Kétmillió forintot talált nemrég egy nő egy borítékban Tatabányán, amit bevitt a rendőrségnek, így az óriási összeg visszakerült a jogos tulajdonosához. Gyakran álmodunk ilyen szerencséről, de a hölgy nemcsak becsületes volt, de jól is döntött. Ugyanis ha nem adjuk vissza a talált pénzt akkor szabál"/>
  </head>
  <body>
    <article>
      <h1>Bűncselekmény eltenni a talált pénzt</h1>
      <address><time datetime="2019-11-20T05:30:15+00:00">20 Nov 2019, 05:30</time> by <a rel="author">Kiss Nóra</a></address>
      <p>
        <b>Kétmillió forintot talált nemrég egy nő egy borítékban Tatabányán, amit bevitt a rendőrségnek, így az óriási összeg visszakerült a jogos tulajdonosához. Gyakran álmodunk ilyen szerencséről, de a hölgy nemcsak becsületes volt, de jól is döntött. Ugyanis, ha nem adjuk vissza a talált pénzt akkor szabálysértést vagy bűncselekményt követhetünk el. A Lokál utánajárt, mi a teendő ilyenkor.</b>
      </p>
      <p>Sokan álmodnak arról, hogy egy szép napon valahol pénzt találnak, és egy időre megoldódik minden gondjuk. A valóság azonban nem ilyen egyszerű, a megtalálók sok esetben nem tudják, hogyha megtartják az értéket akkor szabálysértést vagy bűncselekményt követhetnek el. Az eset lehet jogtalan elsajátítás, de lehet lopás is.  Bármilyen értéket találunk azt érdemes visszajuttatni a tulajdonosához vagy  leadni a talált tárgyak osztályára a helyi polgármesteri hivatalokban.</p>
      <p>– Az állampolgár az általa talált tárgyat – beleértve a pénzt is – köteles a dolog találásától számított 8 napon belül a dolog elvesztőjének, tulajdonosának vagy más átvételre jogosult személynek átadni vagy a település szerinti önkormányzat jegyzőjének beszolgáltatni. A rendőr az állampolgártól csak akkor veszi át a talált tárgyat, ha annak a találó által a jegyzőhöz történő beszolgáltatása valamilyen oknál fogva nem lehetséges. A talált dolog rendőri átvételéről elismervényt kell adni. Amennyiben valaki a talált pénzt nem adja le, úgy az eltulajdonított pénzösszeg értékének függvényében  szabálysértést vagy bűncselekményt követ el – tudta meg  a Lokál az Országos Rendőr-főkapitányságtól. Az ORFK kitért arra is, hogy mi történik, amikor nem sikerül előkeríteni a jogos tulajdonost.</p>
      <p>– A talált tárggyal kapcsolatos intézkedés során nyilatkoztatni kell a megtaláló személyt arról, hogy a talált tárgyra igényt tart-e. Ha a jogosult a találástól számított 1 éven belül sem a jegyzőnél, sem a találónál nem jelentkezik, a találó a dolog tulajdonjogát megszerzi. A hivatali, vállalati, vagy más közforgalmú, közlekedési és szállítási vállalat szállító eszközén talált dolgot a találó köteles a hivatal vagy vállalat alkalmazottjának átadni. Ezen dolgokra a találó tulajdonjog vonatkozásában nem tarthat igényt. Ha a dologért a jogosult három hónapon belül nem jelentkezik, a hivatal a tárgyat értékesítheti – tették hozzá.</p>
      <figure>
        <img src="https://www.lokal.hu/wp-content/uploads/2019/11/profimedia-0307427619-1280x853.jpg"/>
        <figcaption>Profimedia</figcaption>
      </figure>
      <figure>
        <img src="https://www.lokal.hu/wp-content/uploads/2019/11/profimedia-0001656765-768x1177.jpg"/>
        <figcaption>Profimedia</figcaption>
      </figure>
      <p>
        <b>50 ezer az értékhatár</b>
      </p>
      <p>Szabálysértés vagy bűncselekmény? Nem bűncselekmény, hanem tulajdon elleni szabálysértés valósul meg, ha a jogtalan elsajátítást ötvenezer forintot meg nem haladó értékre követik el.</p>
      <p><b>Többször indult már eljárás talált vagyon miatt</b><br/>Az év elején jogtalan elsajátítás vétsége miatt indult büntetőeljárás három hódmezővásárhelyi férfi ellen, akik a városban találtak egy pénztárcát, amelyből eltulajdonították a benne lévő csaknem százezer forint készpénzt. Az elmúlt években nem ez volt az egyetlen hasonló eset, 2015-ben egy nő egy siklósi bolt előtt talált egy pénztárcát, igazolvány nem volt benne, ezért úgy gondolta, megtartja a tartalmát, ellene is jogtalan elsajátítás miatt indult eljárás.</p>
      <p><b>Találódíjat is kaphatunk</b><br/>Ha a talált dolog nagyobb értékű, és annak tulajdonjogát a találó nem szerzi meg, a találó méltányos összegű találódíjra jogosult, feltéve, hogy megtett mindent, amit a jogszabályok előírnak annak kapcsán, hogy a tulajdonos a dolgot visszakaphassa. A találódíj a találótársakat egyenlő arányban illeti meg.</p>
      <p><b>Ha a jegyző a beszolgáltatástól számított 3 hónap megőrzés után a talált dolgot a találónak kiadja, akkor a találó ezzel megszerzi a talált tárgy feletti tulajdonjogot?<br/></b>Nem, a találó a neki kiadott dolgot állagának sérelme nélkül használhatja, azonban nem idegenítheti el, nem terhelheti meg, és használatát másnak nem engedheti át. A találó a találástól számított 1 év után szerzi meg a tulajdonjogot, ha a jogosult ezalatt az idő alatt sem a rendőrségnél, sem a találónál nem jelentkezik.</p>
      <p>
        <b>A földben talált kincs az államé</b>
      </p>
      <p>Ilyen esetekben értesíteni kell a helyi múzeumot vagy a jegyzőt. A föld alatt rejlő kincsek Károly Róbert király regálé rendelete óta az állam tulajdonát képezik, ezért a Magyarországon talált régészeti leletek ma a közös nemzeti kulturális örökség részét képezik.  Eltulajdonításukat, eladásukat vagy engedély nélkül való külföldre szállításukat a törvény tiltja – részletezte lapunknak Gábor Olivér régész.  Ha a talált tárgy a védett kulturális javak körébe tartozik, annak tulajdonjoga mindenképpen az államot illeti meg. Ha az állam a dologra azaz a talált „kincsre” nem tart igényt, annak tulajdonát a találó szerzi meg; ellenkező esetben a találó a dolog értékéhez mérten megfelelő díjra jogosult.</p>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
      </ul>
    </article>
  </body>
</html>