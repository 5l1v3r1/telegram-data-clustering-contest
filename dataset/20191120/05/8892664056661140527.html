<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/borish-johnson-januar-vegen-kilepne-az-europai-uniobol/g5mh79e"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T05:54:45+00:00"/>
    <meta property="og:title" content="Boris Johnson szerint januárban kilép az Egyesült Királyság az EU-ból, ám erről nem mindenki gondolkodik így"/>
    <meta property="og:description" content="Boris Johnson konzervatív párti brit miniszterelnök szerint az Egyesült Királyság januárban kilép az Európai Unióból (EU). Jeremy Corbyn, a legnagyobb ellenzéki erő, a Munkáspárt vezetője szerint ugyanakkor új kilépési megállapodásra és népszavazásra van szükség."/>
  </head>
  <body>
    <article>
      <h1>Boris Johnson szerint januárban kilép az Egyesült Királyság az EU-ból, ám erről nem mindenki gondolkodik így</h1>
      <address><time datetime="2019-11-20T05:54:45+00:00">20 Nov 2019, 05:54</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Boris Johnson konzervatív párti brit miniszterelnök szerint az Egyesült Királyság januárban kilép az Európai Unióból (EU). Jeremy Corbyn, a legnagyobb ellenzéki erő, a Munkáspárt vezetője szerint ugyanakkor új kilépési megállapodásra és népszavazásra van szükség.</b>
        </i>
      </p>
      <p>Johnson és Corbyn az ITV kereskedelmi televízió által meghívott 200 fős, reprezentatív módon kiválasztott közönség kérdéseire válaszolt a december 12-re kiírt előre hozott parlamenti választás kampányának kedd este megrendezett első televíziós vitáján.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p><b>Boris Johnson szerint az Egyesült Királyság a brit EU-tagság megszűnésének (Brexit) január 31-i határnapján mindenképpen kilép az EU-ból, mivel megvan a kilépés feltételrendszerét rögzítő megállapodás.</b> Hozzátette: a megállapodást a Konzervatív Párt mindegyik képviselőjelöltje támogatja.</p>
      <p>Johnson az 50 perces élő tévévitában hangsúlyozta: a decemberi választásra csak azért van szükség, mert az eddigi „bénult” parlament – amelyben sem a Konzervatív Pártnak, sem más frakciónak nem volt abszolút többsége – elutasította a Brexitről hozott népszavazási döntés végrehajtását.</p>
      <p>A kormányfő szerint az emberek – akár a bennmaradásra, akár a kilépésre voksoltak a 2016 júniusában tartott referendumon – most már szeretnék, ha az ország a Brexit-folyamat végére jutna.</p>
      <p>Boris Johnson a vitában többször is azzal vádolta Jeremy Corbynt, hogy a munkáspárti vezető Nicola Sturgeon skót miniszterelnökkel, a Skóciában kormányzó, függetlenségre törekvő Skót Nemzeti Párt (SNP) vezetőjével lépne koalícióra, és lehetővé tenné, hogy a skóciai SNP-kormány már jövőre újabb népszavazást írjon ki a skót függetlenségről.</p>
      <p>Erről 2014 szeptemberében már tartottak egy népszavazást Skóciában, de akkor az elszakadást ellenzők győztek 55 százalékos többséggel.</p>
      <p>Johnson szerint Corbyn a Brexitet is még tovább halasztaná, hiszen újabb népszavazást tartana jövőre a brit EU-tagságról is.</p>
      <p>
        <b>Jeremy Corbyn a televíziós vitában megerősítette, hogy ha a Labour kormányra kerül a választás után, három hónapon belül újratárgyalja a Brexit-megállapodást, hiteles új kilépési egyezményt köt az Európai Unióval, és ezt hat hónapon belül népszavazásra bocsátja.</b>
      </p>
      <p>Corbyn szerint ezen a referendumon a választási lehetőségek között lesz az is, hogy az Egyesült Királyság maradjon az EU teljes jogú tagja.</p>
      <p>A Munkáspárt vezetője ugyanakkor „képtelenségnek” nevezte Johnson azon állítását, hogy a Labour koalícióra lépne a Skót Nemzeti Párttal.</p>
      <p>Jeremy Corbyn már korábban is többször jelezte, hogy ha a Munkáspárt a decemberi választáson kormányra kerül, legalábbis rövid távon <b>nem engedélyezné újabb népszavazás kiírását Skócia függetlenségéről.</b></p>
      <p>Nicola Sturgeon skót miniszterelnök már jövőre valóban újabb függetlenségi népszavazást szeretne, azzal a visszatérő érveléssel, hogy az EU-tagságról tartott 2016-os referendumon a skótok 62 százaléka a bennmaradásra voksolt, így a brit kormány Skóciát akarata ellenére „rángatja ki” az EU-ból.</p>
      <p>Boris Johnson azonban a kedd esti televíziós vitában kijelentette, hogy <b>az Egyesült Királyság egységes egészként, összes jelenlegi országrészével együtt lép ki az Európai Unióból.</b></p>
      <p>Jeremy Corbyn – eddigi gyakorlatához híven – nem volt hajlandó egyértelmű választ adni arra a kérdésre, hogy a Munkáspárt által tervezett újabb EU-népszavazáson ő személyesen a bennmaradás vagy a kilépés mellett kampányolna. Megismételte többször hangoztatott álláspontját, hogy munkáspárti miniszterelnökként azt a döntést hajtja majd végre, amelyet a választók a referendumon hoznak.</p>
      <p>Komoly összecsapás volt a két vezető között a brit állami egészségügyi szolgálat (NHS) privatizációjának kérdésében.</p>
      <p>Corbyn – ahogy eddig is rendszeresen tette – ismét azzal vádolta Johnsont, hogy az Egyesült Államokkal tervezett kereskedelmi megállapodás keretében az NHS-t is kiszolgáltatná a nagy amerikai gyógyszeripari cégeknek és egészségügyi magánszolgáltatóknak.</p>
      <p>Boris Johnson ezt határozottan cáfolta, kijelentve, Corbyn erről szóló állítása „abszolút kitaláció”, nincs olyan konzervatív kormány, amely bármilyen körülmények közepette bármilyen kereskedelmi tárgyalás részévé tenné az NHS-t.</p>
      <p>A tévévita az első gyorsfelmérés szerint nem hozott átütő győzelmet egyik vezetőnek sem.</p>
      <p>A legnagyobb brit közvélemény-kutató csoport, a YouGov által a Sky News brit kereskedelmi hírtelevízió megbízásából kedd este elvégzett vizsgálat azt mutatta ki, hogy a felmérésbe bevont 1601 választópolgár 51 százaléka Johnson, 49 százaléka Corbyn teljesítményét tartotta jobbnak.</p>
      <p>(MTI)</p>
    </article>
  </body>
</html>