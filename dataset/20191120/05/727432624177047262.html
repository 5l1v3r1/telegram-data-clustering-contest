<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/flere-telefonreservasjoner-blir-ikke-respektert/71833221"/>
    <meta property="og:site_name" content="Dinside"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="- Flere telefonreservasjoner blir ikke respektert"/>
    <meta property="og:description" content="Forbrukertilsynet lanserer derfor en ny tjeneste som skal gjøre det mindre sannsynlig at du bli oppringt."/>
  </head>
  <body>
    <article>
      <h6 class="kicker">Reservasjon mot telefonsalg</h6>
      <h1>- Flere telefonreservasjoner blir ikke respektert</h1>
      <h2>Forbrukertilsynet lanserer derfor en ny tjeneste som skal gjøre det mindre sannsynlig at du bli oppringt.</h2>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">Eilin Lindvoll</a></address>
      <p>Det er i utgangspunktet forbudt med telefonsalg til forbrukere som har reservert seg i <a href="https://www.brreg.no/produkter-og-tjenester/reservasjon-mot-telefonsalg-og-adressert-reklame/">Reservasjonsregisteret</a>, som over 2,2 millioner nordmenn har gjort per i dag.</p>
      <p>Dette forbudet gjelder imidlertid ikke dersom forbrukeren har et eksisterende kunde- eller giverforhold til firmaet eller organisasjonen som ringer.</p>
      <p>- For å unngå å bli oppringt må du reservere seg <i>direkte </i>hos den du har et kunde- eller giverforhold til. Dette kan du, for eksempel, gjøre via telefon, e-post eller hjemmesidene, sier Frode Elton Haug, juridisk direktør i Forbrukertilsynet, til Dinside.no.</p>
      <related>
        <a href="https://www.dinside.no/okonomi/ringer-reserverte-kunder--na-risikerer-de-straff/69627590"/>
      </related>
      <h3>Ny tjeneste for direktereservasjoner</h3>
      <p>For å gjøre dette enda lettere for forbrukerne, har tilsynet i tillegg <a href="https://www.forbrukertilsynet.no/telefonsalg-uonsket-reklame/direkte-reservasjon-mot-telefonsalg">laget en oversikt over hvordan du kan kontakte en rekke næringsdrivende, frivillige organisasjoner og callsentre</a> for å reservere deg direkte.</p>
      <p>De har også utformet en <a href="https://www.forbrukertilsynet.no/klagebrev-til-naeringsdrivande">standardtekst</a> som du kan bruke hvis du ønsker det.</p>
      <p>Husk å oppgi telefonnummeret ditt i henvendelsen, slik at de vet hvilket telefonnummer de skal reservere, og sett gjerne reservasjon@forbrukertilsynet.no i kopi på e-posten, oppfordrer de.</p>
      <figure>
        <img src="https://dbstatic.no/71833342.jpg?imageId=71833342&amp;width=1024&amp;height=615"/>
        <figcaption><b>MANGE KLAGER:</b> I fjor fikk Forbrukertilsynet over 1500 klager på telefonsalg, og ut fra disse henvendelsene ser tilsynet et gjennomgående problem med at direkte reservasjoner ikke blir respektert. Illustrasjonsfoto: Shutterstock/NTB Scanpix. Vis mer</figcaption>
      </figure>
      <h3>- Unødvendig</h3>
      <p>Blant de næringsdrivende på Forbrukertilsynets liste er flere selskap innenfor strøm og forsikring. Vi har derfor spurt dem hva de synes om tilsynets ekstra reservasjonstjeneste.</p>
      <p>- Forbrukere har en lovbestemt rett til å reservere seg mot telefonsalg i Brønnøysundregisteret. Det er både ulovlig og ofte temmelig dumt å ringe forbrukere som har reservert seg, sier forbrukerpolitisk direktør Gry Nergård i Finans Norge til Dinside.no.</p>
      <related>
        <a href="https://www.dinside.no/okonomi/fjordkraft-ma-ut-med-400000-kroner-for-ulovlig-telefonsalg/70355183"/>
      </related>
      <p>Når det gjelder banker og forsikringsselskaper, har disse likevel rett, og noen ganger også plikt, til å ringe sine egne kunder selv om kundene er reservert i Brønnøysundregisteret.</p>
      <p>- Dersom kundene ikke ønsker disse telefonhenvendelser, har de også lovbestemt rett til å reservere seg hos den enkelte næringsdrivende, og dette skal selvfølgelig respekteres. Det burde ikke være nødvendig at Forbrukertilsynet setter opp en slik tjeneste, sier Nergård videre.</p>
      <p>Energi Norge er enig. Næringspolitisk rådgiver Lars Ragnar Solberg sier at det ikke burde være nødvendig med denne tilleggstjenesten, da Reservasjonsregisteret skal være tilstrekkelig.</p>
      <h3>Reservasjonen gjelder ikke alltid</h3>
      <p>Til dette svarer Haug i Forbrukertilsynet at vi skulle tro det er nok å reservere seg i Reservasjonsregisteret for å slippe telefonsalg, men det er det dessverre ikke.</p>
      <p>Stortinget vedtok nemlig for et par år siden at næringsdrivende som forbrukeren har et kundeforhold til, eller frivillige organisasjoner de har gitt penger til de siste tre årene, fortsatt kan ringe de som er reservert mot telefonsalg.</p>
      <p>- Forbrukere som ikke ønsker dette, må reservere seg direkte hos den enkelte virksomheten som ringer, og nettopp derfor har vi samlet kontaktinformasjon og råd om hvordan de går fram for å reservere seg direkte mot telefonsalg, sier Haug.</p>
      <related>
        <a href="https://www.dinside.no/okonomi/ilegger-hafslund-strom-tvangsmulkt-for-ulovlig-telefonsalg/70810807"/>
      </related>
      <h3>Lovbrudd å kontakte de reserverte</h3>
      <p>I fjor fikk Forbrukertilsynet over 1500 klager på telefonsalg. Gjennom henvendelsene ser tilsynet et gjennomgående problem med at direkte reservasjoner ikke blir respektert.</p>
      <p>Alle som mottar slike meldinger om direkte reservasjon er forpliktet til å føre deg opp på en intern sperreliste, og har ikke lov til å ringe deg igjen.</p>
      <p>- Det er viktig at de næringsdrivende og frivillige organisasjonene har gode rutiner for å registrere direkte reservasjoner, særlig når de har flere callsentre som ringer på deres vegne, sier Haug.</p>
      <p>Dersom telefonselgere fra virksomheter du har reservert seg direkte hos, fortsetter å ringe, er det brudd på markedsføringsloven. Du kan da klage til Forbrukertilsynet, og så vil de kunne ta opp sak med de som bryter regelverket.</p>
      <p>Tilsynet har myndighet til å fatte vedtak om overtredelsesgebyr eller forbudsvedtak med tvangsmulkt ved brudd på markedsføringsloven.</p>
      <related>
        <a href="https://www.dinside.no/fritid/ble-bundet-til-telefonsalg-fra-if-i-tre-ar/69389715"/>
      </related>
    </article>
  </body>
</html>