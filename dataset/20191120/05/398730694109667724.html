<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/jan-eklund-jag-har-ocksa-drabbats-av-padelfeber/"/>
    <meta property="og:site_name" content="DN.SE"/>
    <meta property="article:published_time" content="2019-11-20T05:41:38+00:00"/>
    <meta property="og:title" content="Jan Eklund: Jag har också drabbats av padelfeber"/>
    <meta property="og:description" content="Padel är lättare än tennis och man spelar alltid dubbel. För visst krävs det en boll och en kompis för att kunna leka på allvar?"/>
  </head>
  <body>
    <article>
      <h1><a href="https://www.dn.se/av/jan-eklund/">Jan Eklund:</a> Jag har också drabbats av padelfeber</h1>
      <address><time datetime="2019-11-20T05:41:38+00:00">20 Nov 2019, 05:41</time> by <a rel="author" href="https://www.dn.se/av/jan-eklund/" target="_blank">Jan Eklund</a></address>
      <p>
        <b>Vad ska man träna? Pröva padel, Sveriges snabbast växande sport. Det är lättare än tennis och man spelar alltid dubbel. För visst krävs det en boll och en kompis för att kunna leka på allvar. </b>
      </p>
      <p>När ögonen slocknat av för lång skärmtid – och även hjärnan behöver vila efter för många ord – kan man alltid ta en liten powernap. Därefter borde kroppen vara redo för en rejäl fysisk körare. Fast frågan är som alltid om vi verkligen har lust att träna i dag... </p>
      <p>Gymma kan vara skönt, roligt är det inte. Att springa är en plåga och mina knän tar för mycket stryk av utomhuslöpning. Simma? Inte så dumt, men det gör jag hellre i varma hav, ogärna i överbefolkade klorbassänger. </p>
      <p><b>Skridskor och skidor</b> funkar däremot bra, säsongen dock kort. Jag älskar tennis men lade racketen på hyllan av lite oklara skäl. Trött på att inte längre kunna slå de slag jag en gång behärskade, kanske. Jag var dessutom nyfrälst och hängde hellre på golfbanor. Det var underbart men golf tar för lång tid. Man får inte heller ta ut sig och svettas ordentligt. </p>
      <p>Därför står jag här i Nacka med en padelracket i handen. Den är kortare än en tennisracket och har inga strängar (slagytan består av glasfiber/karbon). Bollen är lättare och banan mäter bara 10 x 20 meter (med ett nät i mitten). Den stora skillnaden mot tennis är de höga väggarna som omger banan (av plexiglas/stängsel). Bollen får studsa i väggarna – och det gör padel till något helt annat än tennis. Lite som en blandning av tennis och squash, skulle man kunna säga. Dessutom utförs serven underifrån och man spelar alltid dubbel. </p>
      <p>Satan så roligt! Man måste ha en boll och en kompis för att kunna leka på allvar. </p>
      <p><b>Well, padel kan också</b> vara djupt frustrerande. Det har med väggarna och studsarna att göra. När bollen har passerat dig i tennis är det oftast kört. I padel kan man fiska upp bollen efter studsen i väggen. </p>
      <p>Annars handlar det mesta om att hitta de rätta vinklarna. Lugnt lägga bollen lågt och död ner mot väggen – eller tålmodigt invänta rätt läge och blixtsnabbt slå ut motståndarna med kraft. I bästa fall seglar bollen ut ur buren. </p>
      <p>Om du vill pröva mot några som spelat ett tag? Räkna då med att få jaga runt som en idiot i hörnen av buren och höra bollarna vissla likt häxpipor i väggarna och försvinna långt ifrån din ynkliga racket. Eller också blir du bara stående på hälarna som ett löjligt frågetecken, för att din överhettade hjärna inte har fattat att detta är padel och kräver ständig rörelse och koncentration. Även då är bollen förstås redan förlorad.   </p>
      <p>Men du svettas som en gris, kroppen får sitt, underlaget är rätt skonsamt. Och du lär dig långsamt att stå rätt, röra dig klokare, dra ned på tempot och hålla huvudet kallt. Dessutom kan du alltid skylla på din dubbelpartner om förlusterna blir för många i början…</p>
      <p><b>Padel är landets snabbast</b> växande sport. I Spanien har den redan passerat tennis i antalet utövare. Det var efter en resa till Marbella som en viss Thommy Andersson byggde Sveriges första bana 1998 i Grevie några mil utanför Båstad. Det berättar Johan Håkansson, redaktör på den utmärkta sajten Padelfeber, som samlar stort och smått från den nya sportens värld. </p>
      <p>Banor byggs över hela landet. I höst öppnar nya hallar i bland annat Borås, Kristinehamn, Nyköping och Sala. I Malmö planeras en stor hall med elva banor som ska öppna i vår på Skeppsgatan i Västra hamnen. </p>
      <p>Jag brukar spela i gamla industriområden i Stockholms förorter, där det finns lokaler med tillräckligt högt i tak som kan byggas om till banor (lobben är en viktig del av spelet, krävs minst 7-8 meter). Därför är oddsen tyvärr dåliga för att det byggs en lyxig hall mitt i City eller centralt på Södermalm.  </p>
      <p>Är padel mer än en tillfällig trend? Troligen. Det är snällare och enklare än tennis – och en perfekt motionssport även för oldboys som inte kan låta bli att leka med bollar. </p>
      <p><a href="https://www.dn.se/av/jan-eklund/">Läs fler krönikor och andra texter av Jan Eklund</a> </p>
    </article>
  </body>
</html>