<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/hokejs/girgensona-un-blugera-parstavetas-nhl-vienibas-zaude-blue-jackets-ar-merzlikinu-rezerve-uzvar.a338961/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T05:55:04+00:00"/>
    <meta property="og:title" content="Girgensona un Bļugera pārstāvētās NHL vienības zaudē; «Blue Jackets» ar Merzļikinu rezervē uzvar"/>
    <meta property="og:description" content="Latviešu hokeja uzbrucēju Zemgus Girgensona un Teodora Bļugera pārstāvētās Nacionālās hokeja līgas (NHL) vienības Bufalo “Sabres” un Pitsburgas “Penguins” otrdien piedzīvo0ja zaudējumus, tikmēr Kolumbusas “Blue Jackets” ar latviešu vārtsargu Elvi Merzļikinu rezervē svinēja uzvaru."/>
  </head>
  <body>
    <article>
      <h1>Girgensona un Bļugera pārstāvētās NHL vienības zaudē; «Blue Jackets» ar Merzļikinu rezervē uzvar</h1>
      <address><time datetime="2019-11-20T05:55:04+00:00">20 Nov 2019, 05:55</time> by <a rel="author">Ludmila Glazunova</a></address>
      <p>
        <b>Latviešu hokeja uzbrucēju Zemgus Girgensona un Teodora Bļugera pārstāvētās Nacionālās hokeja līgas (NHL) vienības Bufalo “Sabres” un Pitsburgas “Penguins” otrdien piedzīvo0ja zaudējumus, tikmēr Kolumbusas “Blue Jackets” ar latviešu vārtsargu Elvi Merzļikinu rezervē svinēja uzvaru.</b>
      </p>
      <p>“Sabres” ar 1:4 piekāpās Minesotas “Wild” vienībai. Girgensons laukumā bija 15 minūtes un 22 sekundes, šajā laikā veicot vienu metienu pa vārtiem, izpildot vienu spēka paņēmienu, un spēli viņš noslēdza ar neitrālu lietderības koeficientu.</p>
      <p>Minesotas vienību jau pirmajā trešdaļā vadībā izvirzīja Žaks Parizē, gūdams divus vārtus pēc kārtas, bet otrajā trešdaļā Džonass Brodīns vēl vairāk palielināja rezultāta starpību, kuru gan nedaudz samazināt noslēdzošajā periodā izdevās Brendonam Montūram, panākot 1:3. Tiesa gan, spēles intrigu atjaunot tā arī neizdevās, jo Džeisons Zukers guva ceturtos vārtus “Wild” labā.</p>
      <p>“Sabres” šis jau bija astotais zaudējums pēdējās deviņās spēlēs, kas komandu NHL Austrumu konferences tabulā ar 23 punktiem 21 spēlē ierindo vien devītajā vietā. Nākamā spēli Girgensona pārstāvētā vienība aizvadīs ceturtdien, viesojoties pie Bostonas “Bruins”.</p>
      <p>Tikmēr “Penguins” papildlaikā ar 4:5 piekāpās Ņujorkas “Islanders”. Bļugers nopēlēja 18 minūtes un četras sekundes, izdarot vienu metienu pa vārtiem, pielietojot divus spēka paņēmienus un bloķējot divus pretinieku metienus. Spēli viņš noslēdza ar negatīvu lietderības koeficientu mīnus viens.</p>
      <p>Jau pirmajā trešdaļā, pateicoties Braiena Rasta un Brenndona Taneva vārtu guvumiem, Bļugera pārstāvētā vienība bija vadībā ar 2:0, taču otrajā trešdaļā “Islanders” rezultātu izlīdzināja, bet Tanevs atkal izvirzīja pitsburgiešus vadībā, bet trešās trešdaļas sākumā Džeiks Gencels nokārtoja 4:2, taču līdz pamatlaika beigām ņujorkieši spēja atspēlēties, bet papildlaikā Broks Nelsons nokārtoja “Islanders” uzvaru.</p>
      <p>Bļugera pārstāvētā komanda ar 25 punktiem 21 spēlē ir Austrumu konferences septītajā pozīcijā. Nākamo spēli “Penguins” aizvadīs ceturtdien, mēģinot revanšēties “Islanders”.</p>
      <p>Tikmēr Merzļikina pārstāvētā Kolumbusas “Blue Jackets” ar 5:2 uzvarēja Monreālas “Canadiens”. Jonass Korpasilo atvairīja 30 no 32 pretinieku metieniem.</p>
      <p>Šobrīd vārtsarga Merzļikina pārstāvētā vienība NHL Austrumu konferencē ar 20 punktiem sakrātiem 20 spēlēs ir 12. pozīcijā. “Blue Jackets” nākamo spēli aizvadīs ceturtdien, kad uzņems Detroitas “Red Wings”.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/hokejs/girgensona-mainas-partneris-okposo-gust-vel-vienu-smadzenu-satricinajumu.a338895/"/>
        <a href="https://www.lsm.lv/raksts/sports/hokejs/girgensona-parstaveta-bufalo-sabres-nenoturas-uz-uzvaru-cela.a338767/"/>
        <a href="https://www.lsm.lv/raksts/sports/hokejs/blugers-mazakuma-nokarto-vartu-guvumu-penguins-uzvara-girgensona-sabres-tiek-pie-panakuma.a338702/"/>
        <a href="https://www.lsm.lv/raksts/sports/hokejs/nhl-klubs-blue-jackets-atgriezas-uz-uzvaru-cela-merzlikins-rezervistos.a338601/"/>
        <a href="https://www.lsm.lv/raksts/sports/hokejs/zaudejums-pagarinajuma-liedz-girgensona-sabres-partraukt-neveiksmju-virkni.a338459/"/>
        <a href="https://www.lsm.lv/raksts/sports/hokejs/merzlikina-atgriesanas-spele-kolumbusas-blue-jackets-zaude-monreala.a338213/"/>
        <a href="https://www.lsm.lv/raksts/sports/hokejs/balcers-nosutits-uz-otavas-senators-farmklubu.a338201/"/>
        <a href="https://www.lsm.lv/raksts/arpus-etera/arpus-etera/maris-bergs-tikai-skatoties-dzivaja-saproti-cik-nhl-hokejs-ir-atrs.a338136/"/>
      </related>
    </article>
  </body>
</html>