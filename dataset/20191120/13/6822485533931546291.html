<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829084.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T13:47:00+00:00"/>
    <meta property="og:title" content="وزیر ورزش: حقوق ویلموتس تا ۳ ماه آینده پرداخت شده"/>
    <meta property="og:description" content="به گزارش مهر، مسعود سلطانی‌فر امروز(چهارشنبه)  در حاشیه جلسه هیئت دولت در جمع خبرنگاران در مورد عدم پرداخت حق‌الپخش مسابقات از سوی صدا و سیما گفت: صدا و سیما بر اساس الزام برنامه ششم، باید حق‌الپخش مسابقات را پرداخت کرده و به قانون تمکین کند."/>
  </head>
  <body>
    <article>
      <h1>وزیر ورزش: حقوق ویلموتس تا ۳ ماه آینده پرداخت شده</h1>
      <address>
        <time datetime="2019-11-20T13:47:00+00:00">20 Nov 2019, 13:47</time>
      </address>
      <p>وزیر ورزش و جوانان درباره دستمزد سرمربی تیم ملی فوتبال و شایعات در خصوص استعفای وی، گفت: پول و حقوق سه ماه آینده او پرداخت شده است.</p>
      <p>به گزارش مهر، مسعود سلطانی‌فر امروز(چهارشنبه)  در حاشیه جلسه هیئت دولت در جمع خبرنگاران در مورد عدم پرداخت حق‌الپخش مسابقات از سوی صدا و سیما گفت: صدا و سیما بر اساس الزام برنامه ششم، باید حق‌الپخش مسابقات را پرداخت کرده و به قانون تمکین کند.</p>
      <p>وی افزود: بیش از دو سال است که در حال مذاکره با صدا و سیما هستیم اما اراده جدی با صدا و سیما برای پرداخت حق‌الپخش مسابقات ورزشی وجود ندارد.</p>
      <p>وزیر ورزش و جوانان با بیان اینکه مکاتباتی را با ریاست مجلس و معاون اول رئیس‌جمهور انجام داده‌ایم، اظهار داشت: مقرر شد این موضوع در کمیسیون مورد بررسی قرار گیرد؛ هم دلایل و نظرات صدا و سیما اعلام شود و هم مستندات وزارت ورزش ارائه شود.</p>
      <p>سلطانی فر تصریح کرد: حق‌الپخش، بخش عمده‌ای از منابعی است که در همه دنیا به کمک ورزش می‌آید و برای تأمین هزینه‌های امور مختلف ورزشی استفاده می‌شود. الان پس از سه دهه، صدا و سیما هنوز حاضر نیست به این مسئله تمکین کند.</p>
      <p>وی در پاسخ به سؤال دیگری در خصوص عدم حضور سرمربی تیم ملی فوتبال در کشور گفت: ما در دو بازی یک شکست تلخ داشته‌ایم که غرور ملی ما خدشه‌دار شده است؛ نتیجه این دو بازی برای فوتبال و ورزش ما نتیجه بدی بود.</p>
      <p>وزیر ورزش و جوانان تأکید کرد: بسیاری از کارشناسان معتقدند چینش‌هایی که در این دو مسابقه انجام شد و عدم استفاده از ظرفیت‌های بازیکنان جوان، موجب شده است که ما این دو بازی را از دست بدهیم.</p>
      <p>سلطانی فر گفت: البته با توجه به نتیجه که دیروز بحرین و عراق گرفتند، ما هنوز فرصت داریم که در این گروه اول شویم و قطعاً با همین عزم و اراده، فدراسیون و وزارت ورزش و جوانان برنامه‌ریزی می‌کند که در چهار بازی باقی‌مانده بتوانیم بهترین نتیجه را به دست آوریم.</p>
      <p>وی بیان کرد: صحبت کرده بودند که با ۷ یا ۸ کشور بازی کنند حتی با لیبریا به تفاهمات اولیه رسیده بودند که به دلیل مشکلاتی که آنها داشتند، امکان برگزاری مسابقه نبود. قطعاً بعداً از این فرصت استفاده می‌شود.</p>
      <p>وزیر ورزش و جوانان در پاسخ به سؤال دیگری در مورد دستمزد سرمربی تیم ملی و شایعات در خصوص استعفای وی گفت: پول و حقوق سه ماه آینده وی پرداخت شده است.</p>
      <p>سلطانی فر در پاسخ به سؤالی در خصوص خصوصی‌سازی باشگاه‌های استقلال و پرسپولیس اظهار داشت: با توجه به باوری که داریم، با همه توان تلاش می‌کنیم که این کار انجام شود؛ همه دستگاه‌های مربوطه از جمله بورس، فرابورس، مجلس، دیوان محاسبات و بازرسی کل کشور در این زمینه همکاری می‌کنند.</p>
      <p>وی اضافه کرد: اسناد و مدارکی که در این خصوص مورد نیاز است مانند اسناد مالی، اسناد حسابداری و صورت‌جلسات مجمع تهیه شده است و تمام توانمان را به کار می‌بریم که انشاءالله تا پایان سال این کار را انجام دهیم. تیم‌های مختلف مشاوره‌ای نیز با این دو باشگاه همکاری می‌کنند.</p>
      <p>وزیر ورزش و جوانان خاطرنشان کرد: امیدواریم تا پایان سال این کار انجام شود، اگر در مورد مستندسازی به مانعی در مورد اموال و دارایی‌های این دو باشگاه برنخوریم، فکر می‌کنم تا پایان سال این اقدام انجام شود.</p>
    </article>
  </body>
</html>