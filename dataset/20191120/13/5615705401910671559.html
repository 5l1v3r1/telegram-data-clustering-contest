<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204687-anglijska-kompaniya-prezentuvala-elektrolitak-dlya-peregoniv-majbutnogo"/>
    <meta property="og:site_name" content="Mind UA"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Англійська компанія презентувала електролітак для перегонів майбутнього"/>
    <meta property="og:description" content="Промоутер авіаперегонів Air Race E разом з Airbus анонсували, що повітряні гонки відбудуться в листопаді 2020 року"/>
  </head>
  <body>
    <article>
      <h1>Англійська компанія презентувала електролітак для перегонів майбутнього</h1>
      <h2>Промоутер авіаперегонів Air Race E разом з Airbus анонсували, що повітряні гонки відбудуться в листопаді 2020 року</h2>
      <address>
        <time datetime="2019-11-20T13:00:00+00:00">20 Nov 2019, 13:00</time>
      </address>
      <p>На міжнародному авіасалоні в Дубаї промоутер авіагонок Air Race E представила спортивний варіант електричного літака виробництва англійської компанії Condor Aviation, який братиме участь в авіаперегонах майбутнього. Про це <a href="https://newatlas.com/aircraft/air-race-e-electric-race-plane-reveal/">пише </a>NewAtlas.</p>
      <p>Інженери компанії взяли за основу одномісний гоночний літак Cassut, розроблений в кінці минулого століття для «Формули-1». Модифікований літак отримав назву White Lightning («Біла блискавка»). Його оснащено подвійним двигуном Contra Electric з гвинтами, що обертаються в протилежних напрямках. За правилами перегонів, максимальна потужність буде обмежена до 150 кВт, що дозволить розігнати літак до 480 км/год.</p>
      <p>Під фюзеляжем встановлені акумулятори на 20 кВт-год масою 100 кг, заряду яких вистачить на п'ять хвилин інтенсивних перегонів і десять хвилин спокійнішого польоту. Загальна маса апарату – 375 кг, розмах крил – 4,6 м, довжина – 4 метри.</p>
      <p>Видання зазначає, що другий електролітак, який також має стати учасником перегонів, наразі перебуває на фінальному етапі в Центрі аерокосмічних технологій Ноттінгемського університету, хоча подробиць про нього ще немає.</p>
      <p> Air Race E планує провести перші авіаперегони 19 листопада 2020 року, участь братимуть вісім команд. Утім місце для майбутніх перегонів ще не обрано. Відомо, що літаки літатимуть по колу довжиною 5 км на висоті 10 м.</p>
      <related>
        <h4>Також читайте</h4>
        <a href="https://mind.ua/publications/20204670-hogvarts-chi-coursera-chomu-mincifra-vchitime-6-mln-ukrayinciv"/>
        <a href="https://mind.ua/news/20204632-sumarnij-obem-it-industriyi-v-harkovi-u-2018-roci-dosyag-962-mln-grn"/>
        <a href="https://mind.ua/publications/20204600-dvi-pereponi-na-shlyahu-do-cifrovizaciyi-biznesu"/>
      </related>
    </article>
  </body>
</html>