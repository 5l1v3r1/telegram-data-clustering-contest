<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10082039-pro-bunt-psihologchn-perevrki-ta-maybutnye-lotnogo-koledzhu-oleksy-kotov-dav-ntervyu-telegrafu.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-20T13:02:00+00:00"/>
    <meta property="og:title" content="Про бунт, психологічні перевірки та майбутнє льотного коледжу: Олексій Котов дав інтерв'ю «Телеграфу»"/>
    <meta property="og:description" content=" З наступного року 1 200 000 гривень за наліт для отримання пілотського посвідчення платитиме держава, але за умови, що випускник КЛК працюватиме пілотом у системі МВС Після акції протесту, яка"/>
  </head>
  <body>
    <article>
      <h1>Про бунт, психологічні перевірки та майбутнє льотного коледжу: Олексій Котов дав інтерв'ю «Телеграфу»</h1>
      <address><time datetime="2019-11-20T13:02:00+00:00">20 Nov 2019, 13:02</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1574195150_kotov.jpg"/>
      </figure>
      <p>
        <b>З наступного року 1 200 000 гривень за наліт для отримання пілотського посвідчення платитиме держава, але за умови, що випускник КЛК працюватиме пілотом у системі МВС</b>
      </p>
      <p><a href="https://www.telegraf.in.ua/topnews/10081804-bunt-proti-novih-poryadkv-hnuvs-kursanti-ta-studenti-lotnogo-koledzhu-viyshli-straykuvati.html">Після акції протесту</a>, яка нещодавно сколихнула Кременчуцький льотний коледж, «ТелеграфЪ» звернувся до директора даного навчального закладу Олексія Борисовича Котова, аби взяти у нього офіційний коментар з цього приводу. Він розповів нам про бунт, психологічні перевірки, ситуацію у гуртожитку, а також про те, що чекає льотний коледж та його курсантів у найближчому майбутньому.</p>
      <h3>Про наслідки мітингу та стан речей у коледжі</h3>
      <p>
        <i>
          <b>- Скажіть, чим усе вирішилося після мітингу студентів та курсантів? Які заходи уже вжиті?</b>
        </i>
      </p>
      <p>На 90% усі прохання, які тоді висловили, уже вирішилися. Студентська рада з'їздила у Харків, вони подивилися, як живуть справжні курсанти, як вони ходять строєм, як живуть у гуртожитку, як ходять на заняття. І звідти повернулися з позитивним настроєм і творчим натхненням.</p>
      <p>Зараз плануємо на 25 річницю ХНУВС туди поїхати у складі групи, щоб уже наступним студентам показати, що таке вищий навчальний заклад поліції і що це не так все і страшно.</p>
      <p>
        <i>
          <b>- А правда, що після бунту студентів та курсантів приїздили комісії, звідки вони були?</b>
        </i>
      </p>
      <p>Чесно кажучи, бунту я не побачив. Не зовсім зручне місце для розмови вибрали хлопці та дівчата, але я думаю, то їм хтось погано підказав, от і все. Перед тим я збирав студентську раду.</p>
      <p>
        <i>
          <b>- Тобто ви знали, що вони невдоволені?</b>
        </i>
      </p>
      <p>Звичайно. Я їх тому і збирав. Вони мені висловили ті проблеми, які їх турбують на даний час. Я їм сказав: добре, розберусь, вирішимо. Тим більше, що ті проблемні питання не такі, які неможливо вирішити.</p>
      <p>Те, що прибиральниці ними (<i>мешканцями гуртожитку — ред.</i>) були незадоволені, то я їм казав і раніше, я їх попереджав що це буде. Прибиральниці пішли — вони почали самі прибирати. З точки зору виховання - тижня їм вистачило, щоб усвідомити, що треба бути охайними, перш за все для себе. 8 листопада були прийняті на роботу дві прибиральниці, які в даний час наводять у гуртожитку порядок.</p>
      <p>
        <i>
          <b>- Діти зараз до санвузлів не торкаються?</b>
        </i>
      </p>
      <p>Так, вони прибирають у своїх кімнатах, днювальний забезпечує порядок у коридорі. У кімнаті, де готують їжу, та у сушарні, де вони сушать після прання білизну, за порядок також відповідає днювальний. А санвузол та душова — там прибиральниці підтримують порядок, бо там інший рівень якості повинен бути, використання хімічних засобів, гігієна повинна бути більш висока.</p>
      <p>
        <i>
          <b>- Ці правила, щодо прибирання у туалетах — вони і у Харкові студентів стосуються?</b>
        </i>
      </p>
      <p>Звичайно. Взагалі система така: якщо ти вступив на бюджет і за тебе платить держава, то ти повинен по-державному ставитись до форми одягу, до інвентарного майна, яке тобі видали. І згідно угоди, яку абітурієнт складає під час заселення в гуртожиток, підтримувати порядок у місцях мешкання та загальних місцях.</p>
      <p>Розумієте, раніше бюджет був номінальний. Випускника ніхто не працевлаштовував, усі йшли на «вільні хліба», як кажуть. А зараз їм гарантована служба у системі Міністерства внутрішніх справ, а це: МНС, прикордонники, Національна гвардія та Національна поліція.</p>
      <blockquote>
        <a href="https://www.telegraf.in.ua/kremenchug/10076767-u-kremenchuckomu-lotnomu-koledzh-gotuvatimut-kursantv-pravoohoroncv.html">У Кременчуцькому льотному коледжі готуватимуть курсантів-правоохоронців</a>
      </blockquote>
      <p>
        <i>
          <b>- А щодо розкладу? Зараз діти навчаються у дві зміни?</b>
        </i>
      </p>
      <p>Вони і тоді не навчалися у дві зміни. Просто зміна була така: одні починали з 8 години ранку, а інші починали з другої чи з третьої пари, враховуючи те, що викладачів не вистачає.</p>
      <p>Зараз переглянули програму, це, звичайно, буде менш ефективно, але поєднали групи — і викладачі проводять заняття для декількох груп одночасно.</p>
      <p>Також змістили трохи перерви між заняттями, збільшили термін на прийом їжі, щоб це їх влаштовувало. Взагалі відмінили заняття пізніше 18.00.</p>
      <p>
        <i>
          <b>- Як щодо стройової підготовки?</b>
        </i>
      </p>
      <p>Стройовою підготовкою займалися факультативно лише курсанти-бюджетники 1 курсу. На страйку, який, ви кажете, тут був, були в основному 3-4 курс. Або ж вони злякалися, що скоро й до них доберуться, але це марно - вони так думають. Бо вони вступали вчитися ще у тій системі, при НАУ, і ніхто не збирався їх додатково навантажувати, тому що до них вимоги працевлаштуватися у системі МВС немає.</p>
      <p>Хоча, якщо у них буде бажання і вони після випуску письмово підтвердять його, то в принципі ми можемо і їм допомогти працевлаштуватися у системі МВС.</p>
      <p>І високого рівня стройової підготовки від них ніхто не вимагав, проводилися елементарні речі: як стояти в строю, як привітатися і т.д. Якщо людина після навчання потрапить служити у систему, де це є одним з елементів її праці, то щоб там не виглядати білою вороною, вона повинна усвідомлювати, що це таке і як це робиться.</p>
      <p>Я домовлявся з Національною гвардією, щоб вони присилали сюди підготовлених досвідчених інструкторів, щоб хлопці кваліфіковано проводили це заняття, тому що у коледжі фахівців у цьому взагалі немає.</p>
      <p>
        <i>
          <b>- Тобто у першокурсників, які вступали у цьому році, це у контракті є?</b>
        </i>
      </p>
      <p>З ними поки що контракту, що вони будуть служити у Міністерстві внутрішніх справ, ніхто не складав. За планом, це відклали на 3 курс, ось з цими, нинішніми курсантами. А життя показує, що треба угоду укладати під час вступу, бо багато хто не чітко розуміє, і батьки у тому числі, куди вони віддали свою дитину і хто фінансує цей навчальний процес.</p>
      <p>Стройова підготовка планувалася до зими, просто надати ази. І це було факультативно, заняття не більше 30 хвилин. Як от в школі є військова підготовка, початкова. Зараз вже холодно, до весни стройова підготовка проводитися не буде.</p>
      <p>Весною бажаючі напишуть письмово до мене прохання надати можливість їм підняти рівень стройової підготовки. З бажаючими будемо працювати, і вони матимуть перевагу для працевлаштування в системі МВС.</p>
      <p>
        <i>
          <b>- А розкажіть про комісії, які приїздили?</b>
        </i>
      </p>
      <p>У такому прямому усвідомленні, що комісія — це для того, щоб когось образити, не було. Приїхали психологи і соціологи з ХНУВС і Міністерства внутрішніх справ для тестування викладачів, а також курсантів і студентів.</p>
      <p>Соціологічна група, яка приїхала сюди, провела анонімне опитування, воно проходило по електронній мережі, інформація йшла напряму у загальну центральну базу даних, тобто у мене навіть немає цієї інформації. Керівництво коледжу не мало можливості впливати на відповіді на питання, викладачів збирали окремо, без мене, студентську раду окремо.</p>
      <p>Його проводили фахівці, досвідчені психологи, соціологи. Опитування зробили не для того, щоб виявити хто революціонер, а навпаки, з'ясувати, які ще питання на перспективу можуть призвести до дискомфорту.</p>
      <p>Проводили анкетування, щоб дізнатися фактичний стан у загальному плані, тому що те, що тут відбувалося (<i>під час бунту 7 листопада — ред.</i>), — тут було максимум чоловік 30-40 наших, а решта — зі сторони.</p>
      <p>
        <i>
          <b>- Чому Ви так думаєте?</b>
        </i>
      </p>
      <p>Тому що подивилися і багато хто з викладачів, і вихователів з гуртожитку, взагалі до цього не бачили деяких людей, які тоді зібралися.</p>
      <p>Для того і приїхала спеціальна соціологічно-психологічна комісія, щоб з'ясувати загальне положення у коледжі. Вони попрацювали, провели аналіз, виявили, чим народ дійсно стурбований. Загальний висновок був такий: не зовсім ефективно проводиться роз'яснювальна робота. Тому цей перехід від НАУ до ХНУВС кожен використовував по-своєму.</p>
      <p>Кожен куратор або вихователь, коли до нього хтось звертався, висловлював під ракурсом свого розуміння, тобто не згідно чинного законодавства, а хто як міркує, той таким чином і розказує. А курсанти один одному передають та ще більше накручують, знаєте, як «зіпсований телефон».</p>
      <p>Я дізнався, що курсантів серйозно попереджали, щоб вони не зверталися до мене з цими проблемними питаннями, які їх турбують, бо «Котов військовий, він вас одразу вижене». Це, може, комусь було і вигідно.</p>
      <p>Наприклад, про мешкання у гуртожитку. Колись сюди влітку приїхав ректор, подивився, випускники коли йшли з гуртожитку, попробивали двері, поламали стіни — усі ж Шварценеггери, і кожен намагається один одному показати хто є хто. А гіпсокартону багато не потрібно, його плечем ткнув — і там дірка.</p>
      <p>Що могли ми — 10 кімнат відремонтували, санвузли довели до ладу, електроплити планували закупити сучасні, але поки що не вистачає коштів.</p>
      <p>У зв'язку з тим, що електропроводка у поганому стані, заборонили використовувати потужні електроприлади: чайники, мікрохвильовки і т.д. Поміняли проводку лише у кімнаті для приготування їжі, і там підготували й місце спеціальне в плані пожежної безпеки, де можна приходити, ставити чайник, вмикати у спеціальну розетку.</p>
      <p>Отак ходиш, перевіряєш, як діти там мешкають, і бачиш розетки темного кольору, значить, перевантажили. Зарядки телефонів, комп'ютери велику потужність не беруть, тому розетки у спальних приміщеннях призначені для того, щоб такі речі використовувати. А чайник можна і забути вимкнути. Багато прикладів, коли пожежі відбувалися саме через це.</p>
      <p>Так от цю інформацію, щодо заборони використовувати потужні прилади в спальнях, а користуватися лише в кімнаті для приготування їжі, туди до них донесли, що взагалі заборонили використовувати розетки, ніби їх взагалі знімуть.</p>
      <p>
        <i>
          <b>- За результатами цієї перевірки нікого не звільнять, не відрахують? За те, що бунтували?</b>
        </i>
      </p>
      <p>А за що? По-перше, ніхто там не бунтував. По-друге, ніхто нікого не збирається звільняти. Якщо ти навчаєшся, якщо ти працюєш, якщо збираєшся бути фахівцем, і спрямований на це, ми готові допомогти. Я за оці пів року жодного не звільнив примусово, якщо й шли, то за власним бажанням.</p>
      <p>У середу, 13 листопада, збирали викладачів, потім студентів та курсантів, щоб роз'яснити ситуацію. Також додатково зібрали і запросили батьків, щоб вони могли задати питання, які їх цікавлять. Все було демократично і прозоро.</p>
      <p>
        <i>
          <b>- Розкажіть, що у льотному коледжі буде з медичною частиною, вона взагалі закриється, не буде працювати?</b>
        </i>
      </p>
      <p>Вона зараз працює. Це у нас медичний центр, він призначений для обстеження льотного складу, аби надавати їм дозвіл на льотну роботу.</p>
      <p>У зв'язку зі зміною підпорядкування, необхідно усі документи ліцензійного плану переоформити. І на даний час іде процедура переоформлення. Тому наші льотчики проходять зараз обстеження в Кропивницькому, у Дніпрі, отримували там медичне свідоцтво, що вони придатні до льотної роботи.</p>
      <p>Я думаю, до Нового року ми це питання закриємо. І медичний центр в подальшому буде функціонувати належним чином.</p>
      <p>Кожного року льотчики мають проходити поглиблене обстеження, обладнання у медичному центрі для цього є, фахівці всі є, допуски (що лікар спроможний обстежити та підписати документ, що людина може літати або ні) усі лікарі мають.</p>
      <p>Але щоб функціонувати як медичний центр у повному обсязі, нам ще треба завершити ліцензування, ми як раз цим займаємося.</p>
      <figure>
        <img src="https://www.telegraf.in.ua/uploads/posts/2019-11/1574195209_klk.jpg"/>
      </figure>
      <h3>Що чекає льотний коледж та його курсантів у найближчому майбутньому</h3>
      <p>
        <i>
          <b>- Працевлаштування у системі Міністерства внутрішніх справ стосується лише пілотів?</b>
        </i>
      </p>
      <p>Це стосується не лише льотного складу, а й інженерно-технічного складу. І якщо фінансисти, економісти висловлять бажання, то і їх також будуть розподіляти, також є вакансії, де можна працевлаштуватися, тобто це серйозна система.</p>
      <p>Чому на пілотах усе це зосереджене? На підготовку пілота витрачається близько 1 200 000 гривень для того, щоб він отримав SPL-свідоцтво. Раніше пілоти випускалися без свідоцтва з дипломом бакалавра. І, хто мав спроможність собі паливо закупити, той і мав наліт. Тому що випускник, щоб отримати свідоцтво типу SPL, повинен налітати 135 годин. А це серйозний «клаптик» авіагасу і моторесурсу вертольотів.</p>
      <p>
        <i>
          <b>- Тобто я правильно розумію, що тепер держава буде виділяти на це кошти?</b>
        </i>
      </p>
      <p>Так, на бюджетників. На тих, хто навчається за контрактом, ніхто поки що виділяти не буде. Якщо ж бюджетник або за профнепридатністю, або за станом здоров'я, або по неуспішності відрахувався, то ми згідно з рейтингом кращого з контрактників маємо можливість перевести на це вакантне бюджетне місце. Але у тому випадку, якщо він підпише угоду, що буде згодний після випуску працювати у системі Міністерства внутрішніх справ.</p>
      <p>Я вважаю, що це - хороша державна програма, і в принципі серйозні бюджетні кошти витрачати так просто, щоб потім випускник пішов у комерційну справу, ніхто не буде, це не зовсім по-господарськи.</p>
      <p>
        <i>
          <b>- То курсанти обов'язково мають підписати угоду, що будуть далі працювати?</b>
        </i>
      </p>
      <p>Взагалі зараз вирішується питання на високому рівні, і я думаю, з наступного року така угода підписуватиметься батьками або повнолітнім абітурієнтом, що він вступає вчитися на бюджет, якщо збирається продовжувати своє життя в системі МВС. Якщо ні — то сенсу його тримати на бюджеті немає.</p>
      <p>Крім того, якщо він протягом навчання змінив свою думку, то повинен буде відшкодувати вартість бюджету, який він використав, через суд або власноруч.</p>
      <p>Якщо студент дійшов до 3 курсу і налітав на вертольоті Мі-2, отримав SPL, то він потім укладає угоду, що збирається продовжити не просто у системі, а конкретно, наприклад, у прикордонній справі. Тоді ми його на 4 курсі перенавчаємо на французький сучасний вертоліт H125, який стоїть на озброєнні прикордонників.</p>
      <p>Якщо він каже «я хочу працювати в МНС», ми його перенавчаємо на H145, якщо каже «я хочу бути нацгвардійцем», ми його перенавчаємо на H225, що стоїть на озброєнні Національної гвардії.</p>
      <blockquote>
        <a href="https://www.telegraf.in.ua/kremenchug/10072932-u-kremenchuc-gotuvatimut-plotv-dlya-sistemi-avacynoyi-bezpeki-mvs.html">У Кременчуці готуватимуть пілотів для системи авіаційної безпеки МВС</a>
      </blockquote>
      <p>
        <i>
          <b>- І це все тут, на базі льотного коледжу у Кременчуці чи треба буде їхати до Харкова?</b>
        </i>
      </p>
      <p>Ні, тут. Ми з початку 2020 року уже стоїмо на плані до весни отримати спочатку два H125, один H145, щоб ми могли тут його освоїти, опанувати прилади експлуатування нашим інструкторським складом і інженерно-технічними службами. І влітку можна буде починати готувати випускників на них.</p>
      <blockquote>
        <a href="https://www.telegraf.in.ua/kremenchug/10073228-pravoohoronc-pokazali-yak-krasen-gvintokrili-priletyat-do-kremenchuka.html">Правоохоронці показали, які красені-гвинтокрили прилетять до Кременчука</a>
      </blockquote>
      <p>Але випускнику до цього часу потрібно буде набрати ще 135 годин нальоту і отримати SPL на вертольоті Мі-2. Мі-2 у нас є, я думаю, що це питання буде вирішуватися належним чином.</p>
      <p>Навіть ті випускники, які випустилися не зовсім підготовленими — у кого взагалі немає нальоту, у кого є частина цього нальоту, якщо вони висловлять бажання служити у системі МВС, ми укладаємо угоду та продовжуємо за програмою післядипломної освіти з ними льотну програму. Дипломи бакалаврів у них вже є, а от свідоцтво SPL ми їм надаємо.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>