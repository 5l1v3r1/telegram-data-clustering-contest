<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/cane-antidroga-morto-rocky-1.4896967"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T13:53:13+00:00"/>
    <meta property="og:title" content="Morto Rocky, cane antidroga. Gli spacciatori: &quot;Ci mancherai&quot;"/>
    <meta property="og:description" content="I criminali piangono il pastore tedesco in un biglietto da libro cuore lasciato ai vigili: &quot;Anche noi delinquenti abbiamo sentimenti&quot;"/>
  </head>
  <body>
    <article>
      <h1>Morto Rocky, cane antidroga. Gli spacciatori: "Ci mancherai"</h1>
      <h2>I criminali piangono il pastore tedesco in un biglietto da libro cuore lasciato ai vigili: "Anche noi delinquenti abbiamo sentimenti"</h2>
      <address><time datetime="2019-11-20T13:53:13+00:00">20 Nov 2019, 13:53</time> by <a rel="author">PACO MISALE</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896973.1574257993!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Rocky, il cane antidroga</figcaption>
      </figure>
      <p>Vicenza, 20 novembre 2019 - Una <b>lettera </b>di addio a <b>Rocky</b>, il <b>cane antidroga</b> della polizia locale di <b>Thiene</b>, nel Vicentino, che per anni ha lavorato assieme agli agenti alla ricerca di hashish, coca e marijuana. No. A scriverla non sono stati i poliziotti che con lui hanno condiviso blitz, sequestri e arresti, ma un gruppo di <b>spacciatori</b>. Si proprio loro, a cui Rocky ha dato la caccia per anni.<br/>La missiva, fa sapere la Polizia locale, è stata ritrovata ieri mattina nell’area ex Nordera, alle 7 di mattina da un poliziotto che stava entrando in servizio. Il testo è da libro cuore: "Saremo criminali, spacciatori, delinquenti, ma <b>anche noi abbiamo sentimenti</b> - viene riportato nel foglio scritto dai pusher -. Un cane non può avere alcuna colpa e quello che è successo dispiace pure a noi. Magari avete pensato che avessimo stappato una bottiglia ma non è così. Ciao agenti. Buona caccia. Ciao Rocky". Insomma, anche il crimine a volte piange. E a testimonianza di un vero sentimento di dispiacere, c’è anche la ‘firma’ sul biglietto: un sacchettino contenente marijuana e hashish, posto accanto al messaggio, quale attestazione di ‘garanzia’ sulla provenienza e originalità della missiva di saluto.</p>
      <p>Nessuno scherzo di cattivo gusto, quindi. Rocky era un<b> pastore tedesco </b>nato nel 2016 ed era il cane di un vigile, in due anni di servizio era diventato un’icona della legalità e della lotta allo spaccio di sostanze stupefacenti, aveva consentito alla polizia locale dell’Alto Vicentino di sequestrare chili di droga e incastrare numerosi piccoli spacciatori tra Schio e Thiene. Era morto un paio di settimane fa a causa di una gastroenterite, in pratica vittima di una <b>torsione alla stomaco</b>, sindrome piuttosto comune nelle razze canine di media e grande taglia.<br/>La sua scomparsa aveva rattristato un po' tutti, a cominciare dagli agenti ma anche i tanti ragazzini delle scuole che lo avevano conosciuto e ci avevano giocato assieme nel corso delle manifestazioni organizzate per sensibilizzare i giovani al problema dell’uso di sostanze stupefacenti.</p>
      <p>"Rocky era un cane meraviglioso e competente nel suo lavoro – spiegano dal comando di polizia locale –. È stato fondamentale in tanti blitz ed era diventato molto famoso nel territorio. Al solo sentire il suo nome, assistevamo molto spesso a scene di ragazzi che tiravano fuori spinelli dalle tasche e ce li consegnavano spontaneamente, intimoriti dal probabile arrivo del cane che li avrebbe beccati sicuramente".<br/>Il posto di Rocky è stato preso da <b>Kamikaze</b>, un <b>pastore belga </b>preso in prestito dalla Polizia di Stato. Toccherà a lui non farlo rimpiangere.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>