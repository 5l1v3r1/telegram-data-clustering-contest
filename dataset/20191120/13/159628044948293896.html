<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/pamukkale/cocuklar-pamukkaleyi-renklendirdi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T13:26:00+00:00"/>
    <meta property="og:title" content="Çocuklar Pamukkale’yi renklendirdi"/>
    <meta property="og:description" content="Pamukkale Belediyesi Dünya Çocuk Hakları Günü’nde farklı bir etkinliğe imza attı. İlçede yaşayan çocukların çizdiği resimler, Başkan Avni Örki’nin talimatıyla ilçe genelindeki billboardlara asıldı. Pamukkale Belediye Başkanı Avni Örki, minik ressamları belediyede ağırladı, mesaj verdi."/>
  </head>
  <body>
    <article>
      <h1>Çocuklar Pamukkale’yi renklendirdi</h1>
      <h2>Pamukkale Belediyesi Dünya Çocuk Hakları Günü’nde farklı bir etkinliğe imza attı. İlçede yaşayan çocukların çizdiği resimler, Başkan Avni Örki’nin talimatıyla ilçe genelindeki billboardlara asıldı. Pamukkale Belediye Başkanı Avni Örki, minik ressamları belediyede ağırladı, mesaj verdi.</h2>
      <address><time datetime="2019-11-20T13:26:00+00:00">20 Nov 2019, 13:26</time> by <a rel="author">Haber Merkezi</a></address>
      <p>Pamukkale Belediye Başkanı Avni Örki, 20 Kasım Dünya Çocuk Hakları Günü’nde belediyede çocukları ağırlayarak, tüm dünyaya mesaj gönderdi. Belediye Başkanı Avni Örki, geçtiğimiz günlerde ilçe sınırlarındaki önemli noktalardaki billboardların, çocuk haklarına dikkat çekmek amacıyla, minik ressamların çizdiği resimlerle donatıldığını belirterek, çocuk haklarının çok önemli olduğunu söyledi.</p>
      <p>“Çocuklara karşı işlenen her türlü haksızlığın, suçun karşısındayız” diyen Başkan Örki, Pamukkale Belediyesi olarak çocukların hem okul hayatına hem toplumsal yaşama adapte olmalarına destek olmak amacıyla projeler yürüttüklerini hatırlatarak, belediye bünyesindeki Aile Destek Birimi’nde görevli uzman psikoloğun, ilçe sınırları içerisinde desteğe ihtiyacı olan çocuklara yardımcı olduğunu bildirdi.</p>
      <figure>
        <img src="https://www.denizlihaber.com/medya/2019/11/denizli-pamukkale-orki-cocuklar-manset1.jpg"/>
      </figure>
      <p><b>“ÇOCUKLAR YARINLARIMIZIN TEMİNATI”</b><br/>Pamukkale Belediye Başkanı Avni Örki, belediye binası önündeki billboardların önünde minik ressamlarla bir araya gelerek, “Bizler ülke olarak gerçekten şanslı bir ülkeyiz. Çünkü ülkemizin kurucusu Gazi Mustafa Kemal Atatürk 23 Nisan’ı ulusal egemenliğimizle bir tutarak, özdeşleştirerek çocuk haklarına verdiği önemi, değeri bundan yıllar önce bizlere göstermiştir. Bugün geldiğimiz noktada gerçekten ülkemizin çocuklarının birçoğunun çok iyi şartlarda yetiştirildiğini ve büyüdüğünü görüyoruz. Çocuk hakları o kadar önemli ki; bir milletin çocuk haklarına vermiş olduğu değer, medeniyetinin, kültürünün, çağdaşlığının bir işaretidir. Çocuk haklarına değer veren medeniyetler, ülkeler en güçlü ülkeler, medeniyetler olarak anılırlar. Bu çocuklar bize emanettir. Bu çocuklar bizim geleceğimizdir. Ülkemizin geleceğini emanet edeceğimiz, yarınlarımızın teminatıdır. Bizlerde yerel idareciler olarak çocuklarımızın daha güzel şartlarda büyümesini sağlamak adına gayret ediyoruz, koşturuyoruz. İnşallah bu gayretimizi de artırarak sürdüreceğiz. Buradan dünya çocuklarına da yanımızdaki bu güzel çocuklarla bir mesaj vermek istiyoruz. Bütün dünyada eziyet çeken, zor şartlar altında büyümeye çalışan bütün çocuklarımıza güzel günler temenni ediyoruz. İnşallah onlarda çok mutlu günler geçirirler. Ülkemizin çocuklarıyla geleceğe emin adımlarla ilerlediği bugünlerde, bende bütün vatandaşlarımıza güzel günler temenni ediyorum” dedi.</p>
      <figure>
        <img src="https://www.denizlihaber.com/medya/2019/11/denizli-pamukkale-orki-cocuklar-manset2.jpg"/>
      </figure>
      <p>Başkan Örki, çocuklarla tek tek sohbet ederek, çizdikleri resimler hakkında bilgiler aldı. Küçük misafirleri ile öğle yemeği yiyen Pamukkale Belediye Başkanı Avni Örki, minik ressamlara hediye vermeyi de ihmal etmedi.</p>
    </article>
  </body>
</html>