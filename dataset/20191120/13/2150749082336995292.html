<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/truba-maye-buti-zvilneniy-z-posadi-direktora-dbr-friz/"/>
    <meta property="og:site_name" content="Прямий"/>
    <meta property="article:published_time" content="2019-11-20T13:28:00+00:00"/>
    <meta property="og:title" content="Труба має бути звільнений з посади директора ДБР - Фріз"/>
    <meta property="og:description" content="Проект так званої &quot;підозри&quot;, спрямований у ГПУ Державним бюро розслідувань щодо п'ятого президента України Петра Порошенка, є помстою приспішників"/>
  </head>
  <body>
    <article>
      <h1>Труба має бути звільнений з посади директора ДБР - Фріз</h1>
      <address>
        <time datetime="2019-11-20T13:28:00+00:00">20 Nov 2019, 13:28</time>
      </address>
      <p>
        <b>Проект так званої "підозри", спрямований у ГПУ Державним бюро розслідувань щодо п'ятого президента України Петра Порошенка, є помстою приспішників Януковича.</b>
      </p>
      <p>Про це сказала народний депутат фракції "Європейська Солідарність"<b> Ірина Фріз</b>, передає<a href="https://eurosolidarity.org/%d1%96%d1%80%d0%b8%d0%bd%d0%b0-%d1%84%d1%80%d1%96%d0%b7-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%b4%d0%b1%d1%80-%d1%82%d1%80%d1%83%d0%b1%d0%b0-%d1%8f%d0%ba-%d0%bc%d0%b0%d1%80%d1%96%d0%be/"> пресслужба</a> партії.</p>
      <p>"Це помста приспішників Януковича п’ятому президенту України Петру Порошенку, який у найважчі часи для України взяв на себе тягар керувати країною, відстоював її як на міжнародній арені, так і у військовій протидії РФ, яка фактично шостий рік намагається свою агресію кваліфікувати як внутрішній конфлікт України",- сказала Фріз.</p>
      <p>Вона вважає, що цими діями повністю керує ексчиновник часів президенства Януковича Андрій Портнов.</p>
      <p>"У нас не просто пан Портнов підміняє собою діяльність правоохоронних органів, він фактично керує ними. Я б перейменувала Державне бюро розслідувань в "Портнов Розслідування Україна", тобто ДБР – в ПРУ. Це цілеспрямоване політичне переслідування п’ятого президента України, і керує цим переслідуванням колишній заступник Адміністрації президента Януковича, який повернувся в Україну і фактично через свій телеграм-канал у соціальних мережах сповіщає про ту чи іншу справу, яку вестиме ДБР", – зазначила Ірина Фріз.</p>
      <p>"Ми є свідками неприпустимої, ганебної історії, яка поки що не має жодної оцінки від влади. Лише сліпий сьогодні не помічає, в якій спосіб ДБР оголошує про те чи інше розслідування. Я сподіваюся, що ця неприпустима історія буде припинена після того, як вступить в дію новий закон про ДБР, який залишилося проголосувати, і фактично він перезапустить роботу ДБР, а пана Трубу буде звільнено як маріонетку пана Портнова", – додала вона.</p>
      <p>Раніше політолог Андрій Смолій заявив, що <a href="https://prm.ua/dbr-peresliduye-viklyuchno-tih-hto-zavazhaye-noviy-vladi-ta-kremlyu-smoliy/">ДБР переслідує виключно тих людей, які заважають чинній владі та Кремлю.</a></p>
      <p>Нагадаємо, <a href="https://prm.ua/tsya-sprava-dlya-nas-prioritetna-truba-zvituye-pered-bogdanom-shhodo-vikliku-poroshenka-do-dbr/">в інтернеті з'явився аудіозапис, на якому чутно, як глава Державного бюро розслідувань Роман Труба "радиться" з главою офісу президента Андрієм Богданом щодо наступного виклику до ДБР п'ятого президента України Петра Порошенка.</a></p>
      <p>Також раніше <a href="https://prm.ua/u-merezhi-opublikuvali-zapis-de-direktoru-dbr-trubi-radyat-ne-pereymatisya-spravami-maydanu/">в мережі оприлюднили аудіозапис, де очільнику Державного бюро розслідувань (ДБР) Роману Трубі радять не перейматися "справами Майдану".</a></p>
      <related>
        <h4>Схожі новини</h4>
        <a href="https://prm.ua/vidomiy-zhurnalist-pidtverdzhuye-dostovirnist-opublikovanih-zapisiv-trubi/"/>
        <a href="https://prm.ua/vlada-demonstruye-povniy-byezpryedyel-vidkrivayuchi-kriminalni-spravi-rukami-portnova-dimov/"/>
        <a href="https://prm.ua/na-normandskiy-zustrichi-bude-legalizovano-formulu-shtaynmayera-i-vihid-ukrayini-z-minskih-domovlenostey-friz/"/>
      </related>
    </article>
  </body>
</html>