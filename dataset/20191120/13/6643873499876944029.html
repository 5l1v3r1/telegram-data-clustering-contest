<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/9veg1w/kina-kaller-amerikansk-diplomat-inn-paa-teppet-etter-at-senatet-vedtok"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T13:48:20+00:00"/>
    <meta property="og:title" content="Kina kaller amerikansk diplomat inn på teppet etter at Senatet vedtok Hongkong-forslag"/>
    <meta property="og:description" content="Kina reagerer sterkt på at Senatet i USA har vedtatt et lovforslag som støtter demonstrantene i Hongkong."/>
  </head>
  <body>
    <article>
      <h1>Kina kaller amerikansk diplomat inn på teppet etter at Senatet vedtok Hongkong-forslag</h1>
      <h2>Kina reagerer sterkt på at Senatet i USA har vedtatt et lovforslag som støtter demonstrantene i Hongkong.</h2>
      <address><time datetime="2019-11-20T13:48:20+00:00">20 Nov 2019, 13:48</time> by <a rel="author">NTB</a></address>
      <p>Senatet vedtok lovforslaget enstemmig og truer samtidig med å trekke tilbake den særskilte økonomiske statusen som Hongkong har. Det kan ses som kritikk av Kinas håndtering av protestene i det delvis selvstyrte området.</p>
      <p>De folkevalgte har også enstemmig vedtatt å stanse salg av tåregass, gummikuler, vannkanoner og håndjern, som blir brukt av politi og soldater for å slå ned på demonstrasjonene som har lammet Hongkong de siste månedene.</p>
      <p>Nå har det kinesiske utenriksdepartementet kalt inn stasjonssjef William Klein ved USAs ambassade i Beijing til møte.</p>
      <h3>Utenriksdepartementet reagerer</h3>
      <p>– Vi oppfordrer USA sterkt til umiddelbart å iverksette effektive tiltak for å hindre at dette forslaget blir lov, og vi oppfordrer USA til umiddelbart å slutte å blande seg i Hongkongs anliggender og Kinas interne anliggender, sier viseutenriksminister Ma Zhaoxu i en uttalelse.</p>
      <p>Det er Ma som har kalt inn Klein til møte. USAs ambassadør til Kina, Terry Brandstad, er ute av landet, og kan derfor ikke delta.</p>
      <p>Ma varsler kinesiske mottiltak dersom forslaget blir lov.</p>
      <p>Klein på sin side svarte at USA ser med alvorlig bekymring på situasjonen i Hongkong.</p>
      <h3>Vedtatt i både Senatet og Representantenes hus</h3>
      <p>Forslaget er nå vedtatt i både Representantenes hus og Senatet. Nå skal de bli enige om ordlyden i lovforslaget før det kan vedtas og deretter signeres av president Donald Trump. Det er uklart om Trump vil undertegne forslaget.</p>
      <p>– Lovforslaget fremstiller kriminelle handlinger som en streben etter menneskerettigheter og demokrati, sier talsperson Geng Sheng i utenriksdepartementet.</p>
      <h3>Handelssamtaler i stampe</h3>
      <p>Geng anklager videre Washington for å ha en skjult politisk agenda om å destabilisere Kina og Hongkong.</p>
      <p>Vedtaket fra USA kommer i et kritisk øyeblikk i handelssamtalene mellom USA og Kina.</p>
      <p>President Trump sa tirsdag at de to partene ikke har kommet til enighet om å avslutte handelskrigen og varslet en ytterligere økning i toll på kinesiske varer.</p>
      <p>Handelskonflikten mellom de to landene har nå vart i halvannet år. Trump har innført toll på kinesiske varer til en verdi av 400 milliarder dollar.</p>
      <h3>50 demonstranter igjen</h3>
      <p>Demonstrantene har den siste tiden forskanset seg på Hongkongs tekniske universitet.</p>
      <p>Politiet beleiret søndag universitetet og brukte tåregass og vannkanoner mot demonstranter som forsøkte å rømme fra universitetsområdet og politiet. Demonstrantene svarte med bensinbomber og satte fyr på flere innganger til universitetet.</p>
      <p>Tirsdag kveld hadde 800 demonstranter, deriblant 300 mindreårige, forlatt universitetsområdet, etter advarsler fra myndighetene om at politiet kunne komme til å avfyre skudd mot demonstrantene for å fjerne dem fra området. Mange av dem er pågrepet av politiet.</p>
      <p>Onsdag var det om lag 50 demonstranter igjen inne på universitetet.</p>
      <h3>Sanksjoner</h3>
      <p>Det amerikanske Senatets «Hongkong Human Rights and Democracy Act» legger opp til en årlig vurdering av handelsstatusen USA har innvilget Hongkong.</p>
      <p>Lovforslaget inneholder også sanksjoner mot ledere i Hongkong og Kina som begår menneskerettighetsbrudd, inkludert utlevering av borgere til Fastlands-Kina for rettsforfølgelse. Det var forslag om en slik utlevering som utløste masseprotester i Hongkong 9. juni.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/kultur/i/JoXPWX/de-har-sesongkort-paa-intimkonserter-i-bergen"/>
        <a href="https://www.bt.no/nyheter/lokalt/i/vQdWOj/bystyret-ga-edel-et-halmstraa"/>
        <a href="https://www.bt.no/nyheter/i/kJxqxX/ber-politiet-om-hjelp-til-aa-stanse-pyramide"/>
        <a href="https://www.bt.no/nyheter/i/pqR9V/finse"/>
      </related>
    </article>
  </body>
</html>