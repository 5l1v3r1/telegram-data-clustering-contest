<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919263/%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%AA%D9%88%D9%82%D8%B9-%D8%AF%D8%A7%D8%B1%D9%86%D8%AF-%D8%B3%D9%86%DA%AF-%D9%87%D8%A7%DB%8C-%D8%AC%D9%84%D9%88%DB%8C-%D9%BE%D8%A7%DB%8C%D8%B4%D8%A7%D9%86-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:18:33+00:00"/>
    <meta property="og:title" content="صادرکنندگان توقع دارند سنگ‌های جلوی پایشان برداشته شود"/>
    <meta property="og:description" content="ایسنا/آذربایجان شرقی رئیس اتاق بازرگانی ایران با تاکید بر این‌که برخلاف تصورات غلط ، صادرکنندگان ما، همواره خود را ثابت کردند، گفت: صادرکنندگان توقع دارند سنگ‌ها را از جلوی پایشان برداشته و به آن‌ها اجازه‌ی حرکت دهیم، فعال اقتصادی و صادرکنندگانی که در یک میدان نابرابر رقابت می‌کنند، باید حمایت شوند."/>
  </head>
  <body>
    <article>
      <h6 class="kicker">رئیس اتاق بازرگانی ایران:</h6>
      <h1>صادرکنندگان توقع دارند سنگ‌های جلوی پایشان برداشته شود</h1>
      <address><time datetime="2019-11-20T13:18:33+00:00">20 Nov 2019, 13:18</time> by <a rel="author">لیلا جلیلی</a></address>
      <p>ایسنا/آذربایجان شرقی رئیس اتاق بازرگانی ایران با تاکید بر این‌که برخلاف تصورات غلط ، صادرکنندگان ما، همواره خود را ثابت کردند، گفت: صادرکنندگان توقع دارند سنگ‌ها را از جلوی پایشان برداشته و به آن‌ها اجازه‌ی حرکت دهیم، فعال اقتصادی و صادرکنندگانی که در یک میدان نابرابر رقابت می‌کنند، باید حمایت شوند.</p>
      <p>غلامحسین شافعی در بیست و پنجمین همایش ملی توسعه صادرات غیرنفتی کشور در تبریز، با بیان این‌که ما در سیستم قاعده گذاری مشکل داریم و معتقدم تا این قاعده گذاری تغییر نکند هیچ مشکلی حل نخواهد شد، اظهار کرد:  اگر مسیر حرکتمان طبق مسیر گذشتگان باشد، نباید منتظر تغییر باشیم.<br/><br/>وی با بیان این‌که ما منابع زیادی در کشور داریم، گفت: معتقدم مشکل ما، مشکل مالی نیست بلکه تنها مشکل ما، سیستم قاعده گذاری و نداشتن نقشه‌ی راه برای اقتصاد است، اقتصاد ما تکلیفش مشخص نیست، معلوم نیست در یک اقتصاد بلاتکلیف به دنبال چه چیزی هستیم.<br/><br/>رئیس اتاق بازرگانی ایران ادامه داد: اگر قرار باشد صادرات خود را با مالزی مقایسه کنیم، باید سالانه ۶۰۰ میلیارد دلار صادرات داشته باشیم .</p>
      <p>شافعی بیان کرد: تعداد متولی در این امور زیاد بوده  ولی پاسخگو وجود ندارد، مسئول و متولی اصلی در این کشور مشخص نیست، معتقدم  رونق تولید با حرف و شعار محقق نمی‌شود بلکه باید زمینه‌ی حمایت از رونق تولید فراهم شود، اگر خود را متعهد به بیانات مقام معظم رهبری می‌دانیم باید زمینه‌های پیاده سازی این برنامه ها را فراهم کنیم.</p>
      <p>وی با بیان این‌که برنامه‌های توسعه‌ای باید دخالت منطقه ای داشته و در مرکز به همدیگر پیوند بخورد تا به یک برنامه توسعه جامع تبدیل شود، گفت: استانداران باید در استان‌ها صاحب اختیار شوند تا نگاه هزینه‌ای استاندارها به نگاه درآمدی تبدیل شود .</p>
      <p>براساس این گزارش؛ بیست و پنجمین همایش ملی توسعه صادرات غیرنفتی کشور با محوریت راهکارهای بهبود فضای کسب و کار برای رونق تولید و توسعه صادرات غیرنفتی و حضور در بازارهای جهانی با حضور مقامات کشوری و استانی و بین المللی در مصلای تبریز برگزار شد.</p>
      <p>انتهای پیام</p>
    </article>
  </body>
</html>