<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/economic-impact-internet-disruption-iran"/>
    <meta property="og:site_name" content="euronews"/>
    <meta property="article:published_time" content="2019-11-20T13:40:16+00:00"/>
    <meta property="og:title" content="هزینه قطع اینترنت در ایران چقدر است؟"/>
    <meta property="og:description" content="در حالی قطعی شبکه جهانی اینترنت در ایران در چهارمین روز متوالی ادامه دارد که، فارغ از محدود شدن ارتباطات عمومی، اداره بسیاری از کسب و کارهای مالی و تجاری خرد و کلان با مشکل مواجه شده است. قطعی اینترنت چقدر برای اقتصاد کشور هزینه دارد؟"/>
  </head>
  <body>
    <article>
      <h1>هزینه قطع اینترنت در ایران چقدر است؟</h1>
      <address><time datetime="2019-11-20T13:40:16+00:00">20 Nov 2019, 13:40</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/31/11/12/773x435_cmsv2_bd79bd9a-74e7-5739-813f-6b564b341c9a-4311112.jpg"/>
      </figure>
      <p>در حالی قطعی شبکه جهانی اینترنت در ایران در چهارمین روز متوالی ادامه دارد که، فارغ از محدود شدن ارتباطات عمومی، اداره بسیاری از کسب و کارهای مالی و تجاری خرد و کلان با مشکل مواجه شده است.</p>
      <p>علی کلاهی، عضو اتاق بازرگانی تهران به خبرگزاری ایلنا گفته است: «در صادرات دچار مشکل شدیم و الان خبر نداریم که محموله‌های ما کجاست؟ وضعیت کشتی‌ها چگونه است؟ اگر امروز و فردا اینترنت وصل شود شاید بتوان تا حدودی خسارتی که به وجهه بین‌المللی وارد شده را جبران کرد اما اگر این وضعیت طولانی شود به طور حتم دیر خواهد شد.»</p>
      <p>در همین حال، موسسه نت بلاکز که آزادی بهره مندی از شبکه اینترنت در سراسر جهان را رصد می‌کند، برآورده کرده که هزینه قطع ۴ روزه اینترنت در ایران معادل ۲۴۴.۷ میلیون دلار بوده است.</p>
      <p>این بررسی بر پایه سهم اینترنت در تولید ناخالص داخلی ایران از جمله مبادلات مالی، تجاری و خدمات بخش خصوصی و دولتی انجام شده است.</p>
      <p>البته این موسسه در محاسبه معادل ریالی این رقم نرخ مرجع ۴ هزار و ۲۰۰ تومانی دلار را مبنا قرار داده که بر این اساس هزینه قطع اینترنت به ۱۰۳۰ میلیارد تومان بالغ شده است.</p>
      <p>این در شرایطی است که با مبنا قرار دادن نرخ دلار آزاد(حدود ۱۲ هزار تومان)، هزینه برآورد شده به ۳ هزار میلیارد تومان می‌رسد.</p>
      <figure>
        <img src="https://static.euronews.com/articles/stories/04/31/11/12/404x283_cmsv2_e156f876-3fbb-5b42-a4c2-b84d8a154ace-4311112.jpg"/>
      </figure>
      <p>در حالی که فقدان آمار رسمی محاسبه دقیق هزینه قطع اینترنت بر فعالیت‌های مالی، تجاری و خدماتی را دشوار کرده، معاملات بورس تهران به عنوان تنها داده مستند موجود و قابل دسترسی تا حدودی سطح تاثیر قطع اینترنت بر اقتصاد ایران را نشان می‌دهد.</p>
      <p>مطابق آمار رسمی سایت رسمی شرکت بورس تهران متوسط ارزش معاملات روزانه بورس تهران در هفته کاری گذشته ۱۳۰۹ میلیارد تومان بوده است.</p>
      <p>اما این رقم در جریان معاملات روز سه‌شنبه (۲۸ آبان۹) به ۸۲۷ میلیارد تومان کاهش یافته که نشان از افت ۴۸۲ میلیارد تومانی دارد.</p>
      <p>با این وجود حکومت ایران هنوز زمان دقیقی برای اتصال دوباره شبکه اینترنت اعلام نکرده و در تازه ترین اظهار نظر در این خصوص محمود واعظی، رئیس دفتر رئیس جمهوری ایران گفته که اگر آرامش به همین صورت باشد اینترنت وصل می‌شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/19/gasoline-price-increasing-effects-iran-economy-inflation-rate">رشد قیمت بنزین چه زمانی به گرانی دامن می‌زند؟</a>
        </li>
        <li>
          <a href="https://farsi.euronews.com/2019/11/18/reasons-increasing-gasoline-price-iran-higher-than-world-market">دولت گرفتار دور باطل ۴۰ ساله؛ چرا بنزین در ایران ۶۰۰ برابر بازار جهانی گران شد؟</a>
        </li>
      </ul>
    </article>
  </body>
</html>