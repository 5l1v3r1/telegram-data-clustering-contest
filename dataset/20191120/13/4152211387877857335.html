<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592133/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2-%E0%A6%B9%E0%A6%B2%E0%A7%87%E0%A6%93-%E0%A6%AD%E0%A7%87%E0%A6%9F%E0%A7%8D%E0%A6%9F%E0%A6%B0%E0%A6%BF-%E0%A6%86%E0%A6%B6%E0%A6%BE%E0%A6%AC%E0%A6%BE%E0%A6%A6%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T13:57:00+00:00"/>
    <meta property="og:title" content="গোলাপি বল হলেও ভেট্টরি আশাবাদী"/>
    <meta property="og:description" content="ভারতের মাটিতে অতিথি দলের স্পিনারদের ব্যর্থতা নতুন কিছু নয়। তার ওপরে কলকাতা টেস্ট হবে গোলাপি বলে, কৃত্রিম আলোয়। সন্ধ্যার পর শিশিরসিক্ত বল টার্ন করানো বেশ কঠিন। তাইজুল-মিরাজদের নিয়ে তাই বেশ দুশ্চিন্তায় বাংলাদেশের স্পিন বোলিং কোচ ড্যানিয়েল ভেট্টরি। অবশ্য দিবা-রাত্রির টেস্টে স্পিনারদের..."/>
  </head>
  <body>
    <article>
      <h1>গোলাপি বল হলেও ভেট্টরি আশাবাদী</h1>
      <address><time datetime="2019-11-20T13:57:00+00:00">20 Nov 2019, 13:57</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/20/ca5c9139564d10aa39b580c8e38c9a79-5dd5461dae345.JPG"/>
        <figcaption>তাইজুলকে উৎসাহ দিতে নিজেই বোলিং শুরু করলেন ভেট্টরি</figcaption>
      </figure>
      <p>
        <b>ভারতের মাটিতে অতিথি দলের স্পিনারদের ব্যর্থতা নতুন কিছু নয়। তার ওপরে কলকাতা টেস্ট হবে গোলাপি বলে, কৃত্রিম আলোয়। সন্ধ্যার পর শিশিরসিক্ত বল টার্ন করানো বেশ কঠিন। তাইজুল-মিরাজদের নিয়ে তাই বেশ দুশ্চিন্তায় বাংলাদেশের স্পিন বোলিং কোচ ড্যানিয়েল ভেট্টরি। অবশ্য দিবা-রাত্রির টেস্টে স্পিনারদের সাফল্য নিয়ে তিনি আশাবাদী।</b>
      </p>
      <p>বুধবার কলকাতার ইডেন গার্ডেন্সে বাংলাদেশ দলের অনুশীলন শেষে সংবাদ মাধ্যমকে ভেট্টরি বলেছেন, ‘ভারতের ব্যাটসম্যানরা সফরকারী দলের স্পিনারদের নিয়ে ছেলেখেলা করে বলা যায়। এটা নতুন কিছু নয়। এখানকার উইকেট এবং ভারতীয় ব্যাটসম্যানদের স্কিল অতিথি স্পিনারদের জন্য কঠিন করে তোলে কাজটা। ইন্দোর টেস্টে দেখা গেছে, মায়াঙ্ক আগারওয়াল ও আজিঙ্কা রাহানে কীভাবে আমাদের স্পিনারদের চাপে রেখেছিল। ইডেনের উইকেট অনেকটা ইন্দোরের মতো। তাই আমাদের স্পিনারদের সামনে কঠিন চ্যালেঞ্জ অপেক্ষা করছে।’</p>
      <p>ইডেন টেস্টে সাফল্য পেতে শিষ্যদের প্রতি নিউজিল্যান্ডের কিংবদন্তি স্পিনারের পরামর্শ, ‘গোলাপি বলেও স্পিনারদের অবদান রাখার সুযোগ আছে, তবে সেটা একটু অন্যভাবে। শিশিরের কারণে স্পিনারদের হয়তো বল টার্ন করাতে সমস্যা হবে। তবে তারা রান আটকে রাখার কাজটা করতে পারবে। আশা করি, উইকেট ভালো হবে এবং গোলাপি বলে স্পিনাররাও সাফল্য পাবে।’</p>
      <p>দলের স্পিনারদের কাছে ভেট্টরির প্রত্যাশা, ‘দিনের প্রথম দুই সেশনে স্পিনাররা গুরুত্বপূর্ণ ভূমিকা পালন করতে পারে। তবে ঘরের মাঠে বাংলাদেশের স্পিনারদের যেমন পারফরম্যান্স, ভারতে তেমন পারফরম্যান্স আশা করলে চলবে না। প্রথম ইনিংসে ৬০ বা ৭০ রানের বিনিময়ে দুই উইকেট পেলেই যথেষ্ট। আর দ্বিতীয় ইনিংসে উইকেট থেকে সহায়তার অপেক্ষায় থাকতে হবে।’</p>
      <p>ইনিংস ব্যবধানে হারা ইন্দোর টেস্টে বাংলাদেশের সবচেয়ে উজ্জ্বল অধ্যায় আবু জায়েদ রাহীর দুরন্ত বোলিং। কোহলি-রোহিত সহ চার উইকেট শিকার করা তরুণ পেসারের প্রশংসা করলেন ভেট্টরিও, ‘প্রথম টেস্টে রাহী অসাধারণ বল করেছে। এবাদতও নিজের সেরাটা দেওয়ার চেষ্টা করেছে। আশা করি, ইডেনেও ভালো পারফর্ম করবে তারা। কারণ, গোলাপি বলে স্পিনারদের চেয়ে পেসাররা বেশি সাফল্য পায়।’</p>
      <footer>/আরআই/এএআর/</footer>
    </article>
  </body>
</html>