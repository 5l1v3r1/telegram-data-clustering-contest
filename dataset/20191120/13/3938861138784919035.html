<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_golij-narkoman-gvaltuye-sistemu-pravosuddya-postrazhdali-ditina-ta-starij/939041"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Голий наркоман ґвалтує систему правосуддя: постраждали дитина та старий"/>
    <meta property="og:description" content="Громадський активіст Давід Пластер організовує акцію &quot;Борщага без наркобидла&quot; 26 листопада о 13:30 біля будівлі Святошинського районного суду на підтримку сім'ї Олексія Пшеварського. Його 2-річного сина та батька пенсіонера побив голий наркоман посеред білого дня в Святошинському районі ..."/>
  </head>
  <body>
    <article>
      <h1>Голий наркоман ґвалтує систему правосуддя: постраждали дитина та старий</h1>
      <address><time datetime="2019-11-20T13:00:00+00:00">20 Nov 2019, 13:00</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939041_w_300.jpg?v=0"/>
        <figcaption>26 листопада організовують акцію на підтримку Олексія Пшеварського біля Святошинського районного суду. Його 2-річного сина та батька побив голий чоловік, якого підозрюють у вживанні наркотиків. Фото: David Plaster.</figcaption>
      </figure>
      <p>Громадський активіст <b>Давід Пластер</b> організовує акцію "Борщага без наркобидла" 26 листопада о 13:30 біля будівлі Святошинського районного суду на підтримку сім'ї <b>Олексія Пшеварського.</b></p>
      <p>Його 2-річного сина та батька пенсіонера побив голий наркоман посеред білого дня в Святошинському районі столиці 10 липня, - повідомив <a href="https://www.facebook.com/events/592268618180290/?notif_t=plan_user_invited&amp;notif_id=1574236689467236">Давід Пластер </a>на офіційній сторінці в Фейсбук.</p>
      <p>"Підозрюваний знаходиться на 60-денному примусовому лікуванні. "Раптово" судмедекспертиза виявила в нього шизофренію. Адвокати підозрюваного намагаються перекваліфікувати справу з грабежу і нанесення тяжких тілесних ушкоджень на неадекватну поведінку. Олексій хоче справедливого вироку та спокою для своєї сім'ї. Тому звернувся до мене за допомогою. Прошу всіх небайдужих прийти та підтримати Олексія 26 листопада о 13:30 до будівлі Святошинського районного суду. Це не стосується Вашої сім'ї, але це наше суспільство. Доведи, що "твоя хата не скраю". Борись за справедливість разом зі мною", - йдеться в повідомленні.</p>
      <p>На першому суді підозрюваному пред'явили 3 статті, серед яких грабіж і нанесення тяжких тілесних ушкоджень.</p>
      <p>"В цій історії був замішаний ще один старий з іншого під'їзду, якого він побив. Йому зробили кілька операцій на очах. Згідно із законом підозрюваному загрожувало 5 років тюремного ув'язнення. Його сім'я найняла 2-х адвокатів, які намагаються перекваліфікувати кримінальну справу. На першому засіданні йому дали 60 днів арешту і відправили справу на дорозслідування", - розповів Пластеру Пшеварський.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_prezident-borschagi-boretsya-iz-smittyam-narkotikami-ta-poganoyu-anglijskoyu/934674"/>
      </related>
      <p>Через 60 днів за клопотанням адвокатів підозрюваного перевели в заклад для психічно хворих.</p>
      <p>"Раніше він був притягнутий за статтею грабіж, але нібито проходив лікування і був визнаний шизофреніком. Маю сумніви в тому, що він справді лікувався, бо навіть не міг відповісти, як звати його лікаря. Після 1,5 місяця в лікарні йому дали висновок, що він хворий на шизофренію у важкій формі і йому необхідне примусове лікування. На друге судове засідання приїхали телеканали. Я спробував зробити цей випадок максимально відкритим, але його адвокати наполягли на тому, що він неосудний, а тому не може бути присутнім на судовому засіданні. Адвокати намагалися всім довести, що він хворий і що його необхідно відправити додому на лікування. Виходячи з першого судового засідання, яке є в відео репортажах, він дуже поганий актор і це було видно не тільки мені. Оскільки для того, що б грати роль психічно хворого, цю роль потрібно грати протягом усього судового засідання. Йому це вдавалося погано", - каже батько постраждалого хлопчика.</p>
      <p>Адвокати підозрюваного наполягають на тому, що йому краще не приходити на наступні засідання.</p>
      <p>"Вони дуже хотіли, щоб його відпустили додому і лікували в домашніх умовах, при тому що, нагадую - він психічно важкий хворий. Не викликає сумнівів, що його сім'я сплатила гроші за фальсифікацію свідчень в медзакладі і зараз вони намагаються максимально швидко витягнути його. Цим діями, вони самі себе наражають на небезпеку, не кажучи вже про оточуючих. Скоріше за все, адвокати працюють за принципом договорняка", - розповів Пластеру Пшеварський.</p>
      <p>Пшеварський звернувся до Пластера, бо вважає, що волонтери - це чесні борці за справедливість, які реально можуть допомогти. Пластер вирішив організовати акцію, щоб історія набула розголосу та мотивувала суддів до винесення чесного вироку.</p>
      <p>"Справедливість та безпека – це привід вийти на акцію протесту проти наркобидла та підтримати сім'ю Олексія. Разом ми можемо не тільки зробити цю історію більш загальнодоступною, але і дати поштовх для обговорення даної теми та теми наркоманів в районі та місті", - пише Пластер.</p>
      <blockquote><a href="https://gazeta.ua/articles/np/_golij-cholovik-vlashtuvav-debosh-i-pobiv-2richnu-ditinu/914551">Голий чоловік побив 2-річну дитину</a> та дідуся в Святошинському районі в Києві.</blockquote>
    </article>
  </body>
</html>