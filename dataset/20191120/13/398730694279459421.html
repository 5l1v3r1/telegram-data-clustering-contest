<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ebba-andersson-borta-till-arsskiftet/"/>
    <meta property="og:site_name" content="DN.SE"/>
    <meta property="article:published_time" content="2019-11-20T13:08:12+00:00"/>
    <meta property="og:title" content="Ebba Andersson borta till årsskiftet"/>
    <meta property="og:description" content="Skidstjärnan Ebba Andersson blir borta till årsskiftet på grund av knäskadan hon fick när hon halkade under en löptur."/>
  </head>
  <body>
    <article>
      <h1>Ebba Andersson borta till årsskiftet</h1>
      <address><time datetime="2019-11-20T13:08:12+00:00">20 Nov 2019, 13:08</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Skidstjärnan Ebba Andersson blir borta till årsskiftet på grund av knäskadan hon fick när hon halkade under en löptur.<br/>– Vi räknar absolut med att hon är tillbaka under säsongen, säger landslagsläkaren Magnus Oscarsson.</b>
      </p>
      <p>I ett pressmeddelande säger Ebba Andersson:</p>
      <p>”Jag såg verkligen fram emot att få börja tävla i helgen. Men det bästa jag kan göra nu är att blicka framåt och fokusera på min rehabilitering så att jag kan komma tillbaka så snart som möjligt”.</p>
      <p>Det var under landslagslägret i Bruksvallarna som Andersson halkade och slog i knät som hon tidigare haft en skada i.</p>
      <p>Hon fick värk i knät och därför blev hon röntgad.</p>
      <p>– I fallet fick hon en skada i knäets stabiliserande mjukdelar. De måste läka innan hon kan fortsätta, säger landslagsläkaren Magnus Oscarsson.</p>
      <p><b>Ebba Andersson opererades </b>2016 och förra året fick hon anpassa träningen innan VM i Seefeld på grund av överansträngning i samma knä. Med den gamla skadan i åtanke behöver mjukdelsskadan tas på allvar.</p>
      <p>– Det är komplicerande att hon har en skada där sedan tidigare. Fortsätter hon att belasta knäet så läker det inte bra. Därför måste hon skydda området och anpassa träningen, säger Oscarsson.</p>
      <p>Skidsäsongen sätter igång i helgen i Gällivare. Den första världscuptävlingen körs i finska Ruka sista helgen i november. Andersson missar även tävlingarna i Lillehammer, Davos och Lenzerheide samt Tour de Ski som startar den 28 december.</p>
      <p>Första världscuptävlingen efter nyår med distanslopp är i Nove Mesto 18–19 januari.</p>
      <p>– Det är svårt att säga till vilken tävling hon är tillbaka, det får vi en bättre uppfattning om efterhand. Men vi räknar absolut med att hon är tillbaka under säsongen, säger Oscarsson.</p>
      <p>
        <b>Hur har dialogen med Ebba Andersson sett ut sedan ni tog beslutet?</b>
      </p>
      <p>– Hon har varit med om det här förut och vet vilket jobb som krävs. Som en del av världseliten är man van att ta fram utmaningar och att göra ett hårt jobb. Det är så vi ser på det här nu.</p>
      <p><b>Ebba Andersson fick sitt </b>stora genombrott förra säsongen då hon tog nio individuella pallplatser i världscupen. Hon var även med i stafettlaget som tog VM-guld i stafett.</p>
      <p>Det här är andra tunga skadebeskedet för damlandslaget i höst. Sedan tidigare står det klart att sprintspecialisten Hanna Falk missar hela säsongen på grund av en ryggskada.</p>
      <p>Rättad: I en tidigare version uppgavs felaktig ort för helgens skidpremiär.</p>
    </article>
  </body>
</html>