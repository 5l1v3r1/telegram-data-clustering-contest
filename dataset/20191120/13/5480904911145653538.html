<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lidovci-v-krajich-nejsou-rozhodnuti-o-podpore-noveho-predsedy/1823240?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T13:34:00+00:00"/>
    <meta property="og:title" content="Lidovci v krajích nejsou rozhodnuti o podpoře nového předsedy"/>
    <meta property="og:description" content="Praha - Ve většině krajů lidovci zatím nejsou rozhodnuti o tom, koho by rádi viděli v čele strany po odchodu Marka Výborného. Nynější předseda v úterý oznámil, že z rodinných důvodů rezignuje k termínu mimořádného sjezdu KDU-ČSL, který by se měl uskutečnit 25. ledna. Sympatie některých členů krajských lidoveckých organizací mají místopředseda KDU-ČSL a šéf poslaneckého klubu Jan Bartošek a bývalý ministr zemědělství Marian Jurečka. Oba kandidovali na předsedu v březnové řádné volbě. Jurečka dnes na dotaz ČTK kandidaturu nevyloučil, věc chce ale probrat s rodinou. Bartošek se rozhodne podle toho, zda jej vyzve členská základna."/>
  </head>
  <body>
    <article>
      <h1>Lidovci v krajích nejsou rozhodnuti o podpoře nového předsedy</h1>
      <address><time datetime="2019-11-20T13:34:00+00:00">20 Nov 2019, 13:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ve většině krajů lidovci zatím nejsou rozhodnuti o tom, koho by rádi viděli v čele strany po odchodu Marka Výborného. Nynější předseda v úterý oznámil, že z rodinných důvodů rezignuje k termínu mimořádného sjezdu KDU-ČSL, který by se měl uskutečnit 25. ledna. Sympatie některých členů krajských lidoveckých organizací mají místopředseda KDU-ČSL a šéf poslaneckého klubu Jan Bartošek a bývalý ministr zemědělství Marian Jurečka. Oba kandidovali na předsedu v březnové řádné volbě. Jurečka dnes na dotaz ČTK kandidaturu nevyloučil, věc chce ale probrat s rodinou. Bartošek se rozhodne podle toho, zda jej vyzve členská základna.</p>
      <p>Ve Zlínském kraji zasedne v pondělí krajský výbor, který bude jména možných kandidátů probírat. "Osobně to vidím na dva lidi, a to jsou Bartošek a Jurečka. Ale ta věc je čerstvá," řekl ČTK místopředseda výboru Josef Bazala. V Královéhradeckém kraji by organizace měla o změnách ve vedení strany jednat nejpozději začátkem prosince. "V daném okamžiku mohu mluvit jen sám za sebe, krajský výbor se touto otázkou ještě nezabýval. Osobně bych rád viděl (ve funkci předsedy) Mariana Jurečku," řekl ČTK předseda tamních lidovců Vladimír Derner.</p>
      <p>"Protože nikdo zatím neoznámil svou kandidaturu, nemůžeme ani zatím nikomu vyjadřovat podporu," řekla krajská předsedkyně lidovců v Plzeňském kraji Ivana Bartošová. "Mohu pouze říci, že my v krajské organizaci nemáme ambice se o místo předsedy ucházet, nevidím u nás žádného možného kandidáta," dodala. Ani místopředseda krajské organizace Stanislav Antoš zatím nechce hovořit o oficiální podpoře. "Mně osobně jako jednotlivci se třeba líbí Jan Bartošek, ale nevím, zda se třeba vůbec bude chtít o místo ucházet," řekl.</p>
      <p>Jihomoravští lidovci budou o věci teprve diskutovat, v kraji už ale některá jména padají. Také místostarosta Břeclavi Richard Zemánek si myslí, že by na místo Výborného měl přijít někdo z dvojice Jurečka nebo Bartošek.</p>
      <p>Předseda hodonínských lidovců Vojtěch Pospíšil ČTK řekl, je otázkou, kdo bude kandidovat, zda to bude někdo z místopředsedů. "Máme za to, že potřebujeme jako strana mladší výraznou tvář, ideálně neokoukanou a ženskou, takovou osobnost, která povede stranu dlouhodobě a konzistentně, aby nám lidé důvěřovali," uvedl. Ze stávajících osobností by se organizaci podle něj zamlouvali Jurečka, Bartošek, Jiří Čunek nebo současná první místopředsedkyně Šárka Jelínková.</p>
      <p>V Libereckém kraji se krajský výbor sejde ve čtvrtek. Ani jihočeská KDU-ČSL zatím nenavrhuje jméno případného Výborného nástupce. Její tajemník Šimon Heller uvedl, že Bartošek, jenž vede jihočeské lidovce, je na pracovní cestě v USA a zatím se nijak k možné kandidatuře nevyjádřil.</p>
      <p>Zástupci krajů nejsou rozhodnuti, neboť rozhodnutí Výborného bylo vzhledem k rodinné tragédii náhlé. "Opravdu na to zatím nebyl čas, působení pana Výborného v čele strany bylo krátké, ale musíme to respektovat. Ve straně jsou výrazné osobnosti, ale ani osobně opravdu nevím, kdo by mohl být předsedou," řekla předsedkyně lidovců v Karlovarském kraji Olga Haláková. Dodala, že si strana počká na Celostátní konferenci KDU-ČSL, která se koná v pátek 13. prosince.</p>
      <p>"Budeme všichni hodně přemýšlet. Je dobře, že Marek Výborný rezignoval až k datu sjezdu, že stále alespoň dočasně předsedu máme, a že zůstane dál poslancem za Pardubický kraj," uvedl šéf pardubických lidovců Roman Línek.</p>
      <p>Zástupci krajských organizací zmiňovali, že oceňují Výborného rozhodnutí. "Ukazuje to na jeho ohromný hodnotový a morální kredit," poznamenal například Zemánek. "Je to extrémně rychlé, jeho krok vnímám jako pochopitelný, rozumím mu a mám za to, že řešení, které navrhl, je v naprostém pořádku a je potřeba to ocenit," řekl člen předsednictva královéhradeckého krajského výboru Jan Falta.</p>
      <p>"Lidsky velmi oceňuji rozhodnutí Marka Výborného, je dokladem toho, že rodina je opravdu pro lidovce hodnota z největších," uvedl předseda KDU-ČSL na Vysočině a poslanec Vít Kaňkovský. Diskuse o jménech je podle něj předčasná.</p>
    </article>
  </body>
</html>