<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742710"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T13:30:00+00:00"/>
    <meta property="og:title" content="โจรแต่งหญิงจี้ชิงเงินแบงก์ อ้างหาเงินใช้หนี้-เลี้ยงลูกเมีย"/>
    <meta property="og:description" content="หนุ่มราชบุรีสิ้นคิด แต่งหญิงใช้ปืนไฟแช็คบุกชิงเงินแบงก์กสิกรไทย สาขาบ้านโป่ง พนักงานหญิงใจกล้าร้องตะโกนขอความช่วยเหลือจนจับกุมตัวได้ อ้างหาเงินใช้หนี้ หวังให้ลูกเมียได้สบาย "/>
  </head>
  <body>
    <article>
      <h1>โจรแต่งหญิงจี้ชิงเงินแบงก์ อ้างหาเงินใช้หนี้-เลี้ยงลูกเมีย</h1>
      <address>
        <time datetime="2019-11-20T13:30:00+00:00">20 Nov 2019, 13:30</time>
      </address>
      <p>
        <b>หนุ่มราชบุรีสิ้นคิด แต่งหญิงใช้ปืนไฟแช็คบุกชิงเงินแบงก์กสิกรไทย สาขาบ้านโป่ง พนักงานหญิงใจกล้าร้องตะโกนขอความช่วยเหลือจนจับกุมตัวได้ อ้างหาเงินใช้หนี้ หวังให้ลูกเมียได้สบาย </b>
      </p>
      <p>เมื่อวันที่ 20 พ.ย. พ.ต.อ.ศิริชัย ไชยดี ผกก.สภ.บ้านโป่ง จ.ราชบุรี รับแจ้งเกิดเหตุคนร้ายบุกชิงเงินธนาคารกสิกรไทย สาขาบ้านโป่ง ริมถนนแสงชูโต เขตเทศบาลเมืองบ้านโป่ง จึงรีบนำกำลังสายสืบ สายตรวจรุดไปตรวจสอบ เมื่อไปถึงพบคนร้าย 1 คน ปลอมตัวแต่งกายเป็นหญิงเดินอยู่ในธนาคารจึงทำการปิดล้อมและเข้าจับกุมตัวไว้ได้ในที่สุด ทราบชื่อต่อมา นายนฤดม นนทะโย อายุ 22 ปี พร้อมของกลางเป็นปืนไฟแช็ค พร้อมระเบิดปลอมและมีดปลอกผลไม้ กระเป๋าสะพาย 2 ใบ รถจักรยานยนต์ฮอนด้า เวฟ สีขาวดำ หมายเลขทะเบียน 1 กพ 7041 ราชบุรี และยังพบกระดาษที่เขียนข้อความด้วยปากกาสีน้ำเงินว่า “ไม่อยากตายตั้งใจอ่าน พี่ส่งเงินมา มีเท่าเอามาให้หมด ใส่กระเป๋ามันไม่ใช่เงินพี่ ถ้าผมโดนจับ ผมโดนระเบิดอยู่ในกระเป๋า ผมไม่เหลืออะไรแล้ว ตายได้เสมอถ้าพี่ตุกติก” จึงควบคุมตัวเอาไว้<br/><br/>ต่อมา พล.ต.ต.อนุภาพ ศรีนวล ผบก.ภ.จว.ราชบุรี พร้อมด้วย พ.ต.อ.ณรงค์เดช ศักดิ์สมบูรณ์ รอง ผบก. ได้เดินทางมายังที่เกิดเหตุเพื่อสอบปากคำพนักงานธนาคารและสอบสวนคนร้ายด้วยตนเอง โดย น.ส.วรรณวิมล ดวงรัตน์มณีโชติ อายุ 31 ปี พนักงานธนาคารตำแหน่งเจ้าหน้าที่บริการลูกค้า เปิดเผยว่า ก่อนเกิดเหตุ ตนได้กดเรียกหมายเลขเพื่อให้บริการลูกค้าลำดับถัดไป ขณะนั้นได้มีลูกค้าเดินเข้ามาหน้าเคาน์เตอร์ท่าทางมีพิรุธ โดยมีการนำเอาผ้าอ้อมของเด็กทารกมาโพกหน้า สวมชุดเสื้อผ้าแบบผู้หญิงพร้อมกับโยนกระดาษที่มีข้อความดังกล่าว หลังจากที่ตนอ่านเสร็จ เมื่อเงยหน้าขึ้นมาก็ต้องตกใจเนื่องจากคนร้ายได้ใช้อาวุธปืนเล็งมาที่ตน ในใจก็คิดแต่ว่าตนจะต้องตายแน่ๆ จึงตัดสินใจตะโกนออกไปว่า “คนร้ายๆ” เพื่อบอกเจ้าหน้าที่รักษาความปลอดภัยของธนาคาร จากนั้นได้วิ่งหลบเข้าไปที่บริเวณใต้เคาน์เตอร์ พร้อมกดสัญญาณเตือนภัยขอความช่วยเหลือไปยังตำรวจ ระหว่างนั้นคนร้ายได้พยายามหลบหนีไปทางด้านหลังของธนาคารแต่ก็ไม่พ้นถูกจับกุมตัวไว้ได้ ช่วงขณะคนร้ายก่อเหตุนั้นมีประชาชนจำนวนหนึ่งที่อยู่ในธนาคารเห็นเหตุการณ์พากันวิ่งหนีออกมาด้านหน้าเพื่อเอาตัวรอด</p>
      <figure>
        <img src="https://www.dailynews.co.th/admin/upload/20191120/news_igVbSOFNVN194843_533.jpg?v=20191121129?v=6781"/>
      </figure>
      <p>สอบสวน นายนฤดม นนทะโย คนร้ายรายนี้ ให้การสารภาพว่า ตนทำงานเป็น รปภ.บริษัทแห่งหนึ่งในอ.บ้านโป่ง แต่ประสบกับปัญหาหนี้สินมูลค่ากว่า 5 แสนบาท ทั้งค่าหวย ค่าแชร์ ค่าใช้จ่ายภายในบ้านและลูกจึงได้นำบ้านไปจำนอง แต่หนี้สินก็ยิ่งเพิ่มพูนจึงตัดสินใจบุกชิงเงินธนาคารโดยศึกษาวิธีการปล้นและการทำระเบิดปลอมจากอินเตอร์เน็ตและนำเสื้อผ้าของภรรยามาใช้ปลอมตัว ก่อนจะลงมือก่อเหตุในวันนี้ ทั้งนี้คนในครอบครัวไม่มีใครทราบเรื่องและตั้งใจไว้ว่า หากปล้นสำเร็จจะนำเงินไปซ่อนไว้ก่อนเผื่อถูกจับกุมตัว ที่ทำไปก็เพื่อหวังปลดหนี้ เพื่อภรรยาและลูกจะได้อยู่สบาย เจ้าหน้าที่ตำรวจจึงควบคุมตัวไปดำเนินคดีตามกฎหมาย</p>
      <figure>
        <img src="https://www.dailynews.co.th/admin/upload/20191120/news_yzYieepOBe194844_533.jpg?v=20191121129?v=9824"/>
      </figure>
    </article>
  </body>
</html>