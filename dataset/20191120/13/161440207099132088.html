<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/20/mihajlovic-torna-a-casa-finito-il-terzo-ciclo-di-cure-4-954890.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T13:06:51+00:00"/>
    <meta property="og:title" content="Mihajlovic torna a casa, finito il terzo ciclo di cure"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">bologna</h6>
      <h1>Mihajlovic torna a casa, finito il terzo ciclo di cure</h1>
      <h2>"Più bella cosa non c'è. Back home", ha scritto Arianna, moglie del tecnico rossoblù</h2>
      <address>
        <time datetime="2019-11-20T13:06:51+00:00">20 Nov 2019, 13:06</time>
      </address>
      <p>Terminato il terzo ciclo di cure contro la <a href="https://www.unionesarda.it/articolo/sport/calcio/2019/07/13/mihajlovic-choc-ho-la-leucemia-ma-la-sconfiggero-4-904420.html">leucemia</a>, Sinisa Mihajlovic torna a casa.</p>
      <p>Ad annunciarlo, attraverso il proprio profilo Instagram, è la moglie Arianna Rapaccioni, che ha pubblicato una foto che la ritrae abbracciata al marito all'uscita del padiglione 8 di ematologia dell'Ospedale Sant'Orsola di Bologna.</p>
      <p>"Più bella cosa non c'è. Back Home", il messaggio allegato alle immagini.</p>
      <p>Il tecnico rossoblù era rientrato in ospedale per proseguire le cure un mese fa, due giorni dopo essere stato sulla panchina del Bologna a Torino contro la Juventus.</p>
      <p>L'allenatore ed ex calciatore ha reso nota la sua <a href="https://www.unionesarda.it/articolo/sport/calcio/2019/07/13/mihajlovic-choc-ho-la-leucemia-ma-la-sconfiggero-4-904420.html">malattia</a> lo scorso luglio durante una conferenza stampa.</p>
      <p>"Ho la leucemia. Ho passato la notte a piangere e ancora adesso ho lacrime, ma non sono di paura: da martedì andrò in ospedale e non vedo l'ora di iniziare a lottare per guarire. Ho spiegato ai miei giocatori che lotterò per vincere, come ho insegnato loro a fare sul campo. Questa sfida la vincerò, non ci sono dubbi", aveva raccontato in lacrime.</p>
      <p>(Unioneonline/F)</p>
    </article>
  </body>
</html>