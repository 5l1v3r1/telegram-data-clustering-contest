<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/teatris-un-deja/xxii-jaunrades-deju-konkursa-lidz-sim-lielakais-jauno-deju-skaits.a339024/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T13:52:00+00:00"/>
    <meta property="og:title" content="XXII Jaunrades deju konkursā līdz šim lielākais jauno deju skaits"/>
    <meta property="og:description" content="Novembrī un decembrī jau 22. reizi norisināsies Latvijas Nacionālā kultūras centra (LNKC) iedibinātais Jaunrades deju konkurss, kurā šogad pieteikts līdz šim lielākais jaundarbu skaits – 84 jaunas dejas, ko radījuši kopumā 37 deju autori, paziņojumā medijiem informē LNKC pārstāvji."/>
  </head>
  <body>
    <article>
      <h1>XXII Jaunrades deju konkursā līdz šim lielākais jauno deju skaits</h1>
      <address><time datetime="2019-11-20T13:52:00+00:00">20 Nov 2019, 13:52</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Novembrī un decembrī jau 22. reizi norisināsies Latvijas Nacionālā kultūras centra (LNKC) iedibinātais Jaunrades deju konkurss, kurā šogad pieteikts līdz šim lielākais jaundarbu skaits – 84 jaunas dejas, ko radījuši kopumā 37 deju autori, paziņojumā medijiem informē LNKC pārstāvji.</b>
      </p>
      <p>Latviešu skatuviskās tautas dejas Jaunrades deju konkursa pirmā kārta norisināsies Mālpilī un Slampē, kurā skatītāji un žūrija atlasīs labākos deju jaundarbus konkursa otrajai kārtai – finālam 2020. gada janvārī Ogrē.</p>
      <blockquote>“Jaunrades deju konkurss ir viens no nozīmīgākajiem notikumiem latviešu skatuviskās tautas dejas nozarē, kas ļauj papildināt Latvijas deju kolektīvu repertuāru ar jaunām un augstvērtīgām horeogrāfijām un nodrošināt Dziesmu un deju svētku tradīcijas attīstību.</blockquote>
      <p>Konkurss veicina ne tikai deju kolektīvu, horeogrāfu un komponistu sadarbību, bet kalpo arī par starta platformu jauniem autoriem. Neizpaliek arī veselīgas sacensības elements – gan starp deju autoriem, gan kolektīviem,” stāsta LNKC deju nozares eksperte Maruta Alpa.</p>
      <p>Deju iesniedzēju vidū ir gan pieredzējuši un Latvijā pazīstami horeogrāfi, gan pavisam jauni autori. Konkursā horeogrāfi piedāvā jaunas dejas divās kategorijās – latviešu tautas deju un rotaļdeju apdares un latviešu skatuviskās dejas, kas veidotas, izmantojot folkloras horeogrāfisko un muzikālo materiālu vai tā elementus. Jaunradītās dejas konkursā rādīs pašu horeogrāfu izvēlēti kolektīvi.</p>
      <p>Dejas vērtēs:</p>
      <ul>
        <li>Rita Spalva – horeogrāfe, profesore, Latvijas Vispārējo latviešu Dziesmu un Deju svētku Goda virsvadītāja, žūrijas priekšsēdētāja;</li>
        <li>Gunta Bāliņa – Latvijas Kultūras akadēmijas profesore;</li>
        <li>Zita Erss – Jāzepa Vītola Latvijas Mūzikas akadēmijas asociētā profesore, Horeogrāfijas katedras vadītāja un pedagoģe;</li>
        <li>Ieva Karele – Jelgavas novada deju apriņķa  kolektīvu virsvadītāja, Tautas deju ansambļa “Diždancis” mākslinieciskā vadītāja;</li>
        <li>Lāsma Skutāne – horeogrāfe, Alūksnes deju apriņķa virsvadītāja.</li>
      </ul>
      <related>
        <h4>Saistītie raksti</h4>
        <a href="https://www.lsm.lv/raksts/kultura/tautas-maksla/dailes-teatri-aizvadits-cikla-tautas-deju-zelta-graudi-otrais-koncerts.a337432/"/>
        <a href="https://www.lsm.lv/raksts/kultura/tautas-maksla/skoleni-jaunpiebalgas-puse-iepazist-dazadus-deju-zanrus.a335693/"/>
        <a href="https://www.lsm.lv/raksts/kultura/tautas-maksla/deju-ansamblis-dailrade-nak-klaja-ar-verienigu-uzvedumu-dzersim-kazas-tris-dieninas-dziedasim-dancosim.a325386/"/>
        <a href="https://www.lsm.lv/raksts/kultura/tautas-maksla/ziemellatgale-sakas-starptautiskais-tautu-deju-festivals-eima-eima.a323873/"/>
        <a href="https://www.lsm.lv/raksts/kultura/izklaide/rezekne-par-godu-krievijas-imperatorei-riko-martas-balli.a322374/"/>
        <a href="https://www.lsm.lv/raksts/kultura/teatris-un-deja/horeografe-un-dejotaja-ieva-kemlere-iestudejusi-spanijas-iedvesmotu-programmu.a319749/"/>
        <a href="https://www.lsm.lv/raksts/kultura/tautas-maksla/adazu-sprigulitis-nosvinejis-pusgadsimta-jubileju.a315369/"/>
        <a href="https://www.lsm.lv/raksts/kultura/tautas-maksla/rezeknes-novada-rogovka-interesenti-sogad-vares-apgut-cittautu-dejas.a313738/"/>
      </related>
    </article>
  </body>
</html>