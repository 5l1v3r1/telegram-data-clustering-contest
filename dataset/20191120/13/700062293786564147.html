<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714419-gia-ena-akoma-etos-o-meiomenos-kata-30-fpa-se-5-nhsia-toy-aigaioy.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T13:30:00+00:00"/>
    <meta property="og:title" content="Για ένα ακόμα έτος ο μειωμένος κατά 30% ΦΠΑ σε 5 νησιά του Αιγαίου"/>
    <meta property="og:description" content=" Ανταποδοτικά μέτρα για την ανακούφιση των τοπικών κοινωνιών στα νησιά του ανατολικού Αιγαίου ανακοίνωσε το πρωί της Τετάρτης ο υφυπουργός Επικρατείας Στέλιος Πέτσας στο πλαίσιο"/>
  </head>
  <body>
    <article>
      <h1>Για ένα ακόμα έτος ο μειωμένος κατά 30% ΦΠΑ σε 5 νησιά του Αιγαίου</h1>
      <address>
        <time datetime="2019-11-20T13:30:00+00:00">20 Nov 2019, 13:30</time>
      </address>
      <p> Ανταποδοτικά μέτρα για την ανακούφιση των τοπικών κοινωνιών στα νησιά του ανατολικού Αιγαίου ανακοίνωσε το πρωί της Τετάρτης ο υφυπουργός Επικρατείας Στέλιος Πέτσας στο πλαίσιο των ανακοινώσεων των μέτρων για την αντιμετώπιση του μεταναστευτικού.<br/><br/>Το πιο σημαντικό αφορά την παράταση έως τις 31 Δεκεμβρίου 2020 των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.<br/><br/>Παράλληλα ο κ. Πέτσας ανακοίνωσε τη δέσμευση της κυβέρνησης για βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες αλλά και την αξιοποίηση προς όφελος των τοπικών κοινωνιών των δομών που θα κλείσουν και θα αντικασταθούν από τα νέα κλειστά προαναχωρησιακά κέντρα.<br/><br/>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.<br/><br/>Τέλος, κατ’ εντολή του Κυριάκου Μητσοτάκη δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των δήμων που θα επιβαρυνθούν από τη φιλοξενία προσφύγων και μεταναστών.<br/><br/>Οι υπουργοί Επικρατείας παρουσίασαν συνολικά ένα πλέγμα 5+1 δράσεων για την αντιμετώπιση του μεταναστευτικού που περιλαμβάνει μεταξύ άλλων την δημιουργία κλειστών προαναχωρησιακών κέντρων σε Μυτιλήνη, Σάμο, Χίο αλλά και τη μετατροπή σε κλειστών κέντρων των hotspot σε Λέρο και Κω.<br/><br/>Οι κ.κ. Πέτσας και Στεφανής, μάλιστα, έδωσαν στη δημοσιότητα και φωτογραφίες τόσο για τη σημερινή κατάσταση των hotspot όσο και για το πώς θα είναι τα κέντρα που θα κατασκευαστούν στα πέντε νησιά του ανατολικού Αιγαίου που δοκιμάζονται από τις αφίξεις μεταναστών και προσφύγων.</p>
    </article>
  </body>
</html>