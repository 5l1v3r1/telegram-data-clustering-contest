<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/prodotto/2019/11/20/news/scala_1_0_g-tec_s_koda_rilancia_la_berlina_compatta-241492719/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T13:02:00+00:00"/>
    <meta property="og:title" content="Scala 1.0 G-Tec, Škoda rilancia la berlina compatta"/>
    <meta property="og:description" content="Al via la prevendita della motorizzazione monovalente a metano disponibile nelle versioni Ambition e Sport, con prezzo di lancio di 17.800 euro"/>
  </head>
  <body>
    <article>
      <h1>Scala 1.0 G-Tec, Škoda rilancia la berlina compatta</h1>
      <h2>Al via la prevendita della motorizzazione monovalente a metano disponibile nelle versioni Ambition e Sport, con prezzo di lancio di 17.800 euro</h2>
      <address>
        <time datetime="2019-11-20T13:02:00+00:00">20 Nov 2019, 13:02</time>
      </address>
      <p> <br/>Con la nuova motorizzazione 1.0 G-Tec monovalente a metano Škoda amplia la gamma della sua nuova berlina compatta lanciata da pochi mesi. La Škoda Scala 1.0 G-Tec è alimentata da un propulsore tre cilindri turbocompresso da 1.0 litri di cilindrata, con potenza di 90 Cv con una coppia di 160 Nm in abbinamento a un cambio manuale a 6 rapporti.<br/> <br/>La vettura è stata progettata ad hoc per il funzionamento a gas metano, soluzione che offre numerosi vantaggi sia in termini di sostenibilità ambientale, sia in fatto di costi di esercizio.<br/>Sulla base delle comparazioni effettuate, rispetto a un analogo propulsore a benzina, le emissioni di CO2 del motore tre cilindri G-Tec sono ridotte del 20%, con un’emissione di monossido di azoto decisamente inferiore e completa assenza di particolato.<br/> <br/>Prendendo poi in considerazione il costo medio del metano, che è di circa un euro per chilogrammo, la vettura può percorrere fino a 410 chilometri a gas naturale con una spesa di circa 14 euro (dati provvisori, in attesa di omologazione).<br/> <br/>I vantaggi derivanti dalla alimentazione monovalente proseguono con una riduzione del 75%, o in alcune regioni la totale esenzione, della tassa di possesso.<br/> <br/>La Scala G-Tec è dotata di tre serbatoi in acciaio contenenti 13,8 chilogrammi di gas naturale e nel momento in cui il metano dovesse esaurirsi avviene il passaggio automatico all’alimentazione fornita dalla benzina presente nel serbatoio da 9 litri che permette di percorrere fino a 220 chilometri.<br/> <br/>Con la somma  delle due alimentazioni Scala G-Tec permette di ottenere un’autonomia di circa 630 chilometri (dati provvisori, in attesa di omologazione). Inoltre, nonostante lo spazio occupato dai serbatoi di gas la vettura dispone di una capacità del vano bagagli che spazia da 339 litri a 1.282 litri, valore elevato nel segmento dei modelli a gas.<br/> <br/>La Škoda Scala 1.0 G-Tec, le cui prime consegne sono previste a partire da febbraio 2020, viene offerta nelle versioni Ambition e Sport con una completa dotazione di sicurezza attiva al pari di quella presente sulle motorizzazioni benzina e diesel.<br/> <br/>Il prezzo listino di Scala 1.0 G-Tec parte da 22.280 euro ma nella fase di lancio, grazie al contributo delle concessionarie aderenti, la versione Ambition in promozione a 17.800 euro. (m.r.)</p>
    </article>
  </body>
</html>