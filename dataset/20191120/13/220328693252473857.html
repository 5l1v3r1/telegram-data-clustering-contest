<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/ananiev-privika-bolnichni-shefove-zaradi-aleks-407197.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T13:56:00+00:00"/>
    <meta property="og:title" content="Отстраниха тримата болнични шефове (ОБНОВЕНА)"/>
    <meta property="og:description" content="Директорът на Педиатрията д-р Димитър Русинов, както и шефът на &quot;Пирогов&quot; - проф. Асен Балтов влязоха в сградата на МЗ"/>
  </head>
  <body>
    <article>
      <h1>Отстраниха тримата болнични шефове (ОБНОВЕНА)</h1>
      <address>
        <time datetime="2019-11-20T13:56:00+00:00">20 Nov 2019, 13:56</time>
      </address>
      <p>По нареждане на Борисов директорите на Специализираната болница за активно лечение по детски болести, на болниците "Пирогов" и "Лозенец" са временно отстранени от постовете си.</p>
      <p>Мярката е приложена и на тримата директори, докато приключи разследването, каза директорът на педиатричната болница Димитър Русинов след среща между тримата директори и здравният министър Кирил Ананиев.</p>
      <p>Русинов увери, че ще окажат пълно съдействие с документация по време на проверките.</p>
      <p>Съдействаме максимално на проверките, каза директорът на "Пирогов" проф. Асен Балтов. </p>
      <p>Директорът на болница "Лозенец" проф. Любомир Спасов се въздържа от коментар.</p>
      <p>„Искам Ананиев да отстрани всички директори на болници, замесени в процеса със смъртта на тригодишното дете. Говорете с прокуратурата да полазват ВМА за експертизите, трябва да има възмездие, заяви премиерът преди началото на днешното правителствено заседание.</p>
      <p>"Незабавно да се махат оттам, докато свършват проверките и се намерят виновните. Направихме детски отделения, толкова пари за здравеопазване се дават“, добави още той, видимо ядосан. Борисов разговаря тази сутрин с родителите на починалото момченце. След като ги изслуша, премиерът упрекна лекарите:</p>
      <p>"Трябва да има възмездие. От наша страна това, което трябва да се направи - да бъде направено днес. Това бездушие, да гледа детето и…, разстроих се… Незабавно да се махат оттам, докато свършат проверките и се намерят виновни. Направихме детски отделения, инвестирахме толкова. Ние само отпускаме пари, само плащаме и ефектът е разплакани родители при мен. Ако това е правилно...".</p>
    </article>
  </body>
</html>