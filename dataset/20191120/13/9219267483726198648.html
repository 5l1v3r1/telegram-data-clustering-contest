<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391638-%d7%91%d7%a2%d7%a7%d7%91%d7%95%d7%aa-%d7%a0%d7%90%d7%95%d7%9d-%d7%9c%d7%99%d7%91%d7%a8%d7%9e%d7%9f-%d7%99%d7%a9%d7%99%d7%91%d7%aa-%d7%a1%d7%99%d7%a2%d7%94-%d7%a0%d7%95%d7%a1%d7%a4%d7%aa-%d7%9c%d7%91"/>
    <meta property="og:site_name" content="סרוגים"/>
    <meta property="article:published_time" content="2019-11-20T13:52:55+00:00"/>
    <meta property="og:title" content="בלוק הימין התכנס: &quot;גנץ עוד לא מאוחר, תשתחרר מלפיד&quot;"/>
    <meta property="og:description" content="בעקבות נאומו של אביגדור ליברמן, חברי בלוק הימין התכנסו לישיבת סיעה נוספת. נתניהו קרא לבני גנץ: &quot;בוא נכריז על ממשלה עוד הערב&quot;. צפו בשידור חי"/>
  </head>
  <body>
    <article>
      <h1>בלוק הימין התכנס: "גנץ עוד לא מאוחר, תשתחרר מלפיד"</h1>
      <h2>בעקבות נאומו של אביגדור ליברמן, חברי בלוק הימין התכנסו לישיבת סיעה נוספת. רה"מ קרא לבני גנץ: "בוא נכריז על ממשלה עוד הערב". הערב ב-19:45 גנץ יישא הצהרה בה יגיב לאירועים</h2>
      <address><time datetime="2019-11-20T13:52:55+00:00">20 Nov 2019, 13:52</time> by <a rel="author">,</a></address>
      <p>בעקבות נאומו של <u><a href="https://www.srugim.co.il/353369-%d7%9e%d7%99%d7%a8%d7%99-%d7%a8%d7%92%d7%91-%d7%a2%d7%95%d7%93-%d7%a9%d7%98%d7%99%d7%a7-%d7%a9%d7%9c-%d7%90%d7%91%d7%99%d7%92%d7%93%d7%95%d7%a8-%d7%9c%d7%99%d7%91%d7%a8%d7%9e%d7%9f">אביגדור ליברמן</a></u> ששולח מעשית את ישראל למערכת בחירות שלישית, <u><a href="https://www.srugim.co.il/390868-%d7%a1%d7%9c-%d7%94%d7%95%d7%95%d7%99%d7%aa%d7%95%d7%a8%d7%99%d7%9d-%d7%9c%d7%9c%d7%99%d7%91%d7%a8%d7%9e%d7%9f-%d7%91%d7%9c%d7%95%d7%a7-%d7%94%d7%99%d7%9e%d7%99%d7%9f-%d7%a0%d7%a4%d7%92%d7%a9-%d7%a2">חברי סיעות הימין</a></u> התכנסו שוב היום (רביעי) לישיבת סיעה משולבת בה קראו להקמת <u><a href="https://www.srugim.co.il/390902-%d7%99%d7%9e%d7%9e%d7%94-%d7%95%d7%97%d7%a6%d7%99-%d7%9c%d7%a4%d7%a7%d7%99%d7%a2%d7%aa-%d7%94%d7%9e%d7%a0%d7%93%d7%98-%d7%aa%d7%a4%d7%99%d7%9c%d7%94-%d7%9c%d7%9e%d7%9e%d7%a9%d7%9c%d7%aa-%d7%90%d7%97">ממשלת אחדות</a></u>. בפגישה השתתפו 55 נציגי בלוק הימין, מלבד חברי סיעת יהדות התורה שהחליטו להחרים את הישיבה בטענה כי "ישיבת הבלוק מיותרת, לא נגיע".</p>
      <figure>
        <img src="https://www.srugim.co.il/i/wp-content/uploads/2019/11/F191111HP13-1__w1980.jpg"/>
      </figure>
      <h4>עוד באותו נושא</h4>
      <h4>ליברמן: אנחנו בדרך לבחירות גנץ ונתניהו אשמים</h4>
      <p>לכתבה המלאה בסרוגים &gt;<br/>30</p>
      <h3>צפו בשידור:</h3>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fknessettv%2Fvideos%2F275781276679503%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h3>נתניהו לגנץ: "בוא נכריז על ממשלת אחדות עוד הערב"</h3>
      <p>ראש הממשלה בנימין נתניהו פתח את דבריו בקריאה ליו"ר כחול לבן בני גנץ, שעות ספורות לפני תום המנדט שלו להרכבת הממשלה. בעקבות דבריו גנץ הודיע כי ישא הצהרה הערב בשעה 20:00 בה יתייחס לאירועים הפוליטיים.</p>
      <p>"אני קורא לבני גנץ, עוד לא מאוחר. תשתחרר מהווטו של יאיר לפיד. בוא נשב ביחד ונודיע עוד הערב שאנחנו מקימים ממשלת אחדות לאומית." אמר. " זה מה שישראל זקוקה לו. אי אפשר עוד בחירות ועוד בחירות ועוד בחירות. אם צריך אנחנו ערוכים, אם צריך ננצח – אבל בשביל מה? בגלל פסילות. אנחנו הופכים לבדיחה אצל מנהיגים זרים. צריך לגלות מנהיגות. בני גנץ, אתה מוכן? אני מוכן לפגוש אותך בעוד 5 דקות"</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>(צילום: סרוגים)</p>
      <p>"המסר שלי לכל אובינו – אנחנו אולי בממשלת מעבר אבל אנחנו מלוכדים כאיש אחד" הבהיר. "הדבר הנכון הוא להקים עכשיו ממשלה. לא צריך בחירות. בגלל מה, בגלל פסילות אישיות? אם יהיו בחירות אנחנו ננצח, אבל חשוב יותר שהמדינה תנצח בעת הזאת. אין פערים גדולים. אפשר לפתור אותם בנקל. אנחנו יכולים לגבור על האתגר ולהקים ממשלת אחדות עכשיו ומייד".</p>
      <p>עוד תקף את חברי הנהגת כחול לבן הנותרים בעקבות רצונם להקמת ממשלת מיעוט. "אני רוצה להודות לליברמן שהסיר את הרעיון של ממשלת מיעוט שנשענת על תומכי טרור. בני וגבי, איך הסכמתם ללכת אחרי לפיד לרעיון המטורף הזה?" שאל. "אסור לפסול אף ציבור, לא את הציבור החרדי שהוא חלק אינטגרלי מהמדינה ומהעם, לא אף ציבור – יהודים ולא יהודים. כל מי שתומך במדינת ישראל כמדינה יהודית ודמוקרטית הוא שותף שלנו והשותפות הזאת הכרחית".</p>
      <h3>דרעי: "אעשה הכל להקים ממשלת אחדות בלי לפיד"</h3>
      <p>בניגוד לנתניהו שהתמקד במתקפה נגד כחול לבן, יו"ר ש"ס אריה דרעי בחר לתקוף את ליברמן בעקבות דבריו נגד החרדים. " החתול צועק 'מיאו' כשהוא רוצה חלב, וליברמן צועק עלינו כשהוא רוצה תשומת לב" אמר. "ליברמן הכניס לכחול לבן לראש את רעיון ממשלת המיעוט כדי שלא יילכו לאחדות, ואצלנו הכניס את הרעיון של ימין צרה. עשה את זה במיומנות כי לימדתי אותו טוב".</p>
      <p>"נעניתי לפניית הנשיא, אני הולך לעשות הכל כדי להקים ממשלת אחדות בלי לפיד" הוסיף והבהיר". "עד עכשיו לא יכולתי לעשות את זה כי ליברמן שם לי מוקשים".</p>
      <h3>סמוטריץ': "תפסיקו לחזר אחרי הנוכל הזה"</h3>
      <p>שר התחבורה בצלאל סמוטריץ' תקף את ליברמן גם כן, ואמר כי "האיבה האישית של ליברמן לראש הממשלה היא הגורם היחיד שמנע הקמת ממשלה חלומית לפני חמישה חודשים. טובת מדינת ישראל לא מעניינת אותו, האיש לא ראוי להיות חלק מהמערכת הפוליטית בישראל".</p>
      <p>"מבקש מחבריי למחנה הימין – תפסיקו לחזר אחרי הנוכל הסדרתי הזה" קרא סמוטריץ' לשותפיו בבלוק. "אי אפשר לבנות שום דבר טוב משותפות עם ציניקן אינטרנסנט שחי מספין לספין, מחליף אידיאולוגיות כמו גרביים, ושטובת מדינת לא מעניינת אותו כקליפת השום". מנגד, ראש הממשלה נתניהו אמר כי הוא "מציע לא להתחיל במאבק אישי".</p>
    </article>
  </body>
</html>