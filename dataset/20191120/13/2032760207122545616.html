<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90094"/>
    <meta property="og:site_name" content="Denník politika"/>
    <meta property="article:published_time" content="2019-11-20T13:35:19+00:00"/>
    <meta property="og:title" content="Do Tipsport ligy mieri hviezdny Kanaďan, ktorý v NHL dvakrát získal Stanley Cup"/>
    <meta property="og:description" content="20.11.2019 (Webnoviny.sk) – Účastník slovenskej najvyššej hokejovej súťaže HK Nitra angažoval kanadského útočníka Krisa Versteega. Dvojnásobný víťaz Stanleyho pohára podpísal s „corgoňmi“ zmluvu do konca aktuálnej sezóny s výnimkou obdobia medzi 18. decembrom a 5. januárom, keď dostane z rodinných dôvodov voľno a predstaví sa na prestížnom Spenglerovom pohári vo švajčiarskom Davose. Informáciu priniesol oficiálny web nitrianskeho klubu."/>
  </head>
  <body>
    <article>
      <h1>Do Tipsport ligy mieri hviezdny Kanaďan, ktorý v NHL dvakrát získal Stanley Cup</h1>
      <address><time datetime="2019-11-20T13:35:19+00:00">20 Nov 2019, 13:35</time> by <a rel="author">Webnoviny</a></address>
      <p>20.11.2019 (Webnoviny.sk) – Účastník slovenskej najvyššej hokejovej súťaže HK Nitra angažoval kanadského útočníka Krisa Versteega. Dvojnásobný víťaz Stanleyho pohára podpísal s „corgoňmi“ zmluvu do konca aktuálnej sezóny s výnimkou obdobia medzi 18. decembrom a 5. januárom, keď dostane z rodinných dôvodov voľno a predstaví sa na prestížnom Spenglerovom pohári vo švajčiarskom Davose. Informáciu priniesol oficiálny web nitrianskeho klubu.</p>
      <h3>V zámoskej NHL odohral stovky zápasov</h3>
      <p>Tridsaťtriročný krídelník má bohaté skúsenosti z účinkovania v zámorskej NHL. V základnej časti profiligy odohral 643 zápasov, v ktorých nazbieral 358 bodov (149+209).</p>
      <p>V 93 stretnutiach play-off mal bilanciu 18 gólov a 30 asistencií. V najkvalitnejšej súťaži sveta hrával postupne za Chicago Blackhawks, Toronto Maple Leafs, Philadelphiu Flyers, Floridu Panthers, Carolinu Hurricanes, Los Angeles Kings a Calgary Flames.</p>
      <p>Stanleyho pohár zdvihol nad hlavu v sezónach 2009/10 a 2014/15 ako hráč „čiernych jastrabov“. Posledný duel v NHL odohral v ročníku 2017/18 za Calgary.</p>
      <h3>Premiéra v Tipsport lige v závere novembra</h3>
      <p>V minulej sezóne nastupoval Versteeg v Európe. Jedenásť štartov si pripísal v Kontinentálnej hokejovej lige za ruský Avangard Omsk, devätnásť duelov odohral za Växjö Lakers vo švédskej SHL. Pred príchodom do Nitry absolvoval šesť zápasov za Rockford IceHogs v AHL, kde plnil úlohu kapitána mužstva.</p>
      <p>Pod Zobor pricestuje najneskôr v nedeľu, premiérový štart v Tipsport lige si pripíše v závere novembra.</p>
      <p>Stane sa tak v jednom zo súbojov s Trenčínom (24. 11.), Banskou Bystricou (27. 11.) alebo Zvolenom (29. 11.). Kris si zahrá v nitrianskom drese spolu s mladším bratom Mitchom Versteegom, ktorý pôsobí na Slovensku už štvrtú sezónu.</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a>, <a href="https://www.webnoviny.sk/tag/tipsport-liga/"><u>Tipsport liga</u></a><br/>Zdroj: Webnoviny.sk – <a href="https://www.webnoviny.sk/do-tipsport-ligy-mieri-hviezdny-kanadan-ktory-v-nhl-dvakrat-ziskal-stanley-cup/"><u>Do Tipsport ligy mieri hviezdny Kanaďan, ktorý v NHL dvakrát získal Stanley Cup</u></a> © SITA Všetky práva vyhradené.</p>
    </article>
  </body>
</html>