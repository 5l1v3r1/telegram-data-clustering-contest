<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742713"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T13:22:00+00:00"/>
    <meta property="og:title" content="สกัดผู้อพยพอีกชุดใหญ่ลักลอบเข้าอังกฤษ"/>
    <meta property="og:description" content="ผู้อพยพต่างชาติ 25 คนถูกตรวจพบ แอบซุกในตู้รถบรรทุกห้องเย็น ที่ใช้บริการเรือบรรทุกข้ามฟาก จากเนเธอแลนด์ไปยังเกาะอังกฤษ เมื่อวันอังคาร เรือต้องแล่นกลับเข้าฝั่งและควบคุมตัวสอบปากคำทั้งชุด"/>
  </head>
  <body>
    <article>
      <h1>สกัดผู้อพยพอีกชุดใหญ่ลักลอบเข้าอังกฤษ</h1>
      <address>
        <time datetime="2019-11-20T13:22:00+00:00">20 Nov 2019, 13:22</time>
      </address>
      <p>
        <b>ผู้อพยพต่างชาติ 25 คนถูกตรวจพบ แอบซุกในตู้รถบรรทุกห้องเย็น ที่ใช้บริการเรือบรรทุกข้ามฟาก จากเนเธอแลนด์ไปยังเกาะอังกฤษ เมื่อวันอังคาร เรือต้องแล่นกลับเข้าฝั่งและควบคุมตัวสอบปากคำทั้งชุด</b>
      </p>
      <p>สำนักข่าวเอเอฟพีรายงานจากกรุงเฮก ประเทศเนเธอร์แลนด์ เมื่อวันที่ 20 พ.ย. ว่า เรือบรรทุกข้ามฟาก "ดีเอฟดีเอส ซีเวย์" ที่กำลังจะออกเดินทางข้ามช่องแคบ ไปยังเมืองท่าเฟลิกซ์สโตว์ ทางตะวันออกเฉียงใต้ของเกาะอังกฤษ ต้องกลับคืนสู่ฝั่งเมืองท่าวลาดิงเกน ใกล้เมืองร็อตเตอร์ดัม ทางตะวันตกเฉียงใต้ของเนเธอร์แลนด์ หลังจากลูกเรือตรวจพบผู้อพยพ 25 คน ซุกซ่อนในตู้คอนเทนเนอร์ห้องเย็นของรถบรรทุกสินค้า ที่ใช้บริการเรือบรรทุก<br/><br/>ผู้อพยพถูกนำตัวขึ้นฝั่ง และตรวจสุขภาพเบื้องต้น โดย 2 คนในกลุ่มถูกส่งไปตรวจเพิ่มเติมที่โรงพยาบาล เนื่องจากมีอาการไม่สบาย อุณหภูมิร่างกายต่ำกว่าปกติ ส่วนคนขับรถบรรทุกห้องเย็นถูกตำรวจจับกุม เจ้าหน้าที่เนเธอร์แลนด์เผยว่า เรือดีเอฟดีเอส ซีเวย์ เป็นของบริษัทในเดนมาร์ก ตำรวจเตรียมสอบปากคำผู้อพยพชุดนี้ ซึ่งเบื้องต้นยังไม่ทราบสัญชาติ ก่อนจะดำเนินการตามกฎหมายต่อไป</p>
      <figure>
        <img src="https://www.dailynews.co.th/admin/upload/20191120/news_hoRNHrXkTK203417_533.jpg?v=20191121069?v=6958"/>
      </figure>
      <p>การค้นพบมีขึ้นเกือบ 1 เดือน หลังจากผู้อพยพหนุ่มสาวชาวเวียดนาม 39 คน ถูกพบเป็นศพเสียชีวิต ภายในรถบรรทุกห้องเย็น ในนิคมอุตสาหกรรมเมืองเกรย์ ทางภาคตะวันออกเฉียงใต้ของอังกฤษ ซึ่งการสอบสวนพบว่ารถบรรทุกคันดังกล่าวเดินทางเข้าสู่สหราชอาณาจักร ด้วยเรือบรรทุกข้ามฟาก จากเบลเยี่ยม คดีนี้ตำรวจอังกฤษจับกุมผู้ต้องสงสัยได้แล้ว 13 คน กำลังสอบสวนเป็นคดีฆาตกรรม ฟอกเงิน และค้ามนุษย์ข้ามชาติ.</p>
      <figure>
        <iframe src="https://www.youtube.com/embed/kO7TSKX7ljk" width="640" height="360" data-service="Youtube" scrolling="no"/>
      </figure>
      <p>ภาพ - AFP<br/>คลิป - Ruptly<br/><br/><br/> </p>
    </article>
  </body>
</html>