<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/nemzetkozi-foci/eb-2020/eb-2020-ha-kijut-a-magyar-csapat-nem-jatszhat-minden-meccsen-a-puskas-arenaban-reszletek"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T13:11:11+00:00"/>
    <meta property="og:title" content="EB 2020: Ha kijutna a magyar csapat, nem játszhatna minden meccsén a Puskás Arénában – részletek"/>
    <meta property="og:description" content="Amennyiben Marco Rossi csapata a Nemzetek Ligája-playoffon keresztül kijut a kontinenstornára, akkor biztosan egy csoportba kerül a németekkel, ezt a meccset pedig Münchenben rendezhetik. A Puskás Arénában azonban összecsaphat a vb-győztes és az Eb-címvédő."/>
  </head>
  <body>
    <article>
      <h1>EB 2020: Ha kijutna a magyar csapat, nem játszhatna minden meccsén a Puskás Arénában – részletek</h1>
      <address><time datetime="2019-11-20T13:11:11+00:00">20 Nov 2019, 13:11</time> by <a rel="author">csakfoci.hu</a></address>
      <p>
        <b>
          <b>Amennyiben Marco Rossi csapata a Nemzetek Ligája-playoffon keresztül kijut a kontinenstornára, akkor biztosan egy csoportba kerül a németekkel, ezt a meccset pedig Münchenben rendezhetik. A Puskás Arénában azonban összecsaphat a vb-győztes és az Eb-címvédő.</b>
        </b>
      </p>
      <p>Kedden lezárult a selejtező a jövő évi, részben budapesti rendezésű labdarúgó Európa-bajnokságra: a 24 csapatos mezőnyből egyelőre húsz válogatott ismert, a további négy résztvevő a márciusi pótselejtezőről jut ki. Utóbbi sorsolását pénteken tartják, az Eb csoportbeosztását pedig <b>jövő szombaton, Bukarestben</b> készítik el.</p>
      <p>A torna történetében először a 2020-as Eb-t 12 ország egy-egy városában rendezik, Budapest mellett London, Glasgow, Dublin, Amszterdam, Koppenhága, München, Bilbao, Róma, Bukarest, Szentpétervár és Baku lesz házigazda.</p>
      <hr/>
      <h3>A biztos résztvevők:</h3>
      <p>
        <b>Anglia, Ausztria, Belgium, Csehország, Dánia, Finnország, Franciaország, Hollandia, Horvátország, Lengyelország, Németország, Olaszország, Oroszország, Portugália, Spanyolország, Svájc, Svédország, Törökország, Ukrajna, Wales</b>
      </p>
      <p>
        <i>Egyelőre Finnország az egyetlen újonc.</i>
      </p>
      <hr/>
      <h4>A pótselejtezős csapatok a Nemzetek Ligája alapján:</h4>
      <p>A: Izland <i>és a Bulgária, Izrael, MAGYARORSZÁG, Románia négyesből három csapat</i><br/>B: Bosznia-Hercegovina, Szlovákia, Írország, Észak-Írország<br/>C: Skócia, Norvégia, Szerbia <i>és a Bulgária, Izrael, MAGYARORSZÁG, Románia négyesből egy csapat</i><br/>D: Georgia, Észak-Macedónia, Koszovó, Fehéroroszország</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/potselejtezos-a-magyar-valogatott-ellenuk-jatszhatunk-az-eb-reszvetelert"><pic src="http://www.csakfoci.hu/wp-content/uploads/2019/11/9147-1280x640.jpg"/><br/></a><b><a href="http://www.csakfoci.hu/magyar-foci/valogatott/potselejtezos-a-magyar-valogatott-ellenuk-jatszhatunk-az-eb-reszvetelert">EB 2020: Pótselejtezős a magyar válogatott az NL-ben – ők lehetnek az ellenfelek<br/></a></b>A magyar labdarúgó-válogatott márciusban pótselejtezőre kényszerül, az ellenfél kilétére a november 22-i, délben kezdődő sorsoláson derül fény.</td>
        </tr>
      </table>
      <p>Minden divízióból egy válogatott jut ki az Eb-re. A pótselejtezős torna két egymeccses elődöntőből (március 26.) és egy döntőből (március 31.) áll majd. A pénteki, nyoni sorsoláson kialakulnak a párok, amelyekben az előkelőbben rangsorolt csapat lesz a párharc házigazdája, és a finálé házigazdáját is kisorsolják.</p>
      <p>Az Eb sorsolását jövő szombaton rendezik a román fővárosban. Minden csoport két házigazdára épül (Budapest társházigazdája München), a rendező országok válogatottjai otthon játszhatják csoportmeccseiket. Ha mindkét házigazda kijutott, akkor sorsolás dönt arról, mely város lesz az egymás elleni találkozójuk helyszíne. Ugyanakkor ha az egyik együttes egyenes ágon, a másik pedig a pótselejtezőn keresztül jutott ki, az egyenes ági kijutó lesz a meccs házigazdája –</p>
      <blockquote>
        <b>tehát ha a magyarok kiharcolják a részvételt, a németek elleni csoporttalálkozójuk biztosan Münchenben lesz.</b>
      </blockquote>
      <hr/>
      <p>
        <b>Amit eddig tudni lehet a csoportbeosztásokról:</b>
      </p>
      <p>A csoport (Róma és Baku): Olaszország<br/>B (Koppenhága és Szentpétervár): Belgium, Dánia, Oroszország<br/>C (Amszterdam és Bukarest): Ukrajna, Hollandia (és ha kijut, Románia)<br/>D (London és Glasgow): Anglia (és ha kijut, Skócia)<br/>E (Bilbao és Dublin): Spanyolország (és ha kijut, Írország)<br/>F (München és Budapest/Puskás Aréna): Németország (és ha kijut, Magyarország)</p>
      <p>
        <i>Az UEFA szabályai szerint biztonsági okokból Oroszország és Ukrajna, Bosznia-Hercegovina és Koszovó, valamint Szerbia és Koszovó biztosan nem kerülhet azonos csoportba.</i>
      </p>
      <hr/>
      <p>
        <b>EB 2020, kiemelések: </b>
      </p>
      <p><b>1. kalap:</b> Belgium, Olaszország, Anglia, Németország, Spanyolország, Ukrajna<br/><b>2. kalap:</b> Franciaország, Lengyelország, Svájc, Horvátország, Hollandia, Oroszország<br/><b>3. kalap:</b> Portugália, Törökország, Dánia, Ausztria, Svédország, Csehország<br/><b>4. kalap:</b> Wales, Finnország, <i>és 4 válogatott a Nemzetek Ligája-playoffból</i></p>
      <p>Ezek alapján akár az is előfordulhat, hogy Németország, a vb-címvédő Franciaország és a legutóbbi  Eb-győztes Portugália is abba a csoportba kerülhet, amit részben a Puskás Arénában rendeznek.</p>
      <p>(MTI/csakfoci)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/walesi-magyar-alomkezdes-utan-kenyelmes-gyozelem-a-konyortelen-ramseybol-rambo-lett-lapszemle"><pic src="http://www.csakfoci.hu/wp-content/uploads/2019/11/dsc_0494-1280x640.jpg"/><br/></a><b><a href="http://www.csakfoci.hu/magyar-foci/valogatott/walesi-magyar-alomkezdes-utan-kenyelmes-gyozelem-a-konyortelen-ramseybol-rambo-lett-lapszemle">Walesi-magyar: “Álomkezdés után kényelmes győzelem; a könyörtelen Ramseyből Rambo lett” – lapszemle<br/></a></b>A brit lapok könnyed walesi győzelemről írnak a Magyarország elleni Eb-selejtező után, a legtöbb orgánum természetesen Aaron Ramsey és Gareth Bale játékát emeli ki.</td>
        </tr>
      </table>
    </article>
  </body>
</html>