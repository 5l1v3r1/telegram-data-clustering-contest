<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_vidvidav_vseukrainskyy_forum_ukraina_zrostaie_razom_zi_mnoyu_331224.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T13:56:00+00:00"/>
    <meta property="og:title" content="Зеленський відвідав Всеукраїнський форум &quot;Україна зростає разом зі мною&quot;"/>
    <meta property="og:description" content="Президент України Володимир Зеленський та його дружина Олена у Всесвітній день дитини відвідали Всеукраїнський форум Національної ради дітей і молоді ʺУкраїна зростає разом зі мноюʺ."/>
  </head>
  <body>
    <article>
      <h1>Зеленський відвідав Всеукраїнський форум "Україна зростає разом зі мною"</h1>
      <h2>Президент України Володимир Зеленський та його дружина Олена у Всесвітній день дитини відвідали Всеукраїнський форум Національної ради дітей і молоді ʺУкраїна зростає разом зі мноюʺ.</h2>
      <address>
        <time datetime="2019-11-20T13:56:00+00:00">20 Nov 2019, 13:56</time>
      </address>
      <slideshow>
        <figure>
          <img src="https://galinfo.com.ua/media/gallery/full/z/e/zelenskyynaforumi.jpeg"/>
          <figcaption>Володимир Зеленський та його дружина Олена відвідали Всеукраїнський форум ʺУкраїна зростає разом зі мноюʺ</figcaption>
        </figure>
        <figure>
          <img src="https://galinfo.com.ua/media/gallery/full/z/e/zelenskyynaforumi1.jpeg"/>
          <figcaption>Володимир Зеленський та його дружина Олена відвідали Всеукраїнський форум ʺУкраїна зростає разом зі мноюʺ</figcaption>
        </figure>
        <figure>
          <img src="https://galinfo.com.ua/media/gallery/full/z/e/zelenskyynaforumi2.jpeg"/>
          <figcaption>Володимир Зеленський та його дружина Олена відвідали Всеукраїнський форум ʺУкраїна зростає разом зі мноюʺ</figcaption>
        </figure>
      </slideshow>
      <p>Вітаючи дітей – учасників форуму та представників Національної ради дітей і молоді, Глава держави зазначив, що йому дуже приємно бути на цьому заході.</p>
      <p>ʺХочеться жити й працювати заради вас. Я на вас дивлюсь і розумію: ось вона – наша справжня Україна, така молода, енергійна, як ви, дуже красива, нова і амбітна. І це дуже круто. Тому що Україна – справді інноваційна, європейська, демократичнаʺ, – сказав Президент.</p>
      <p>Глава держави також закликав дітей і молодь брати участь у політичному житті країни.</p>
      <p>Президентському подружжю продемонстрували відеоролик про винаходи та досягнення талановитих дітей.</p>
      <p>На запитання про те, ким Володимир Зеленський хотів стати в дитинстві, він розповів, що ніколи не прагнув навчатися за кордоном, але мріяв здобути фах дипломата, а ще хотів бути прикордонником.</p>
      <p>ʺЗараз я не прикордонник, але теж захищаю нашу державуʺ, – зауважив Президент України.</p>
      <p>Також Глава держави наголосив, що сьогодні молодь з різних причин їде за кордон, і завдання української влади – створити такі умови, щоб молоді люди хотіли залишатися на батьківщині. Володимир Зеленський поцікавився у дітей, що держава повинна для цього зробити.</p>
      <p>Зі свого боку діти та молодь вказали на важливість забезпечення доступності вищої освіти, участі дітей в ухваленні рішень та збільшення заробітної плати в Україні.</p>
      <p>Президент також погодився з твердженням молоді щодо необхідності формування нових підходів в освіті.</p>
      <p>ʺСьогодні такий світ, що освіта має бути зовсім іншою. Вона повинна бути ліберальною, щоб ти міг обирати дисципліни, які вивчаєш. Іноді ти можеш навчатися два роки одній професії, а потім перейти на іншуʺ, – зазначив Глава держави.</p>
      <p>Президент повідомив, що наразі міністр освіти і науки України готує велику програму в галузі освіти.</p>
      <p>На запитання, якою філософією він керується в житті для досягнення успіху, Володимир Зеленський відповів: ʺЩодня прокидаюся з такою думкою: що корисного я можу зробити сьогодніʺ.</p>
      <p>За його словами, у політиці він намагається керуватися такими принципами –  робити все можливе, щоб ніхто не страждав.</p>
      <p>ʺМені дуже хотілося допомагати людям. Чесно. Щодня я ставлю собі завдання – маленькі перемоги. Іноді люди цього не бачать, бо ми не робимо з усього піар. Не потрібно чекати перемоги за п’ять чи за 20 років. Ти знаєш, що це мрія, ти до неї прийдеш, але повинні бути маленькі практичні ʺмрійкиʺ – щодня щось зробиʺ, – пояснив Володимир Зеленський.</p>
      <p>Він підкреслив, що має бути повага до себе й розуміння, навіщо прожив день.</p>
      <p>ʺУпродовж цих п’яти років ми зробимо все, щоб Україна була серйозним європейським проектом. Я цього дуже хочуʺ, – сказав Володимир Зеленський.</p>
      <p>У Президента також цікавилися його найуспішнішим проектом. ʺДумаю, що мій найкращий проект – це моя сім’я. Це дуже потужне об’єднанняʺ, – відповів Володимир Зеленський.</p>
      <p>Глава держави додав, що людина сильна, коли поруч з нею близькі, які люблять, поважають і допомагають її становленню.</p>
      <p>Під час неформального спілкування, відповідаючи на запитання дітей, Володимир Зеленський зізнався, що любить бутерброди, але їсти їх забороняють дружина та тренер.</p>
      <p>Президент також розповів, що під час його навчання у школі спорт був примусовим, але зараз він починає день саме зі спорту. ʺУ моєму житті сьогодні перший урок – це спорт. Зранку я завжди займаюся спортом. Якщо ти починаєш зі спорту – у тебе потім інший день, у тебе дуже багато енергії, ти хочеш навчатися, ти хочеш працюватиʺ, – резюмував він.</p>
      <p>
        <b>Нагадаємо, як писало <a href="https://galinfo.com.ua/news/u_lvovi_vpershe_aparatnu_naradu_provela_dytyna_331218.html">Гал-інфо</a>, у Львові вперше апаратну нараду провела дитина.</b>
      </p>
    </article>
  </body>
</html>