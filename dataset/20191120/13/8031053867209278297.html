<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%84%cf%8c%ce%bb%cf%84%ce%b5%ce%bd%ce%bc%cf%80%ce%b5%cf%81%ce%b3%ce%ba-%ce%b7-%ce%b5-%ce%b5-%ce%b4%ce%b5%ce%bd-%ce%bc%cf%80%ce%bf%cf%81%ce%b5%ce%af-%ce%bd%ce%b1-%ce%b1%ce%bd%cf%84%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T13:11:20+00:00"/>
    <meta property="og:title" content="Στόλτενμπεργκ: Η Ε.Ε. δεν μπορεί να αντικαταστήσει το ΝΑΤΟ, δεν μπορεί να υπερασπιστεί την Ευρώπη"/>
    <meta property="og:description" content="Στις αρχές του μήνα, ο Γενς Στόλντενμπεργκ επέπληξε τον Γάλλο πρόεδρο Εμανουέλ Μακρόν για τη δήλωσή του ότι το ΝΑΤΟ είναι «εγκεφαλικά νεκρό», αντί να προτρέπει την Ευρώπη να ενδυναμώσει τη συνεργασία με τις ΗΠΑ"/>
  </head>
  <body>
    <article>
      <h1>Στόλτενμπεργκ: Η Ε.Ε. δεν μπορεί να αντικαταστήσει το ΝΑΤΟ, δεν μπορεί να υπερασπιστεί την Ευρώπη</h1>
      <address>
        <time datetime="2019-11-20T13:11:20+00:00">20 Nov 2019, 13:11</time>
      </address>
      <p>
        <b>Στις αρχές του μήνα, ο Γενς Στόλντενμπεργκ επέπληξε τον Γάλλο πρόεδρο Εμανουέλ Μακρόν για τη δήλωσή του ότι το ΝΑΤΟ είναι «εγκεφαλικά νεκρό», αντί να προτρέπει την Ευρώπη να ενδυναμώσει τη συνεργασία με τις ΗΠΑ</b>
      </p>
      <p>Σε συνέντευξή του στην ισπανική εφημερίδα El Pais ο Γενικός Γραμματέας του ΝΑΤΟ Γενς Στόλτενμπεργκ προειδοποίησε ότι η Ε.Ε. δεν πρέπει να απομακρυνθεί από το ΝΑΤΟ, δεδομένης της παρούσας αμυντικής ικανότητας της Ένωσης.</p>
      <p>«Αυτό που μπορώ να πω σήμερα είναι ότι το ΝΑΤΟ είναι ισχυρό, ευέλικτο και ζωτικής σημασίας για την ασφάλεια (σ.σ. της Ε.Ε.). Η Ευρωπαϊκή Ένωση δεν μπορεί να αντικαταστήσει την ευρω-ατλαντική συμμαχία. Η Ε.Ε. είναι σημαντική αλλά δεν μπορεί να υπερασπιστεί την Ευρώπη» δήλωσε ο Στόλτενμπεργκ ερωτηθείς να σχολιάσει τα πρόσφατα σχόλια του Μακρόν περί «εγκεφαλικά νεκρού» ΝΑΤΟ.</p>
      <p>Χαρακτηρίζοντας την Ε.Ε. και το ΝΑΤΟ «δύο όψεις του ίδιου νομίσματος», ο Στόλτενμπεργκ προέτρεψε τις δύο πλευρές να συνυπάρξουν σε έναν κόσμο που αντιμετωπίζει «τόσες πολλές προκλήσεις και απειλές».</p>
      <p>«Κάθε προσπάθεια απομάκρυνσης της Ευρώπης από τη Βόρεια Αμερική όχι μόνο θα αποδυναμώσει το ΝΑΤΟ αλλά θα διχάσει και την Ευρώπη. Η Ε.Ε. είναι ένα σημαντικό εργαλείο για την ειρήνη, τη σταθερότητα και την ευημερία, ωστόσο, δεν μπορεί να αντικαταστήσει το ΝΑΤΟ» υπογράμμισε, χαρακτηρίζοντάς το ως «την πιο επιτυχημένη συμμαχία στην Ιστορία».<br/>Ο Στόλτενμπεργκ κατέληξε αναφερόμενος στις προσπάθειες του ΝΑΤΟ να «διατηρήσει την ειρήνη και να αποφύγει τις συγκρούσεις επί 70 χρόνια» και ισχυριζόμενος ότι η συμμαχία θα «συνεχίσει να το κάνει για ακόμα πολλές δεκαετίες».</p>
      <p>
        <b>Ο Γάλλος πρόεδρος αποκαλεί «εγκεφαλικά νεκρό» το ΝΑΤΟ</b>
      </p>
      <p>Τα σχόλιά του έρχονται μετά τη δήλωση του Γάλλου προέδρου Εμανουέλ Μακρόν στον Economist στις αρχές Νοεμβρίου ότι το ΝΑΤΟ βιώνει «εγκεφαλικό θάνατο» εξαιτίας της έλλειψης συντονισμού και των ΗΠΑ που είναι απρόβλεπτες υπό τον πρόεδρο Ντόναλντ Τραμπ.</p>
      <p>Η Γερμανίδα καγκελάριος Άνγκελα Μέρκελ απάντησε άμεσα ότι ο «Γάλλος πρόεδρος χρησιμοποίησε ακραίες λέξεις για να εκφράσει τις απόψεις του».</p>
      <p>«Εγώ δεν βλέπω έτσι την κατάσταση της συνεργασίας στο ΝΑΤΟ» ανέφερε και πρόσθεσε ότι «το ΝΑΤΟ παραμένει ακρογωνιαίος λίθος της ασφάλειάς μας».</p>
      <p>Τα λόγια της επανέλαβε ο Στόλτενμπεργκ που απέρριψε τα σχόλια Μακρόν και κάλεσε ΗΠΑ και Ευρώπη «να δουλέψουν μαζί περισσότερο από ό,τι έχουν κάνει για δεκαετίες».</p>
      <p>
        <b>Ο Μακρόν ζητά δημιουργία ευρωπαϊκού στρατού</b>
      </p>
      <p>Τον Νοέμβριο του 2018, ο Μακρόν επέμεινε ότι η Ε.Ε. πρέπει να έχει έναν «πραγματικά ευρωπαϊκό στρατό» ανεξάρτητο από τις ΗΠΑ και τον ΝΑΤΟ για να μπορεί να υπερασπιστεί τον εαυτό της από υποτιθέμενες απειλές που πηγάζουν από την Ουάσιγκτον, το Πεκίνο και τη Μόσχα.</p>
      <p>Αφού η ιδέα καλωσορίστηκε από τη Μέρκελ, Βερολίνο και Παρίσι συμφώνησαν στη δημιουργία κοινών συστημάτων, καλώντας ευρωπαϊκές χώρες να συμμετάσχουν στο πρότζεκτ.</p>
      <p>Από την πλευρά του ο πρόεδρος Τραμπ κατηγόρησε τον Μακρόν ότι η προώθηση πανευρωπαϊκού στρατού είναι «πολύ προσβλητική», υπογραμμίζοντας ότι πρώτα θα πρέπει οι χώρες – μέλη του ΝΑΤΟ να καταβάλουν αυτά που υποχρεούνται στη Συμμαχία.</p>
      <p>Ο Αμερικανός πρόεδρος έχει επανειλημμένα πιέσει τα μέλη του ΝΑΤΟ να καλύψουν τις ετήσιες υποχρεώσεις τους σε αμυντικές δαπάνες, ακόμα και να αυξηθεί στο 4% του ΑΕΠ η συμμετοχή τους αντί του στόχου του 2%.</p>
    </article>
  </body>
</html>