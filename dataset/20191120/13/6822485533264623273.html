<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829091.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T13:22:00+00:00"/>
    <meta property="og:title" content="همتی: افزایش قیمت بنزین در یک سال ۴ درصد در تورم تاثیر دارد/ بازار ارز کنترل شده"/>
    <meta property="og:description" content="به گزارش تسنیم، عبدالناصر همتی رئیس کل بانک مرکزی در حاشیه نشست هفتگی هیئت دولت در جمع خبرنگاران گفت: بر اساس بررسی‌های علمی انجام شده افزایش قیمت بنزین در کل حدود 4 درصد در طول یک سال آینده در تورم تاثیر خواهد گذاشت."/>
  </head>
  <body>
    <article>
      <h1>همتی: افزایش قیمت بنزین در یک سال ۴ درصد در تورم تاثیر دارد/ بازار ارز کنترل شده</h1>
      <address>
        <time datetime="2019-11-20T13:22:00+00:00">20 Nov 2019, 13:22</time>
      </address>
      <p>رئیس کل بانک مرکزی گفت: بر اساس بررسی‌های علمی انجام شده افزایش قیمت بنزین در کل حدود ۴ درصد در طول یک سال آینده در تورم تاثیر خواهد گذاشت.</p>
      <p>به گزارش تسنیم، عبدالناصر همتی رئیس کل بانک مرکزی در حاشیه نشست هفتگی هیئت دولت در جمع خبرنگاران گفت: بر اساس بررسی‌های علمی انجام شده افزایش قیمت بنزین در کل حدود 4 درصد در طول یک سال آینده در تورم تاثیر خواهد گذاشت.</p>
      <p>وی  درباره پیش بینی‌های انجام شده در خصوص تاثیر قیمت بنزین در رقم تورم اظهار داشت:  یکسری بررسی‌ها بر اساس برآوردها بر مبنای جدول داده‌ها و ستانده‌ها و تاثیرگذاری بنزین در بخش‌های دیگر  انجام دادیم بر اساس اعلام همکاران من اجرای این طرح به طور مستقیم حدود 2 و نیم درصد و با احتساب تاثیر غیر مستقیم در کل حدود 4 درصد در طول یک سال آینده در تورم تاثیر خواهد گذاشت. این آمار بر اساس محاسبات علمی انجام شده است.</p>
      <p>رئیس کل بانک مرکزی همچنین در پاسخ به این پرسش که آیا افزایش قیمت بنزین تاثیری در بازار ارز داشته است اعلام کرد: تاثیری نداشته است و بازار ارز کنترل شده است‌. من قبلاً نیز اعلام کرده‌ام که بر بازار ارز کنترل کامل داریم و از مردم نیز خواهش کرده‌ام که دارایی‌های خود را در این بازار به کار نگیرند چرا که ریسک بالایی دارد. </p>
      <p>همتی تصریح کرد: بانک مرکزی بر بازار مسلط است و از نظر ذخایر اسکناسی و ارزی شرایط ما نسبت به قبل بهتر شده است؛ بنابراین خواهش می‌کنم اجازه دهند همین روال طبیعی را که در بازار ارز داریم و ثباتی که ایجاد شده ادامه پیدا کند و این روند کاهشی تورم که در ماه‌های گذشته داشتیم، در آینده نیز ادامه پیدا کند. با کمک مردم و تلاش‌های همکارانم در دیگر بخش‌های اقتصادی بتوانیم نتایج بهتری را شاهد باشیم.</p>
    </article>
  </body>
</html>