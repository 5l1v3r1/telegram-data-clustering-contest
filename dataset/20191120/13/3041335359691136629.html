<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/economy/economy-greece/epidoma-thermansis-anoikse-i-platforma-gia-tin-ypovoli-ton-aitiseon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T13:32:43+00:00"/>
    <meta property="og:title" content="Επίδομα θέρμανσης : Άνοιξε η πλατφόρμα για την υποβολή των αιτήσεων"/>
    <meta property="og:description" content="Βήμα – βήμα για να συμπληρώσετε την αίτηση για το πετρέλαιο θέρμανσης"/>
  </head>
  <body>
    <article>
      <h6 class="kicker">Μέσω του Taxisnet</h6>
      <h1>Επίδομα θέρμανσης : Άνοιξε η πλατφόρμα για την υποβολή των αιτήσεων</h1>
      <h2>Βήμα – βήμα για να συμπληρώσετε την αίτηση για το πετρέλαιο θέρμανσης</h2>
      <address><time datetime="2019-11-20T13:32:43+00:00">20 Nov 2019, 13:32</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Άνοιξε το μεσημέρι της Τετάρτης η πλατφόρμα για την υποβολή αιτήσεων για το επίδομα θέρμανσης 2019 – 2020.</p>
      <h3>Το επίδομα θέρμανσης</h3>
      <p>Με την αγορά μικρότερων ποσοτήτων πετρελαίου θέρμανσης, σε σχέση με πέρυσι, τα νοικοκυριά που πληρούν τα εισοδηματικά και περιουσιακά κριτήρια θα λάβουν μέχρι το τέλος του έτους επίδομα πετρελαίου θέρμανσης που ξεκινάει από τα 80 ευρώ και φθάνει τα 350 ευρώ.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Το επίδομα που θα δοθεί ανέρχεται συνολικά σε 68 εκατ. ευρώ και για να το λάβουν τα νοικοκυριά θα πρέπει να συμπληρώσουν και να υποβάλουν την αίτηση στην ηλεκτρονική εφαρμογή του Taxisnet έως τις 20 Δεκεμβρίου.</p>
      <p>Για να λάβει κάποιος όλο το επίδομα αρκεί να αγοράσει πετρέλαιο αξίας ίσης ή μεγαλύτερης με το διπλάσιο του επιδόματος από τις 15 Οκτωβρίου έως τις 31 Δεκεμβρίου.</p>
      <p>Η πληρωμή ολόκληρου του επιδόματος θα γίνει έως τις 31 Δεκεμβρίου 2019 ενώ μετά τις 15 Ιανουαρίου και έως το τέλος Μαρτίου 2020 θα γίνουν διασταυρώσεις στα στοιχεία των αγορών πετρελαίου θέρμανσης που θα δηλώσουν οι δικαιούχοι.</p>
      <h4>Η προϋπόθεση για το επίδομα θέρμανσης</h4>
      <p>Ο δικαιούχος θα πρέπει να πραγματοποιήσει αγορές πετρελαίου θέρμανσης αξίας, μεγαλύτερης ή ίσης με το διπλάσιο του ανωτέρου επιδόματος, από 15 Οκτωβρίου 2019 έως και 31 Δεκεμβρίου 2019.</p>
      <p>Σε περίπτωση που η υπολογισθείσα αξία αγοράς υπολείπεται του ανωτέρω ορίου, ο δικαιούχος λαμβάνει επίδομα ίσο με το μισό της αξίας των αγορών που πραγματοποίησε το ίδιο διάστημα.</p>
      <p>Για τον καθορισμό της υπολογισθείσας αξίας των αγορών πετρελαίου ορίζεται η τιμή 1,042 ευρώ ανά λίτρο, που είναι ελαφρώς χαμηλότερη από την τρέχουσα μέση τιμή της Επικράτειας.</p>
      <h4>Η αίτηση για το επίδομα θέρμανσης</h4>
      <p>Στην αίτηση αναγράφονται κατά περίπτωση τα ακόλουθα στοιχεία:</p>
      <p>– ο αριθμός Φορολογικού Μητρώου του αιτούντος – υπόχρεου φορολογικής δήλωσης,</p>
      <p>– το ονοματεπώνυμό του,</p>
      <p>– ο αριθμός των εξαρτώμενων τέκνων του,</p>
      <p>– ο αριθμός τραπεζικού λογαριασμού (IBAN) στον οποίο επιθυμεί να πιστωθεί το ποσό και το ονοματεπώνυμο του πρώτου δικαιούχου,</p>
      <p>– ο αριθμός παροχής ηλεκτρικού ρεύματος του ακινήτου κύριας κατοικίας,</p>
      <p>– η ταχυδρομική διεύθυνση που αντιστοιχεί στη συγκεκριμένη παροχή ηλεκτρικού ρεύματος,</p>
      <p>– αν η κατοικία είναι ιδιόκτητη, ενοικιαζόμενη ή δωρεάν παραχωρούμενη καθώς και ο Α.Φ.Μ. του εκμισθωτή ή του δωρεάν παραχωρούντος,</p>
      <p>– τα τετραγωνικά μέτρα κύριων χώρων της κύριας κατοικίας κατά το χρόνο υποβολής της αίτησης,</p>
      <p>– η ένδειξη αν πρόκειται για πολυκατοικία,</p>
      <p>– τα στοιχεία επικοινωνίας του (διεύθυνση ηλεκτρονικού ταχυδρομείου, αριθμός κινητού ή και σταθερού τηλεφώνου).</p>
      <p>β) Παράλληλα οι διαχειριστές ή οι εκπρόσωποι των πολυκατοικιών ή οι εταιρίες διαχείρισης πολυκατοικιών, δηλώνουν στην εφαρμογή τα ακόλουθα στοιχεία:</p>
      <p>– τον αριθμό φορολογικού μητρώου του διαχειριστή ή του προσώπου που εκπροσωπεί την πολυκατοικία ή της εταιρίας διαχείρισης της πολυκατοικίας,</p>
      <p>– τον Α.Φ.Μ. της πολυκατοικίας, εφόσον υπάρχει,</p>
      <p>– τον αριθμό της κοινόχρηστης παροχής ηλεκτρικού ρεύματος ή μιας παροχής ηλεκτρικού ρεύματος που εκπροσωπεί την πολυκατοικία,</p>
      <p>– τα χιλιοστά συμμετοχής των διαμερισμάτων στις δαπάνες θέρμανσης,</p>
      <p>– το ονοματεπώνυμο των φυσικών προσώπων που διαμένουν στα διαμερίσματα τα οποία δεν χρησιμοποιούνται ως επαγγελματική στέγη.</p>
      <h4>Τα ποσά για το επίδομα θέρμανσης</h4>
      <p>Οι γεωγραφικές ζώνες σπάνε σε ορεινές και μη ορεινές.</p>
      <p>Για κάθε δικαιούχο χορηγείται επίδομα ίσο με 250 ευρώ αν η κύρια κατοικία του ανήκει στην Ζώνη Α, 180 ευρώ αν ανήκει στη ζώνη Β, 110 ευρώ στη ζώνη Γ και 80 ευρώ στη ζώνη Δ.</p>
      <p>Το επίδομα προσαυξάνεται κατά 10% για κάθε εξαρτώμενο τέκνο του δικαιούχου. Σε κάθε περίπτωση το επίδομα δεν μπορεί να υπερβαίνει το ποσό των 350 ευρώ.</p>
      <p>Το επίδομα μειώνεται κατά 20% για τους μη ορεινούς δήμους που ανήκουν στις αντίστοιχες ζώνες.</p>
      <p>Έτσι, το επίδομα ξεκινάει από τα 64 ευρώ και φθάνει τα 350 ευρώ ανάλογα με τη σύνθεση του νοικοκυριού και τη γεωγραφική ζώνη.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/19/economy/epidoma-thermansis-ta-kritiria-oi-dikaiouxoi-kai-ta-posa/"/>
        <a href="https://www.tanea.gr/2019/11/18/economy/economy-greece/pote-anoigei-i-efarmogi-gia-to-epidoma-thermansis-sto-taxisnet/"/>
        <a href="https://www.tanea.gr/2019/11/14/economy/economy-greece/koinoniko-eisodima-allileggyis-pote-tha-katavlithoun-xrimata-stous-dikaiouxous/"/>
      </related>
    </article>
  </body>
</html>