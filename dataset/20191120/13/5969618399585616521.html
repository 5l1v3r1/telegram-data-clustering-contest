<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/eok-se-allh-vash-h-synergasia-me-pitino-me-psyxraimia-oi-apofaseis.5643418.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-20T13:57:00+00:00"/>
    <meta property="og:title" content="ΕΟΚ: Σε άλλη βάση η συνεργασία με Πιτίνο, με ψυχραιμία οι αποφάσεις"/>
    <meta property="og:description" content="Η συμφωνία του Ρικ Πιτίνο με τον Παναθηναϊκό θέτει θέμα Εθνικής ομάδας και παρότι ο Αμερικανός δεν προβληματίζεται, στην Ομοσπονδία αναγνωρίζουν πως πλέον δημιουργείται μια δύσκολη κατάσταση"/>
  </head>
  <body>
    <article>
      <h1>ΕΟΚ: Σε άλλη βάση η συνεργασία με Πιτίνο, με ψυχραιμία οι αποφάσεις</h1>
      <h2>Η συμφωνία του Ρικ Πιτίνο με τον Παναθηναϊκό θέτει θέμα Εθνικής ομάδας και παρότι ο Αμερικανός δεν προβληματίζεται, στην Ομοσπονδία αναγνωρίζουν πως πλέον δημιουργείται μια δύσκολη κατάσταση</h2>
      <address><time datetime="2019-11-20T13:57:00+00:00">20 Nov 2019, 13:57</time> by <a rel="author">Σπύρος Καβαλιεράτος</a></address>
      <p>Η είδηση <b><a href="https://www.sport24.gr/Basket/Euroleague/eb-news/eb_panathinaikos/pitino-enthoysiasmenos-poy-epistrefw-ston-panathhnaiko.5643421.html">της επιστροφής του Ρικ Πιτίνο</a></b> στον <b><a href="https://www.sport24.gr/Basket/Euroleague/eb-news/eb_panathinaikos/">Παναθηναϊκό</a></b> "έσκασε" την ώρα που στην πιο μεγάλη αίθουσα των γραφείων της ΕΟΚ είχε αρχίσει το ΔΣ της Ομοσπονδίας. Και η αλήθεια είναι ότι αιφνιδίασε και τον Γιώργο Βασιλακόπουλο και τα υπόλοιπα μέλη του Συμβουλίου.</p>
      <p>Το ΔΣ είχε προγραμματιστεί με αφορμή τον νέο αθλητικό νόμο και αμέσως μετά το θέμα του Ρικ Πιτίνο έβαλε τα πράγματα σε εντελώς διαφορετική βάση. Και παρότι επίσημα από πλευράς Γιώργου Βασιλακόπουλου και Ομοσπονδίας δεν υπάρχει επίσημη αντίδραση, ουδείς αρνείται πως δημιουργείται μια νέα δύσκολη κατάσταση. Στην ΕΟΚ αναγνωρίζουν ότι πρέπει να σταθμίσουν με ψυχραιμία τη νέα κατάσταση να ληφθούν αποφάσεις χωρίς να υπάρχει καθεστώς πίεσης. Να σταθμιστούν τα νέα δεδομένα και εν συνεχεία θα υπάρξει η επίσημη τοποθέτηση.</p>
      <p>Στην ΕΟΚ άλλωστε υποστηρίζουν πως είχαν λάβει τη διαβεβαίωση από τον Ρικ Πιτίνο ότι δεν θα εργαστεί σε σύλλογο<b> <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">μέχρι το Προολυμπιακό</a></b>, γι αυτό και δεν περίμεναν ότι ο νέος Ομοσπονδιακός προπονητής θα συμφωνήσει με τον Παναθηναϊκό (ή κάποια άλλη ομάδα). Τι ακριβώς θα γίνει ουδείς μπορεί να προβλέψει, αλλά από το γενικό κλίμα που βγαίνει, δεν αποκλείεται η συνεργασία του Αμερικανού με την Ομοσπονδία να πάψει να βρίσκεται σε ισχύ. Έστω κι αν <b><a href="https://www.sport24.gr/Basket/ElladaBasket/EthnikiBasket/pitino-gia-toys-epomenoys-8-mhnes-tha-eimai-ellhnas.5637170.html">για τον ίδιο τον Ρικ Πιτίνο</a></b> δεν υπάρχει κανένα πρόβλημα.</p>
      <p>Όπως και να έχει, μέχρι να υπάρξει επίσημη τοποθέτηση από την ΕΟΚ, η κατάσταση θα είναι ρευστή και όλα τα σενάρια πιθανά.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>