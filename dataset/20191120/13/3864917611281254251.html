<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822022-akso-raptom-ekonomicna-kriza-ekspert-rozpoviv-pro-naslidki-dla-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:02:00+00:00"/>
    <meta property="og:title" content="Якщо раптом економічна криза: експерт розповів про наслідки для України"/>
    <meta property="og:description" content="Україні необхідно розробити спеціальний план з подолання наслідків можливої ​​кризи світової економіки в наступному році."/>
  </head>
  <body>
    <article>
      <h1>Якщо раптом економічна криза: експерт розповів про наслідки для України</h1>
      <h2>Україні необхідно розробити спеціальний план з подолання наслідків можливої ​​кризи світової економіки в наступному році.</h2>
      <address>
        <time datetime="2019-11-20T13:02:00+00:00">20 Nov 2019, 13:02</time>
      </address>
      <p>Про це заявив директор економічних програм Українського інституту майбутнього (Ukrainian Institute for the Future, UIF) Анатолій Амелін на прес-конференції в Укрінформі.</p>
      <p>«Криза в наступному році може бути, але її ймовірність не 100%. Незалежно від того, буде вона чи ні, ми маємо бути до неї готові і використовувати вже сьогодні ті інструменти, які нам доступні, і ці інструменти мають бути частиною державної політики. По суті нам необхідно створити антикризовий план і його реалізовувати. Це дасть змогу й українським громадянам почуватися комфортніше, й іноземним інвесторам, яких ми хочемо залучати, почувати себе у більш передбачуваній зоні», - наголосив Амелін.</p>
      <p>В UIF вважають, що світова економічна криза може настати в найближчі роки, оскільки на даний момент з'являється дедалі більше передумов для цього. Наприклад: тривале зростання економіки США, зниження індексу ділової активності країн Азії та Європи, проблеми на азіатських ринках нерухомості, а також зростання світового ринку боргових зобов'язань.</p>
      <p>У зв'язку з можливою загрозою рецесії світової <a href="https://www.ukrinform.ua/tag-ekonomika">економіки</a>, експерти Інституту розробили модель розвитку української економіки в умовах кризи, виходячи з того, що вона настане в третьому кварталі 2020 року.</p>
      <p>Згідно з розрахунками, можлива криза в 2020-2021 роках призведе до падіння українського експорту на 16%, зростання курсу долара до 30-35 грн/дол., падіння реального гривневого ВВП на 8-9%, зниження зарплати в доларовому еквіваленті на 20-30%, а також до звільнення півмільйона людей.</p>
      <p>В Інституті наголошують, що українському уряду необхідно вжити ряд дій, які дадуть змогу уникнути такого розвитку подій у разі кризи, або ж сприятимуть розвитку української економіки, якщо криза не настане.</p>
      <p>Експерти UIF пропонують п'ять напрямків, робота за якими дасть змогу українським громадянам і уряду «не відчути» наслідків кризи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821254-svitovij-bank-prognozue-u-2020-roci-zrostanna-vvp-ukraini-na-37.html">Світовий банк прогнозує у 2020 році зростання ВВП України на 3,7%</a>
      </blockquote>
      <p>Так, український уряд уже сьогодні має вжити заходів, які стимулюватимуть приплив іноземних інвестицій у проекти з розвитку енергосектору, а також транспортної та цифрової інфраструктури. Крім того, необхідно стимулювати виробництво імпортозамінної продукції і зростання внутрішнього споживання.</p>
      <p>Також уряд має розробити робочу експортну стратегію і зайнятися просуванням України в світі, шляхом участі в міжнародних виставках і відновлення роботи торговельних місій у різних країнах.</p>
      <p>Експерти Інституту зазначили, що точно передбачити настання кризи світової економіки неможливо, але українська економіка має бути до цього готова.</p>
    </article>
  </body>
</html>