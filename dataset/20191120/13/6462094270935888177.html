<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/del-sasaju-su-pedofilais-australijos-universitetai-nutrauke-rysius-su-britu-princu-54390/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-20T13:49:27+00:00"/>
    <meta property="og:title" content="Dėl sąsajų su pedofilais Australijos universitetai nutraukė ryšius su britų princu"/>
    <meta property="og:description" content="Trys Australijos universitetai trečiadienį nutraukė ryšius su Didžiosios Britanijos princo Andrew (Endriaus) įkurtu labdaros fondu, princui atsisakius išsižadėti savo draugystės su velioniu lytiniu nusikaltėliu Jeffrey Epsteinu (Džefriu Epsteinu)."/>
  </head>
  <body>
    <article>
      <h1>Dėl sąsajų su pedofilais Australijos universitetai nutraukė ryšius su britų princu</h1>
      <address><time datetime="2019-11-20T13:49:27+00:00">20 Nov 2019, 13:49</time> by <a rel="author">BNS</a></address>
      <p>Trys Australijos universitetai trečiadienį nutraukė ryšius su Didžiosios Britanijos princo Andrew (Endriaus) įkurtu labdaros fondu, princui atsisakius išsižadėti savo draugystės su velioniu lytiniu nusikaltėliu Jeffrey Epsteinu (Džefriu Epsteinu).</p>
      <p>Bondo universitetas, Murdocho (Merdoko) universitetas ir Karališkasis Melburno technikos institutas (RMIT) paskelbė, kad daugiau nebedirbs su labdaros organizacija „Pitch@Palace“, kurią Jorko kunigaikštis įkūrė verslumui skatinti.</p>
      <p>Perte veikiantis Murdocho universitetas paskelbė pranešęs Bakingamo rūmams, kad „daugiau nedalyvaus“ projekte „Pitch@Palace“, o Aukso Krante Kvynslande įsikūręs Bondo universitetas nurodė, kad paankstino bendradarbiavimo pervarstymą, kuris buvo numatytas kitais metais.</p>
      <p>„Atsižvelgdamas į pastarojo meto įvykius, universitetas neketina siekti tolesnio dalyvavimo“, – naujienų agentūrai AFP sakė Bondo universiteto atstovas.</p>
      <p>RMIT nurodė, kad jo „dalyvavimas „Pitch@Palace“ baigėsi 2019 metų spalį“ ir nebus pratęstas.</p>
      <p>„Liekame tvirtai įsipareigoję užtikrinti, kad RMIT būtų saugi ir visus įtraukianti vieta dirbti ir studijuoti“, – nurodė universitetas.</p>
      <p>Šie pranešimai pasirodė po to, kai kelios Jungtinėje Karalystėje įsikūrusios kompanijos, tarp jų „Standard Chartered“ ir KPMG, ir keli kiti universitetai paskelbė nutraukiantys ryšius su princu Andrew ar jo labdaros fondais.</p>
      <p>Tai buvo padaryta princui per ilgą ir daugelio pasmerktą interviu transliuotojui BBC paneigus, kad jis turėjo lytinių santykių su viena 17-mete mergina, tvirtinančia, kad mylėtis su Jorko kunigaikščiu ją vertė J. Epsteinas.</p>
      <p>66 metų J. Epsteinas rugpjūčio 10-ąją buvo rastas negyvas savo kameroje Manhatano federaliniame kalėjime, kur laukė teismo. Jam buvo pareikšti kaltinimai dėl prekybos nepilnamečiais lytinio išnaudojimo tikslais ir slapto susitarimo vykdyti prekybą nepilnamečiais lytinio išnaudojimo tikslais.</p>
      <p>Teismo medicinos ekspertai nustatė, kad finansininkas pasikorė.</p>
      <p>Tarp J. Epsteino draugų buvo daugybė pramogų pasaulio įžymybių bei politikų, tarp jų Donaldas Trumpas (Donaldas Trampas) ir Billas Clintonas (Bilas Klintonas).</p>
      <p>Virginia Giuffre (Virdžinija Džufrė), viena iš J. Epsteino aukų, 2016 metais liudijo, kad turėjo lytinių santykių su princu Andrew, kai dar buvo nepilnametė. Bakingamo rūmai ne kartą griežtai tai paneigė.</p>
      <p>Princas Andrew dešimtmetį, iki 2011-ųjų, buvo Britanijos specialusis atstovas tarptautinei prekybai ir investicijoms. Šio posto jis atsisakė, kai imta intensyviai domėtis jo ryšiais su J. Epsteinu ir kitomis prieštaringai vertinamomis figūromis.</p>
    </article>
  </body>
</html>