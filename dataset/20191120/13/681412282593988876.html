<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/obelezen-dan-informaticara-srbije/"/>
    <meta property="og:site_name" content="PC Press"/>
    <meta property="article:published_time" content="2019-11-20T13:18:44+00:00"/>
    <meta property="og:title" content="Obeležen Dan informatičara Srbije"/>
    <meta property="og:description" content="U Beogradu u Privrednoj komori Srbije održan je 18 novembra 2019. skup “Dan informatičara Srbije”. Ovaj dan se obeležava kao sećanje na 18. novembar 1960. kada je promovisan računar CER 10, prvi do…"/>
  </head>
  <body>
    <article>
      <h1>Obeležen Dan informatičara Srbije</h1>
      <address><time datetime="2019-11-20T13:18:44+00:00">20 Nov 2019, 13:18</time> by <a rel="author" href="https://pcpress.rs/author/pcpress/" target="_blank">PC Press</a></address>
      <p>U Beogradu u Privrednoj komori Srbije održan je 18 novembra 2019. skup “Dan informatičara Srbije”. Ovaj dan se obeležava kao sećanje na <b>18. novembar 1960. kada je promovisan računar CER 10</b>, prvi domaći digitalni računar proizveden u Institutu Mihajlo Pupin. Naša zemlja je tada bila <b>jedna od šest u svetu gde su postojala znanja, interes države i potrebe da se proizvede digitalni računar.</b> Projektovanje i proizvodnja digitalnog računara je tada predstavljalo vrhunski naučni i tehnološki poduhvat.</p>
      <figure>
        <img src="https://i0.wp.com/pcpress.rs/wp-content/uploads/2019/11/IMG_20191118_111337336.jpg"/>
      </figure>
      <p>Nikola Marković, predsednik Društva za informatiku Srbije je otvorio skup i pozdravio goste i učesnike skupa. Prof. dr Irini Reljin pomoćnica ministra za telekomunikacije je pozdravila učesnike skupa u ime Ministarstva za trgovinu, turizam i telekominukacije i naglasila da je izuzetno značajan doprinos Društva za informatiku u promociji najnovijih IKT i pravovremenom, objektivnom i stručnom praćenju stanja i predlaganju mera za razvoj informacionog društva u Srbiji.</p>
      <p>Milovan Matijević, direktor kompanije „Mineko kompjuters“ je održao prezentaciju <b>„Trendovi na IT tržištu Srbije“</b>. U predstavljljanju rezultata svojih istraživanja IT tržišta on je istakao:</p>
      <ul>
        <li>U 2018. godini bilo je ukupno 2.349 IT kompanija, one su imale 28.543 zaposlenih i ostvarile poslovni prihod od 2,5 milijarde evra. Vodećih prvih 100 IT kompanija obuhvatali su 51% zaposlenih i 61% ukupnih poslovnih prihoda. U 2011. godini bilo je 1.704 IT kompanije, sa 14.876 zaposlenih i 1,3 milijarde evra poslovnog prihoda. Evidentan je rast broja IT kompanija, broja zaposlenih i ukupnih prihoda.</li>
        <li>Po profitabilnosti IT sektor spada u četiri vodeće deltnosti sa stalnim rastom prihoda iznad proseka privrede.</li>
        <li>IT tržište je 2018. godine iznosilo 558 miliona evra a 2019 će verovatno iznositi 582 miliona evra, sa očekivanim rastom od 9,2%.</li>
        <li>Ulaganja u IT po glavi stanovnika su i dalje veoma mala i iznose samo 75 evra. U EU ulaganja u IT iznose 850 evra po glavi stanovnika i planira se da će za 2025. godine iznositi 1000 evra. Da li će Srbija moći da ostvari planiranih 175 evra ulaganja u IT po glavi stanovnika u 2025 godini?</li>
        <li>IT sektor nudi priliku za brzi oporavak i razvoj koji ne treba propustiti. To najviše zavisi od države koja treba da obezbedi stimulativan ambijent.</li>
        <li>Glavni generator vitalnosti IT sektora u Srbiji je izvoz kompjuterskih usluga i on će 2019 iznositi 1, 3 milijarde evra. Da bi se dostigao izvoz softvera od 2 milijarde evra Srbiji nedostaje oko 20.000 programera.</li>
      </ul>
      <related>
        <a href="https://pcpress.rs/bizit-2019-kvizom-znanja-i-matchabout-aplikacijom-do-vrednih-poklona/"/>
      </related>
      <p><b>Izneti podaci su veoma zainteresovali prisutne</b>, ali bi oni trebali nadležne organe da podstaknu na potrebne aktivnosti kako bi se iskoristile šanse i otvorile nove perspektive razvoja i informatizacije u Srbiji.</p>
      <p>Nikola Marković, predsednik DIS je govorio o zalaganju DIS za razvoj digitalne Srbije. On je izneo stavove i predloge DIS u odnosu na aktuelno stanje informatizacije u Srbiji. On je istakao da se DIS zalaže za ažurno i objektivno komentarisanje stanja i blagovremeno preduzimanje potrebnih mera. Poslednjih godina dosta je unapređeno stanje informatizacije i to pre svega kroz privatne inicijative i aktivnosti Vlade. Doneto je nekoliko propisa, unapređena je nastava iz informatike, povećane su kvote za studiranje informatike, uvedeni su brojni novi servisi eUprave i dr.</p>
      <p>Međutim, DIS kroz svoje aktivnosi ukazuje: zakoni se malo i spori primenjuju, tri godine se čekaju izmene i dopune Zakona o elektronskim komunikacijama, treba za 100% povećati kvote za studiranje informatike, DESI indikatori pokazuju nezavidnu situaciju Srbije u pogledu stepena informatizacije, Srbiji preti pad u „digitalni jaz“, treba organizovati i stimulisati proces masovne digitalizacije poslovanja, obezbediti da nezadovoljni IT paušalci ne odu u inostranstvo, potrebno je stimulisati primenu koncepta industrije 4.0. predlaže se intenziviranje primene IT standardaa, podsticati preduzetnički duh kod mladih, unapređivati naučni rad u oblasti IT, razvijati primene ćirilice na internetu itd. <b>O iznetim zapažanjima DIS će uputiti informaciju Vladi i nadležnim organima.</b></p>
      <related>
        <a href="https://pcpress.rs/vip-kampanja-mame-dobro-dosle-na-svet-osvojila-cetiri-golden-drum-nagrade/"/>
      </related>
      <figure>
        <img src="https://i1.wp.com/pcpress.rs/wp-content/uploads/2019/11/IMG_20191118_124902499.jpg"/>
      </figure>
      <p>Prof dr Dragana Bećejski Vujaklija predsednik Žirija za dodelu plaketa DIS proglasila je rezultate i uručila plakete DIS za 2019. godinu. Na konkurs je stiglo 14 prijava, a Plakete DIS su dobili:</p>
      <ul>
        <li>PLAKETA DIS-a za inovativan start up poduhvat je dodeljena:<br/>• BLINK.ING d.o.o. – Blinking</li>
        <li>PLAKETE DIS-a za razvijen i primenjen IT proizvod ili informatičku uslugu je dodeljena:<br/>• KROJAČEVA ŠKOLA d.o.o. – eLearning platforma Krojačeve škole (LMS)<br/>• COMTRADE GROUP, COMTRADE DISTRIBUTION d.o.o. – Tesla Think Clearly platforma</li>
        <li>PLAKETA DIS-a za objavljen naučni rad iz oblasti informatike je dodeljena:<br/>• Dr Miloš Milić – “Standardi kavliteta u funkciji poboljšanja softverskih sistema”</li>
        <li>Žiri je zaključio da dodeli PLAKETU DIS-a za kontinuitet u razvoju pravosudnog informacionog sistema:<br/>• Ministarstvu pravde Republike Srbije – za četiri predložena projekta:<br/>– Aplikacija eZio<br/>– Tok predmeta za javne izvršitelje<br/>– Sistem za nadzor nad radom javnih izvršitelja<br/>– Baza podataka primenjenih oportuniteta na PIS-u</li>
      </ul>
      <p>Žiri čestita dobitnicima PLAKETA i zahvaljuje svim kandidatima koji su bili prijavljeni za PLAKETE Društva za informatiku Srbije u 2019. godini.</p>
      <p>Tagovi: <a href="https://pcpress.rs/tag/dis/">DIS</a>, <a href="https://pcpress.rs/tag/drustvo-informaticara-srbije/">društvo informatičara srbije</a>, <a href="https://pcpress.rs/tag/nagrade/">nagrade</a>, <a href="https://pcpress.rs/tag/nikola-markovic/">Nikola Marković</a>, <a href="https://pcpress.rs/tag/priznanja/">priznanja</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/u-srbiji-samo-12-firmi-koristi-crm-softver-a-184-efakturu/"/>
        <a href="https://pcpress.rs/naucno-strucni-skup-informatika-2017/"/>
        <a href="https://pcpress.rs/koliko-smo-daleko-od-integrisanog-zdravstvenog-informacionog-sistema/"/>
      </related>
    </article>
  </body>
</html>