<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/zeci-de-mii-de-euro-si-un-adevarat-tezaur-au-fost-descoperite-in-casele-si-birourile-medicilor-legisti---foto-148716.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T13:16:00+00:00"/>
    <meta property="og:title" content="Zeci de mii de euro şi un adevărat tezaur au fost descoperite în casele şi birourile medicilor legişti / FOTO"/>
    <meta property="og:description" content="Zeci de mii de euro şi de lei, bijuterii din aur, precum şi înscrisuri de ciornă ce ar reprezenta contabilitatea neagră sau banii care nu ajungeau în casieria instituţiei. Toate acestea au fost descoperite de ofiţerii CNA şi procurori, în timpul percheziţiilor, efectuate în birourile şi la domiciliile medicilor de la Centrul de Medicină Legală."/>
  </head>
  <body>
    <article>
      <h1>Zeci de mii de euro şi un adevărat tezaur au fost descoperite în casele şi birourile medicilor legişti / FOTO</h1>
      <address>
        <time datetime="2019-11-20T13:16:00+00:00">20 Nov 2019, 13:16</time>
      </address>
      <p>
        <b>Zeci de mii de euro şi de lei, bijuterii din aur, precum şi înscrisuri de ciornă ce ar reprezenta contabilitatea neagră sau banii care nu ajungeau în casieria instituţiei. Toate acestea au fost descoperite de ofiţerii CNA şi procurori, în timpul percheziţiilor, efectuate în birourile şi la domiciliile medicilor de la Centrul de Medicină Legală.</b>
      </p>
      <p>Potrivit unui comunicat de presă al CNA, medicii sunt învinuiţi de organizarea unei scheme infracționale, prin intermediul căreia ar fi dobândit ilicit mijloace bănești ce reprezentau plăți pentru serviciile de expertiză judiciară. Banii ar fi fost pretinşi pentru formularea unor concluzii denaturate în rapoartele de expertiză, întocmite în legătură cu examinarea cauzei morții, iar aceste plăţi variau între 900 şi 10 000 lei. Prin urmare, sumele indicate ar fi fost împărţite între cei care prestau serviciile menţionate.</p>
      <figure>
        <img src="https://media.publika.md/md/image/201911/large/74391511_3031089013620578_4941814990257520640_n_21302500.jpg"/>
      </figure>
      <figure>
        <img src="https://media.publika.md/md/image/201911/w720/74940225_3031088930287253_3626458823243333632_n_54700500.jpg"/>
      </figure>
      <figure>
        <img src="https://media.publika.md/md/image/201911/w720/69334503_3031088850287261_2206274792435220480_n_36770000.jpg"/>
      </figure>
      <p>Astăzi, a fost reţinut directorul Centrului de Medicină Legală. Acesta va fi audiat pe marginea suspiciunilor privind implicarea sa în schemele de corupţie. Tot astăzi, procurorii vor cere instanţei de judecată arestarea preventivă a şase legişti din cei 10, reţinuţi, acum două zile. Patru din ei colaborează cu ancheta şi urmează să fie cercetaţi în stare de libertate.</p>
      <p>Pe faptele enunţate au fost pornite două cauze penale – pentru corupere pasivă şi escrocherie, persoanele, care vor fi găsite vinovate, riscă până la 15 ani de închisoare cu amendă de până la 500 000 de lei şi privarea de dreptul de a ocupa funcţii pe o perioadă de până la 15 ani.</p>
      <p>Ofiţerii Centrului Național Anticorupție efectuează percheziţii la Centrul de Medicină Legală. În urma acestora, directorul instituţiei, Valeri Savciuc, a fost reținut.</p>
      <p>Informația a fost confirmată pentru Ziarul de Gardă de purtătorul de cuvânt al CNA, Angela Starinschi.</p>
      <p>Revenim cu detalii.</p>
      <p>Luni, 18 noiembrie, zece angajaţi ai Instituției Medicale Sanitare Publice „Centrul de Medicină Legală” au fost reţinuţi de procurorii anticorupţie şi ofiţerii CNA. Aceştia sunt suspectaţi că, folosindu-se de situaţia de serviciu, ar fi organizat o schemă infracțională prin intermediul căreia ar fi dobândit ilicit mijloace bănești ce reprezentau plăți pentru serviciile de expertiză judiciară.</p>
    </article>
  </body>
</html>