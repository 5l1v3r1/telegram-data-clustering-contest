<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-mohou-prispet-svetlusce-koupi-vanocnich-ozdob-a-sperku/1823230?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T13:18:00+00:00"/>
    <meta property="og:title" content="Lidé mohou přispět Světlušce koupí vánočních ozdob a šperků"/>
    <meta property="og:description" content="Praha - Na některých vánočních trzích v Praze si budou moci lidé koupit skleněné ozdoby a šperky, na jejichž výrobě se podíleli nevidomí. Výtěžek tradičně půjde do sbírky Světluška Nadačního fondu Českého rozhlasu na pomoc zrakově postiženým. Fond to uvedl v tiskové zprávě. Vánoce pro Světlušku se budou konat v Česku šestým rokem, prodej ozdob dosud vynesl 1,47 milionu korun."/>
  </head>
  <body>
    <article>
      <h1>Lidé mohou přispět Světlušce koupí vánočních ozdob a šperků</h1>
      <address><time datetime="2019-11-20T13:18:00+00:00">20 Nov 2019, 13:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na některých vánočních trzích v Praze si budou moci lidé koupit skleněné ozdoby a šperky, na jejichž výrobě se podíleli nevidomí. Výtěžek tradičně půjde do sbírky Světluška Nadačního fondu Českého rozhlasu na pomoc zrakově postiženým. Fond to uvedl v tiskové zprávě. Vánoce pro Světlušku se budou konat v Česku šestým rokem, prodej ozdob dosud vynesl 1,47 milionu korun.</p>
      <p>Ozdoby a šperky stejně jako loni vznikly ve spolupráci s českými tvůrci, ručně je kompletovali nevidomí ve středisku Dědina, kde se připravují na samostatný život. Výrobky budou moci lidé koupit od 29. listopadu na trzích na Václavském náměstí, na Dyzajn marketu Zima, ale také na e-shopu Světlušky a několika dalších místech. S prodejem na trzích pomohou dobrovolníci z některých firem a poprvé se do prodeje zapojí studentky z České zemědělské univerzity v Praze.</p>
      <p>Výtěžek z prodeje poputuje Světlušce, která jej věnuje těžce zrakově postiženým dětem i dospělým. Skleněný dámský šperk bude stát 290 korun, vánoční koule 100 korun.</p>
      <p>Světluška funguje od roku 2003, do projektu se za tu dobu zapojilo více než 80.000 dobrovolníků a miliony dárců. Světluška přispívá na speciální pomůcky, které mluví nebo mají hmatový displej, na psí vodicí pomocníky nebo osobní asistenty dětem i seniorům. Financuje i projekty neziskových organizací, které tak mohou realizovat projekty zaměřené na nevidomé.</p>
      <p>Mezi projekty Světlušky patří každoroční benefiční koncert, který letos vybral téměř 1,8 milionu korun, dále sbírkové dny či noční běh. Od roku 2006 provozuje Kavárnu Potmě, která přibližuje vidícím život nevidomých v absolutní tmě. Lidé mohou na pomoc nevidomým přispívat také jako pravidelní dárci nebo dárcovskými SMS.</p>
    </article>
  </body>
</html>