<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T13:11:03+00:00"/>
    <meta property="og:title" content="Σαν σήμερα βρήκε το Mega στον «αέρα» πριν από 30 χρόνια [βίντεο]"/>
    <meta property="og:description" content="Ο πρώτος ελληνικός ιδιωτικός τηλεοπτικός σταθμός πανελλαδικής εμβέλειας ήταν το MEGA. Αρχισε να εκπέμπει στις 20 Νοεμβρίου του 1989 και έγραψε τη δική του"/>
  </head>
  <body>
    <article>
      <h6 class="kicker">Από τη χρυσή εποχή στο λουκέτο</h6>
      <h1>Σαν σήμερα βρήκε το Mega στον «αέρα» πριν από 30 χρόνια [βίντεο]</h1>
      <address><time datetime="2019-11-20T13:11:03+00:00">20 Nov 2019, 13:11</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Facebook 0</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Twitter</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">LinkedIn</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Περισσότερα</a>
        </li>
      </ul>
      <p>Ο πρώτος ελληνικός ιδιωτικός τηλεοπτικός σταθμός πανελλαδικής εμβέλειας ήταν το MEGA.</p>
      <p>Αρχισε να εκπέμπει στις 20 Νοεμβρίου του 1989 και έγραψε τη δική του ιστορία στο χώρο της ελληνικής τηλεόρασης. Μέχρι τον Απρίλιο είχε μεταδώσει μερικά από τα κορυφαία προγράμματα με τα ποσοστά τηλεθέασης να είναι εκπληκτικά. Για πολλά χρόνια άλλωστε ήταν στην κορυφή και μάλιστα με διαφορά στις προτιμήσεις των τηλεθεατών.</p>
      <p>Ο σταθμός ξεκίνησε ως ιδιοκτησία της Τηλέτυπος Α.Ε. η οποία συστάθηκε στις 10 Μαΐου του 1989 με την επωνυμία Τηλέτυπος Ανώνυμη Εταιρεία Τηλεοπτικών Προγραμμάτων και το διακριτικό τίτλο ΜΕΓΚΑ ΤΣΑΝΕΛ (MEGA CHANNEL) ως τηλεοπτικό δίκτυο πέντε εκδοτών (Μπόμπολας, Λαμπράκης, Τεγόπουλος, Βαρδινογιάννης και Αλαφούζος).  Το 1994, η Τηλέτυπος εισήγαγε τις μετοχές της στην κύρια αγορά του Χρηματιστηρίου Αθηνών.</p>
      <h3>Η έναρξη </h3>
      <p>Το σύνθημα έναρξης το έδωσε ο πρώτος γενικός διευθυντής του τηλεοπτικού σταθμού ο Νίκος Σκουλάς, ο οποίος έδωσε στους τηλεθεατές την υπόσχεση πως το Mega Channel «θα προσφέρει ποιότητα στην ψυχαγωγία και αντικειμενικότητα στην ενημέρωση».</p>
      <p>Στη συνέχεια έγινε η εκφώνηση του προγράμματος και η πρώτη εκπομπή που είδαν ήταν η ξένη σειρά «Διάστημα».</p>
      <p>
        <b>Το πρόγραμμα</b>
      </p>
      <p>15:00 Διάστημα 1999 (Σειρά επιστημονικής φαντασίας) 1</p>
      <p>16:00 Μπάτμαν (Παιδική σειρά)</p>
      <p>16:30 MEGA HITS (μουσικό πρόγραμμα)</p>
      <p>17:30 Δικαίωμα στην αγάπη (βραζιλιάνικη σειρά)</p>
      <p>18:00 Ειδήσεις</p>
      <p>18:05 Σλεντζ Χάμερ (αστυνομική κωμική σειρά)</p>
      <p>18:30 Κάπιτολ (αμερικάνικη σαπουνόπερα)</p>
      <p>19:00 Σύντομες ειδήσεις</p>
      <p>19:01 Φάλκον Κρεστ (κοινωνική δραματική σειρά)</p>
      <p>20:00 Γράμματα και αριθμοί (Τηλεπαιχνίδι με τον Κώστα Παπαντωνόπουλο)</p>
      <p>20:30 Κεντρικό δελτίο ειδήσεων</p>
      <p>21:00 Ελληνική ταινία: Θανάση, πάρε τ’ όπλο σου</p>
      <p>22:00 Ειδήσεις</p>
      <p>22:05 Συνέχεια της ελληνικής ταινίας</p>
      <p>23:00 Ιδιωτικός ντεντέκτιβ Σπένσερ (αστυνομική σειρά)</p>
      <p>00:00 Ειδήσεις</p>
      <p>00:05 Οι αντίζηλοι (αστυνομική σειρά)</p>
      <figure>
        <iframe src="https://www.youtube.com/embed/uIQfOpEDd_Y" width="640" height="360" data-service="Youtube" scrolling="no"/>
      </figure>
      <p>Αυτό ήταν το πρώτο δελτίο ειδήσεων, με τη Λιάνα Κανέλλη:</p>
      <figure>
        <iframe src="https://www.youtube.com/embed/BBRdH3ky6Yw" width="640" height="360" data-service="Youtube" scrolling="no"/>
      </figure>
      <p>Η πρώτη εκλογική αναμέτρηση που είχε καλυφθεί από την ιδιωτική τηλεόραση ήταν αυτή του Απριλίου του 1990:</p>
      <figure>
        <iframe src="https://www.youtube.com/embed/8Zq6sQWu8Rg" width="640" height="360" data-service="Youtube" scrolling="no"/>
      </figure>
      <p>Το 1993 δόθηκε ανανεωτική άδεια λειτουργίας ισχύος επτά ετών η οποία διατηρήθηκε νομοθετικά σε ισχύ μέχρι και σήμερα.</p>
      <h3>Χρυσές σειρές στο MEGA</h3>
      <p>Μέσα από το MEGA οι τηλεθεατές παρακολούθησαν μερικές από τις καλύτερες σειρές στην ιστορία της ελληνικής τηλεόρασης. Και ποιος δεν θυμάται τις Τρεις Χάριτες, το Ρετιρέ, τους Απαράδεκτους, τους Δύο Ξένους, τους Ψίθυρους Καρδιάς, Στο Παρά Πέντε, το Νησί, Κάτω Παρτάλι… Χτύπησαν εκπληκτικά ποσοστά τηλεθέασης φέρνοντας τεράστια έσοδα στο κανάλι.</p>
      <p>
        <b>Οι τρεις Χάριτες </b>
      </p>
      <figure>
        <iframe src="https://www.youtube.com/embed/eUSEQKwYCvI" width="640" height="360" data-service="Youtube" scrolling="no"/>
      </figure>
      <h3>Το ρετιρέ</h3>
      <figure>
        <iframe src="https://www.youtube.com/embed/S4-b-8XmhSc" width="640" height="360" data-service="Youtube" scrolling="no"/>
      </figure>
      <h3>Στο παρά πέντε</h3>
      <figure>
        <iframe src="https://www.youtube.com/embed/uCmKDM5eJjo" width="640" height="360" data-service="Youtube" scrolling="no"/>
      </figure>
      <h3>Οι Απαράδεκτοι</h3>
      <figure>
        <iframe src="https://www.youtube.com/embed/cGiRf0HWtxI" width="640" height="360" data-service="Youtube" scrolling="no"/>
      </figure>
      <h3>Δυο Ξένοι</h3>
      <figure>
        <iframe src="https://www.youtube.com/embed/bBhurbjpDkU" width="640" height="360" data-service="Youtube" scrolling="no"/>
      </figure>
      <h3>Πρωτοπόρο και στα αθλητικά</h3>
      <p>Από το κανάλι παρέλασαν τα μεγαλύτερα ονόματα της ελληνικής τηλεόρασης, πολλές γνωστές ενημερωτικές εκπομπές, ενώ ήταν από τα πρώτα κανάλια που μπήκε σφήνα στην ΕΡΤ όσον αφορά στα αθλητικά.</p>
      <p>Το Mega στα πρώτα χρόνια της λειτουργίας του επένδυσε στα αθλητικά. Έχοντας ένα πολύ δυνατό τιμ από την ΕΡΤ, «έστησε» το αντίπαλο δέος της «Αθλητικής Κυριακής», τη «Μεγάλη Κερκίδα». Και μεγαλύτερη καινοτομία του ήταν η μετάδοση «λεπτό προς λεπτό» των αγώνων, κάθε Κυριακή μεσημέρι, όταν δεν υπήρχε ακόμα συνδρομητική τηλεόραση και οι αγώνες που μεταδίδονταν απευθείας και γίνονταν βράδυ ήταν εξαίρεση:</p>
      <figure>
        <iframe src="https://www.youtube.com/embed/snSMghIGP9o" width="640" height="360" data-service="Youtube" scrolling="no"/>
      </figure>
      <p>Ο πρώτος αγώνας Champions League (έστω και σε πειραματικό στάδιο…) που μεταδόθηκε ζωντανά στην Ελλάδα ήταν αυτός του Παναθηναϊκού με τη Σαμπντόρια το 1991, στο χιονισμένο ΟΑΚΑ. Έκτοτε, το Mega μετέδιδε τους αγώνες της κορυφαίας Ευρωπαϊκής διοργάνωσης για περισσότερα από 10 χρόνια:</p>
      <figure>
        <iframe src="https://www.youtube.com/embed/DEbBXpFe8XQ" width="640" height="360" data-service="Youtube" scrolling="no"/>
      </figure>
      <p>Ο πρώτος αγώνας ευρωπαϊκής διοργάνωσης που μεταδόθηκε τηλεοπτικά από ιδιωτικό σταθμό στην Ελλάδα, όμως, ήταν αυτός του Ολυμπιακού με την Οσέρ, για το Κύπελλο UEFA, το 1989:</p>
      <figure>
        <iframe src="https://www.youtube.com/embed/Zru9sXHT9gc" width="640" height="360" data-service="Youtube" scrolling="no"/>
      </figure>
      <p>Το 1990 είδαμε τον πρώτο πόλεμο σε απευθείας σύνδεση: ήταν ο Πόλεμος του Κόλπου:</p>
      <figure>
        <iframe src="https://www.youtube.com/embed/m_H19HMA4aY" width="640" height="360" data-service="Youtube" scrolling="no"/>
      </figure>
      <p>Το πρώτο μεγάλο σόου, στη λογική των ιταλικών variete, ήταν το «Μπράβο»:</p>
      <figure>
        <iframe src="https://www.youtube.com/embed/4yl10AWuivg" width="640" height="360" data-service="Youtube" scrolling="no"/>
      </figure>
      <p>Το Mega Star ήταν η θρυλική εκπομπή, από την οποία πέρασε η Ναταλία Γερμανού, και ήταν το… τακτικό ραντεβού του μεσημεριού του Σαββάτου:</p>
      <figure>
        <iframe src="https://www.youtube.com/embed/avw5v6NKUPE" width="640" height="360" data-service="Youtube" scrolling="no"/>
      </figure>
      <p>Από το πρόγραμμα του Mega πέρασαν πολλά τηλεπαιχνίδια, αλλά αυτό που άφησε εποχή ήταν το «Μεγάλο Παζάρι» με τον Ανδρέα Μικρούτσικο και πιο χαρακτηριστικό στιγμιότυπο τον «Κύριο Ζονκ»:</p>
      <figure>
        <iframe src="https://www.youtube.com/embed/coTeFgjmp4E" width="640" height="360" data-service="Youtube" scrolling="no"/>
      </figure>
      <p>Παραμονή πρωτοχρονιάς του 1997. Στο πλατό του Bravo Ρούλα, ο Σχοινάς ζητάει την εμβρόντητη Γαρμπή σε γάμο κι η Ρούλα Κορομηλά παραλίγο να γίνει η πρώτη παρουσιάστρια στην ιστορία που βρίσκει τραγικό θάνατο από πνιγμό σε ζωντανή σύνδεση, εξαιτίας φονικών κίτρινων μπαλονιών που την παγιδεύουν. Απ’ τις κορυφαίες στιγμές στην ιστορία της παγκόσμιας τηλεόρασης.</p>
      <figure>
        <iframe src="https://www.youtube.com/embed/dv7OuT8RZWY" width="640" height="360" data-service="Youtube" scrolling="no"/>
      </figure>
      <h3>Τα οικονομικά προβλήματα…</h3>
      <p>Από το 2012 είναι αντιμέτωπο με οικονομικά προβλήματα και με διάφορες αντιπαραθέσεις με τράπεζες λόγω αστοχίας των μετόχων σχετικά με ένα δάνειο, κυρίως από πλευράς του φορέα του τηλεοπτικού καναλιού (Τηλέτυπος), και αυτό έχει σαν αποτέλεσμα, την περικοπή των δελτίων ειδήσεων και των ζωντανών εκπομπών, την προβολή μόνο των επαναλήψεων.</p>
      <p>Oι εργαζόμενοι στην Τηλέτυπος δεν έχουν λάβει την μισθοδοσία τους, δύο χρόνια μετά (από τα μέσα Απριλίου του 2016), με αποτέλεσμα την μη προβολή των ζωντανών προγραμμάτων. Τα οικονομικά προβλήματα οφείλονται στην μη ολοκλήρωση της αύξησης μετοχικού κεφαλαίου της εταιρείας, ενώ υπάρχουν και εκκρεμότητες με τις τράπεζες από τις οποίες έχει λάβει δάνεια ο σταθμός σχετικά με την εξόφλησή τους.</p>
      <p>Από τις 7 Σεπτεμβρίου του 2016, οι εργαζόμενοι του σταθμού βρίσκονται σε επίσχεση εργασίας όπως αντίστοιχα από αυτήν την ημέρα το κανάλι σταμάτησε να προβάλει και δελτία ειδήσεων. Ωστόσο ένα χρόνο μετά (το διήμερο 9-10 Σεπτεμβρίου 2017) μετέδωσε live την ομιλία του Αλέξη Τσίπρα από τη ΔΕΘ.</p>
      <p>Συγκεκριμένα από το καλοκαίρι του 2015, το κανάλι δεν βγάζει κανονικό πρόγραμμα, παρά μόνο παλιές κινηματογραφικές ταινίες, παλιές σειρές και εκπομπές από το αρχείο του και μια κάρτα με τους 420 εργαζόμενους που προβάλλεται από τον Ιανουάριο του 2018. Το δελτίο καιρού συνέχιζε να προβάλλεται κάθε απόγευμα στις 17:00, παρ’ όλα αυτά μέχρι και τις 31 Ιανουαρίου του 2018, ώσπου κόπηκε και αυτό οριστικά, παράλληλα κόπηκαν οριστικά και οι διαφημίσεις, θυμίζοντας τόσο σε πρόγραμμα όσο και σε ροή προγράμματος τα κανάλια ALTER και TEMPO τα οποία δεν λειτουργούν σήμερα.</p>
      <p>Στις 22 Μαΐου του 2017, ο επιχειρηματίας Ιβάν Σαββίδης αγόρασε από την Πήγασος Εκδοτική Α.Ε. του Φώτη Μπόμπολα (γιος του Γιώργου Μπόμπολα) το 19,63% από το 33% των μετοχών της Τηλέτυπος Α.Ε., δίνοντας περίπου 12 εκατ. ευρώ. Την 31η του ίδιου μήνα, ο Βαγγέλης Μαρινάκης, κατά τη διαδικασία πλειστηριασμού και μεταβίβασης του ΔΟΛ, πλειοδότησε, καταθέτοντας δεσμευτική προσφορά 23 εκατ. ευρώ, και αποκτώντας, μεταξύ άλλων, το 22,11% των μετοχών. Με αυτόν τον τρόπο, έγινε ένας από τους ιδιοκτήτες του καναλιού. Ανάμεσα στους άλλους ενδιαφερόμενους, πέραν του Βαγγέλη Μαρινάκη, βρισκόταν ο Ιβάν Σαββίδης, μια Κυπριακή εταιρεία και λοιποί. Η Πήγασος Εκδοτική του Μπόμπολα διατηρεί το 13% και ο Βαρδινογιάννης το μεγαλύτερο ποσοστό 37%.</p>
      <h3>Απών από το διαγωνισμό για τις άδειες</h3>
      <p>Στον διαγωνισμό για τις τηλεοπτικές άδειες πανελλαδικής εμβέλειας που έγινε το 2016, η Τηλέτυπος, η εταιρεία που κατέχει το κανάλι, κατέθεσε αίτηση για άδεια, η οποία απορρίφθηκε από το αρχικό στάδιο για τυπικούς λόγους. Ωστόσο, συνέχισε τελικώς να εκπέμπει, αφού ο διαγωνισμός για τις τηλεοπτικές άδειες κρίθηκε αντισυνταγματικός από το ΣτΕ, στις 26 Οκτωβρίου 2016. Στο νέο διαγωνισμό, του οποίου η προκήρυξη για την υποβολή αιτήσεων ξεκίνησε στις 24 Νοεμβρίου 2017 και ολοκληρώθηκε στις 11 Ιανουαρίου 2018 με έξι καταθέσεις, το κανάλι δεν έκανε αίτηση για να πάρει μία από τις 7 άδειες λόγω οικονομικών προβλημάτων. Οι εργαζόμενοι αντέδρασαν εκπέμποντας δελτίο ειδήσεων, ώστε να ενημερώσουν τους τηλεθεατές. Η αντίστροφη μέτρηση για το κλείσιμο είχε αρχίσει…</p>
      <h3>Η επαναλειτουργία</h3>
      <p>Όπως όλα δείχνουν, μετά μετά την απόκτηση του σήματος, της ταινιοθήκης και του αρχείου ειδήσεων από την Alter Ego έναντι του ποσού των 33.999.999 ευρώ, μια νέα εποχή πρόκειται να ξεκινήσει για το Mega και οι τηλεθεατές θα παρακολουθήσουν ξανά, τα αγαπημένα τους τηλεοπτικά προγράμματα.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Facebook 0</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Twitter</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">LinkedIn</a>
        </li>
        <li>
          <a href="https://www.eleftherostypos.gr/istories/490141-san-simera-brike-to-mega-ston-aera-prin-apo-30-xronia-binteo/#">Περισσότερα</a>
        </li>
      </ul>
    </article>
  </body>
</html>