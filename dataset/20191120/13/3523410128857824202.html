<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640944/%D9%85%D8%B1%D8%AF%D9%85-%D9%86%D9%85%D8%B1%D9%87-%D9%82%D8%A8%D9%88%D9%84%DB%8C-%DA%AF%D8%B1%D9%81%D8%AA%D9%86%D8%AF-%D9%86%D9%88%D8%A8%D8%AA-%D8%AF%D9%88%D9%84%D8%AA-%D8%A7%D8%B3%D8%AA-%D8%AA%D8%A7-%D9%85%D8%B4%DA%A9%D9%84%D8%A7%D8%AA-%D8%B1%D8%A7-%DA%A9%D8%A7%D9%87%D8%B4-%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T13:03:00+00:00"/>
    <meta property="og:title" content="مردم نمره قبولی گرفتند؛ نوبت دولت است تا مشکلات را کاهش دهد"/>
    <meta property="og:description" content="رئیس‌جمهور گفت: امروز مردم به‌خوبی آزمایش خود را پس دادند و با نمره بالایی قبول شدند و اکنون نوبت دولت است تا مشکلات مردم را کاهش دهد."/>
  </head>
  <body>
    <article>
      <h1>
        <a href="https://www.bultannews.com/fa/news/640944/%D9%85%D8%B1%D8%AF%D9%85-%D9%86%D9%85%D8%B1%D9%87-%D9%82%D8%A8%D9%88%D9%84%DB%8C-%DA%AF%D8%B1%D9%81%D8%AA%D9%86%D8%AF-%D9%86%D9%88%D8%A8%D8%AA-%D8%AF%D9%88%D9%84%D8%AA-%D8%A7%D8%B3%D8%AA-%D8%AA%D8%A7-%D9%85%D8%B4%DA%A9%D9%84%D8%A7%D8%AA-%D8%B1%D8%A7-%DA%A9%D8%A7%D9%87%D8%B4-%D8%AF%D9%87%D8%AF">مردم نمره قبولی گرفتند؛ نوبت دولت است تا مشکلات را کاهش دهد</a>
      </h1>
      <h2>رئیس‌جمهور گفت: امروز مردم به‌خوبی آزمایش خود را پس دادند و با نمره بالایی قبول شدند و اکنون نوبت دولت است تا مشکلات مردم را کاهش دهد.</h2>
      <address><time datetime="2019-11-20T13:03:00+00:00">20 Nov 2019, 13:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،حجت‌الاسلام والمسلمین دکتر حسن روحانی روز چهارشنبه در جلسه هیات وزیران اظهارداشت: امروز می خواهم از ملت بزرگ و هوشیار ایران تشکر و سپاسگزاری کنم و به خاطر آگاهی، صبوری و موقع شناسی مردم سر تعظیم فرود بیاورم.</p>
      <p>رئیس جمهور افزود: مردم ایران از یک آزمون تاریخی دیگر سربلند بیرون آمدند و نشان دادند علیرغم اینکه ممکن است مشکلات اقتصادی و یا گله هایی از مدیریت کشور داشته باشند، اما هرگز نخواهند گذاشت آب به آسیاب دشمن ریخته شود.</p>
      <p>روحانی خاطرنشان کرد: ملت ایران به خوبی آگاه هستند که هدف اصلی خودکفایی کشور در زمینه تامین انرژی است تا محتاج به بیرون نباشیم و بتوانیم با تولیدی که در داخل انجام می دهیم انرژی مورد نیاز را به درستی تامین و به طور صحیح مصرف کنیم و مقداری عدالت را در جامعه پیاده و اجرا نماییم.</p>
      <p>رئیس جمهور با بیان اینکه به دنبال این هستیم که از یارانه سوخت، مردم نیازمند بیشتر از آنهایی که غیرنیازمند هستند استفاده کنند، گفت: آنچه حاصل طرح اصلاح قیمت انرژی بوده، پرداخت مبالغی به 18 میلیون خانوار متوسط و کم درآمد است که بر این اساس دو مرحله آن تاکنون در تاریخ 27 آبان برای حدود 7 میلیون و 850 هزار خانوار و در تاریخ 29 آبان برای 4 میلیون و 448 هزار خانوار وجوه مورد نظر پرداخت شده و به مابقی خانوارها نیز روز شنبه پرداخت خواهد شد.</p>
      <p>روحانی افزود: ممکن است طرح اصلاح شامل برخی از افراد بشود که حتی خودشان از دریافت یارانه ها انصراف داده بودند و در این گروه ها هستند به گونه ای که برخی افرادی که مبالغ را دریافت کرده اند نمی دانستند که این پول از کجا آمده و دچار تعجب شده بودند که باید در این راستا توضیحات بیشتری برای مردم بیان شود.</p>
      <p>رئیس جمهور تاکید کرد: مردم در این حوادث نشان دادند که نقشه آشوب و حادثه سازی دشمن و تلاش سرویس های بیگانه و تروریستی را به خوبی می شناسند و فریب آنها را نمی خورند.</p>
      <p>روحانی با اشاره به گزارش وزیر کشور در جلسه امروز هیات دولت به عنوان مسوول اجرای طرح و ارائه آمار و ارقام افرادی که در چند روز اخیر به خیابان ها آمده بودند، گفت: مشخص شد که چه تعداد از افراد به خیابان ها آمده بودند و آشوبگران تعداد کمی از آنها بودند؛ منتهی آشوب طلبان سازمان یافته، برنامه ریزی شده و مسلح بودند که کاملا بر اساس برنامه طراحی شده از سوی ارتجاع منطقه، صهیونیست ها و آمریکایی ها اقدام کردند.</p>
      <p>رئیس جمهور اظهارداشت: همانطور که رهبر معظم انقلاب فرمودند مردم ما در حوادث مختلف در برابر نقشه دشمن پیروز شدند و این بار هم در اغتشاشات که نقشه دشمن برای ایجاد ناامنی بود مردم به پیروزی رسیدند و آنهایی که در 2 سال گذشته با اعمال تحریم های حداکثری ناامنی و اقدام علیه نظام را طراحی کرده بودند و به دنبال این بودند که این فشار باعث شود روزی مردم علیه نظام به خیابان ها آمده و ایستادگی کنند، نتوانستند موفق شوند.</p>
      <p>روحانی تاکید کرد: علیرغم فشار دشمنان در سالهای 97 و 98 مردم نشان دادند که نسبت به منافع و امنیت ملی و یکپارچگی خود حساس هستند و معلوم شد دشمنان ملت ایران که در این دو سال و سالهای گذشته برنامه ریزی گسترده ای برای آشوب طلبان داشته اند چقدر سربازان کمی داشته اند؛ گرچه انسانهای شروری را به خدمت گرفته بودند و خسارات زیادی به زندگی و جان مردم وارد کردند و حتی به کودکان و نوجوانان هم رحم نکردند و با سلاح گرم و سرد به مردم حمله کرده و به مغازه ها، خانه ها، داروخانه، مراکز پزشکی و اماکنی که خدمات رسان به مردم بودند، خسارت وارد کردند.</p>
      <p>رئیس جمهور افزود: این نشان می دهد که این جمع کوچک ضد کشور و علیه وطن و منافع ملی اقدام کردند.</p>
      <p>روحانی با اشاره به نمایش قدرت ملت ایران علیه آشوبگران در روزهای اخیر ادامه داد: ملت ایران همواره به دنیا هوشیاری، بیداری، اتحاد و همبستگی خود با کل نظام را نشان می دهند و ما باید همواره نسبت به نقدها و نظرات مردم گوش شنوا داشته باشیم هرچند آنهایی که نقد دلسوزانه دارند همیشه زمان شناس بوده و می دانند که چه وقت باید برای از بین بردن نقشه های دشمنان در برابر آنها متمرکز شوند.</p>
      <p>رئیس جمهور با تقدیر از ملت ایران و رهبر معظم انقلاب که با بیانات حکیمانه خود مردم را راهنمایی و واقعیت ها را تبیین کردند، گفت: دولت همچنان مانند گذشته در طرح های مهم با دو قوه دیگر در جلسات هماهنگی و مشورت می کند و همانطور که این بار نیز با تصمیم سران سه قوه و با هماهنگی دو قوه دیگر فعالیت خود را برای کمک به خانوارهایی که تحت فشار بیشتر اقتصادی هستند انجام داده ایم، در آینده نیز هر طرحی داشته باشیم با دو قوه دیگر هماهنگ خواهیم بود.</p>
      <p>روحانی همچنین با تقدیر از تلاش های وزارت کشور، استانداران، فرمانداران و وزارتخانه هایی که در خدمات رسانی به مردم در شرایط سخت سهیم بودند، گفت: از وزرایی که در بخش اقتصاد برای آرام کردن اقتصاد و بازار جامعه تلاش می کنند نیز تشکر می کنم.</p>
      <p>رئیس جمهور با بیان اینکه خوشبختانه مردم، کسبه و بازاریان هم همکاری کردند و در کنار این طرح و نظام بودند، اظهار داشت: باید از عزیزانی که در این ایام برای امنیت ایران شهید شدند و صدمه دیدند و مجروح شدند یاد کنیم؛ تعدادی از افتخارآفرینان ما در نیروی انتظامی، سپاه و بسیج در این جریانات دچار آسیب شدند که نسبت به عظمت و تلاش های آنان سر فرود آورده و با خانواده های عزیز و بزرگوار آنان ابراز همدردی می کنیم.</p>
      <p>روحانی تاکید کرد: نیروهای فداکار کشور نشان دادند که برای امنیت مردم و حفظ اموال و آرامش آنان، از نثار جان خود نیز دریغ نکرده و ایستادگی می کنند.</p>
      <p>رئیس جمهور خاطرنشان کرد: امروز ملت ایران آزمایش خود را به خوبی پشت سر گذاشته و با نمره بالایی در قبولی موفق شدند و امروز نوبت مسوولان اعم از دولت و وزرا برای خدمت و تلاش بیشتر در مسیر خدمت به مردم و کاهش مشکلات از زندگی مردم است و باید برای انجام این رسالت بزرگی که بر دوش داریم تلاش کنیم.</p>
      <p>روحانی با بیان اینکه باید نسبت به مراقبت از وحدت و انسجام مردم نیز هوشیار بوده و تلاش کنیم، گفت: آن دستگاه هایی که از این به بعد و پس از پایان این ماجراها نسبت به آگاه سازی مردم موظف هستند از جمله دستگاه های اطلاعاتی، قوه قضاییه و صدا و سیما نیز باید به وظایف خود عمل کنند و مردم را آگاه کنند که چه کسانی و با چه نیاتی به خیابان ها آمدند و چه اقداماتی برای تخریب اموال مردم و جان آنها داشته و چه نتیجه ای را کسب کردند.</p>
      <p>رئیس جمهور تاکید کرد: ما باید در برابر مردم متواضع بوده و سر فرود آوریم و در برابر مزدورانی که علیه امنیت کشور اقدام می کنند قاطع باشیم تا کشور در مسیر تعالی و توسعه و امنیت قرار بگیرد.</p>
    </article>
  </body>
</html>