<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/giornata-dei-diritti-dellinfanzia-22-bambini-ancora-nella-yurta/1327080/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T13:08:21+00:00"/>
    <meta property="og:title" content="Giornata dei diritti dell’infanzia: «22 bambini ancora nella yurta»"/>
    <meta property="og:description" content=" SAN GINESIO - In occasione dell'anniverario della convenzione Onu l'agrinido ricorda che da tre anni  attende una nuova struttura dopo che i terremoti del 2016 hanno reso inagibili gli spazi che ospitavano i servizi educativi. Progetto pronto ma mancano i fondi"/>
  </head>
  <body>
    <article>
      <h1>Giornata dei diritti dell’infanzia: «22 bambini ancora nella yurta»</h1>
      <h2> SAN GINESIO - In occasione dell'anniverario della convenzione Onu l'agrinido ricorda che da tre anni  attende una nuova struttura dopo che i terremoti del 2016 hanno reso inagibili gli spazi che ospitavano i servizi educativi. Progetto pronto ma mancano i fondi</h2>
      <address><time datetime="2019-11-20T13:08:21+00:00">20 Nov 2019, 13:08</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fgiornata-dei-diritti-dellinfanzia-22-bambini-ancora-nella-yurta%2F1327080%2F">Condividi23</a><a href="https://twitter.com/intent/tweet?text=Giornata+dei+diritti+dell%27infanzia%3A+++%C2%AB22+bambini+ancora+nella+yurta%C2%BB&amp;url=https%3A%2F%2Fwww.cronachemaceratesi.it%2F2019%2F11%2F20%2Fgiornata-dei-diritti-dellinfanzia-22-bambini-ancora-nella-yurta%2F1327080%2F">Tweet</a>Email23 Condivisioni</p>
      <p> </p>
      <p><b>“Tutti i bambini del mondo hanno gli stessi diritti, qualsiasi sia il loro sesso, luogo di nascita, religione e lingua”</b>, è questo il principio fondante della Convenzione Onu sui diritti dell’infanzia e dell’adolescenza adottata 30 anni fa, il 20 novembre 1989 dall’Assemblea Generale delle Nazioni Unite (Onu). La Giornata internazionale dei diritti dell’infanzia e dell’adolescenza, che in Italia è stata ratificata il 29 maggio del 1991, si celebra in tutti gli angoli del mondo (precisamente in 190 Paesi) per sancire il diritto alla vita, alla sopravvivenza, allo sviluppo e a non essere discriminati in nessun modo e per nessun motivo. Nessuno direbbe che alcuni bambini hanno meno diritti di altri, eppure nel piccolo borgo di Vallato a San Ginesio nda oltre tre anni 22 bambini da 0 a 6 anni sono discriminati e violati di un loro diritto fondamentale, avere una nuova struttura dopo che i terremoti del 2016 hanno reso inagibili gli spazi che ospitavano i servizi educativi autorizzati e accreditati dell’asilo nido e dell’agri-infanzia 3-6 anni, gestiti dall’azienda agricola “La Quercia della Memoria”in convenzione con il comune di San Ginesio. L’agrinido, Agri-Infanzia della Natura è un progetto educativo innovativo, che ha ricevuto riconoscimenti a livello nazionale per il suo approccio caratterizzato da attività all’aperto, immersi nella natura del Parco nazionale dei monti Sibillini. Dopo tre anni dal terremoto 2016 ospita oggi 22 bambini 0-6 anni, una utenza in crescita nonostante la precarietà della tenda Yurta, un autentico miracolo in un territorio montano marginale che vede ridursi sistematicamente la popolazione scolastica, con istituti comprensivi e plessi a rischio chiusura per carenza di alunni.</p>
      <figure>
        <img src="https://cdn.cronachemaceratesi.it/wp-content/uploads/2019/11/agrinido-325x217.jpg"/>
      </figure>
      <p><b>Nonostante la mobilitazione dei genitori dei bambini che hanno acquistato il terreno dove dovrebbe essere realizzata la nuova struttura, donato poi al comune di San Ginesio, e realizzato il progetto architettonico esecutivo, non si riescono a trovare le risorse finanziarie necessarie per avviare i lavori della ricostruzione.</b> <b>«</b>Fondi introvabili nei bilanci ordinari – scrive Franco Ferroni della Quercia della Memoria – degli enti pubblici e nelle risorse straordinarie della ricostruzione post-terremoto a causa di paradossi burocratici ed una ingiustificata complessità delle norme e procedure. E’ amaramente fallito anche l’ultimo tentativo di attivare una parte delle risorse assegnate dalla Regione Toscana all’area del cratere per interventi sociali in emergenza, a seguito di un bando della Regione Marche. Il progetto di ricostruzione dell’agrinido è arrivato al decimo posto con solo otto progetti finanziati, pur essendo l’unico dedicato alla ricostruzione delle strutture di un servizio educativo dedicato alla prima infanzia. Per richiamare l’attenzione delle istituzioni nazionali e regionali, incredibilmente sorde e indifferenti ai numerosi appelli lanciati da questa piccola comunità educante nel cuore del cratere del terremoto, i piccoli bambini dell’Agrinido/Agri-Infanzia della Natura, insieme ai loro genitori e alle loro educatrici lanciano nella Giornata Internazionale dei diritti dell’infanzia una Campagna “dalla Tenda Yurta alla Scuola” per rivendicare il loro diritto all’istruzione di qualità. Partendo dal piccolo borgo di Vallato, con gran parte delle case oggi demolite, i piccoli allievi realizzeranno un percorso ideale e laboratori manuali per immaginare la loro nuova scuola, realizzando una loro campagna di comunicazione e sensibilizzazione per ricordare che non può essere considerata normale la presenza per 3 anni di 22 bambini all’interno di una tenda<b>»</b>.</p>
      <p> </p>
    </article>
  </body>
</html>