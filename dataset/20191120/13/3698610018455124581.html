<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kiyiv-maye-namir-zalishati-sobi-bilshe-podatku-na-dohodi-fizosib-330298_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T13:23:00+00:00"/>
    <meta property="og:title" content="Київ має намір залишати собі більше податку на доходи фізосіб"/>
    <meta property="og:description" content="Зараз 60% податку перераховується до держбюджету."/>
  </head>
  <body>
    <article>
      <h1>Київ має намір залишати собі більше податку на доходи фізосіб</h1>
      <h2>Зараз 60% податку перераховується до держбюджету.</h2>
      <address>
        <time datetime="2019-11-20T13:23:00+00:00">20 Nov 2019, 13:23</time>
      </address>
      <p><a href="https://dt.ua/ECONOMICS/37-na-osvitu-i-17-na-dorogi-v-kmda-prezentuvali-byudzhet-stolici-na-2020-rik-329387_.html"><b>Депутати Київської міської ради</b>а</a> погодили проект звернення до Верховної Ради для "справедливого розподілу" податку на доходи фізичних осіб для столиці. Про це повідомляє прес-служба Київміськради.</p>
      <p>На сьогоднішній день, згідно з Бюджетним кодексом, більшу частину податку на доходи фізосіб (60%) Київ перераховує до держбюджету, тоді як інші міста перераховують по 25%.</p>
      <p>"Зараз право киян на використання податку на доходи фізичних осіб, сплаченого на території міста, істотно обмежується положеннями чинного Бюджетного кодексу у порівнянні з іншими територіальними громадами", – заявив ініціатор проекту рішення депутат Київради Олександр Пабат.</p>
      <p>"Київ має серйозні інфраструктурні, транспортні, екологічні, житлово-комунальні, соціальні проблеми. Майже половина ліфтів столичних багатоповерхівок вже відслужила нормативні терміни, інженерна інфраструктура потребує негайної заміни, кількість муніципального транспорту знизилася на 10%, не вистачає місць для дітей у школах та садках", – розповів депутат.</p>
      <p>"Столиця не може швидко вирішувати ці проблеми через брак коштів. А тут ще й більшу частину ПДФО ми повинні віддавати державі, замість того щоб розвивати столицю", – зазначив Пабат.</p>
      <p>За словами депутата, у міському бюджеті повинно залишатися 75% доходів від ПДФО, а не 40%, як зараз.</p>
      <p>Проект рішення повинен бути розглянутий на пленарному засіданні Київради.</p>
      <p>Нагадаємо, що прогнозований бюджет Києва на 2020 рік становить 57 млрд 991 млн гривень і передбачає на 16% збільшення фінансування галузі освіти, на 6% – житлово-комунального і на 15% – дорожньо-транспортного господарства.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>