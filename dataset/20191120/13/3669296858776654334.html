<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/agrili-adet-gormenin-nedenleri"/>
    <meta property="og:site_name" content="CNN Türk"/>
    <meta property="article:published_time" content="2019-11-20T13:19:07+00:00"/>
    <meta property="og:title" content="Ağrılı adet görmenin nedenleri"/>
    <meta property="og:description" content="Birçok kadın adet döneminde şiddetli ağrılardan..."/>
  </head>
  <body>
    <article>
      <h1>Ağrılı adet görmenin nedenleri</h1>
      <h2>Birçok kadın adet döneminde şiddetli ağrılardan dolayı zorluk yaşar. Bu şiddetli ağrıların çeşitli sebepleri olabilir ancak tedavisi mümkündür. Kadın Hastalıkları ve Doğum Uzmanı Prof. Dr. Murat Naki, ağrılı adet görmeyle ilgili bilgi verdi.</h2>
      <address>
        <time datetime="2019-11-20T13:19:07+00:00">20 Nov 2019, 13:19</time>
      </address>
      <p>Kadın hastalıklarında en sık rastlanan sorunlardan birisi dismenore, yani ağrılı adet görmedir. Birçok kadın adet dönemlerinde belli belirsiz bir rahatsızlıktan yakınır ancak ağrılı adet görmek demek geçekten kişinin günlük yaşamını olumsuz etkileyecek yakınma anlamına gelir. Kişiler ağrıyı geçiştirme yerine ilaç kullanma gereği hissederler.</p>
      <p>Ağrılı adet görme birincil ve ikincil tip olmak üzere ikiye ayrılır. Birincil olan ağrılı adet görme genellikle hormonal nedenlere bağlıdır. İkincil olanı ise daha çok altta yatan bir hastalığın göstergesidir. Bunlar; endometriozis, adenomiyozis, enfeksiyonlar, myomlar, kistler gibi kadın hastalıklarını kapsar. Bazen kramp tarzında ağrılar da olabilir ki, bunlar daha çok rahim ağzı tıkanıklıkları ve spiral gibi nedenlerledir.</p>
      <p>Ağrılı adet görme durumu özellikle yumurtlama ile ilişkili hormonların aktivitesi ile ilişkilidir. Bunlarla birlikte salınan bazı biyokimyasal faktörler de ağrılı adet görmeye neden olur. Bunların dışında psikolojik faktörler de önem taşımaktadır. Bu nedenle ilk adet görülmesinden önce çocuklara adet görme ile ilgili bilgilendirme yapmak, duygusal anksieteyi azaltır. <a href="https://www.cnnturk.com/haberleri/okul">Okul</a> başarısızlığı ve sosyal ilişkiler de ağrılı adet görmede ek faktörler olarak bilinmektedir.<br/>Yumurtlama ile ilişkili olması nedeniyle ilk adet zamanlarında olmasa bile ergenlikten genç erişkinliğe geçişte yumurtlama fonksiyonlarının oturması ile birlikte daha sık gözlenmektedir. Özellikle adetin ilk günü şiddetli <a href="https://www.cnnturk.com/haberleri/agri">ağrı</a> ile birlikte, bulantı-kusma, <a href="https://www.cnnturk.com/haberleri/ishal">ishal</a>, baş ağrısı görülebilir ve bu bulgular genellikle ikinci güne uzamaz.</p>
      <p>Birincil nedenli ağrılı adet görme en çok endometriozis denen hastalıkla karışır. Endometriozise bağlı ağrı adetten bir-iki hafta önce başlar, adetten hemen önce şiddetlenir ve adet sonrası azalır. Ağrılı adet görme dışında; ağrılı cinsel ilişki, ağrılı dışkılama, ağrılı idrar yapma, kasıklarda dolgunluk hissi gibi belirtiler de mevcuttur.</p>
      <p>
        <b>Ağrılı adet görme nasıl tedavi edilir?</b>
      </p>
      <p>Tedavide öncelikle ağrı kesiciler ve sıcak su torbaları kullanılır. Bazen ağızdan alınan ağrı kesici tedavi yetmeyebilir ve enjeksiyonlar kullanılmak zorunda kalınabilir. Doğum kontrol hapı kullanımı ağrılı adet görmenin en etkili tedavilerinden biridir. Doğum kontrol hapları bu amaçla 6 ila 12 ay kadar kullanılabilir. Burada amaç, yumurtlamayı engellemek ve ağrıya neden olan biyokimyasal faktörleri azaltmaktır.</p>
      <p>Cerrahi tedavi ise daha çok ikincil nedenlere bağlı dismenorede gündeme gelir. Altta yatan hastalığa yönelik laparoskopik veya robotik yöntemle yapılan ameliyatlar ağrının giderilmesinde ysrdımcıdır.</p>
      <related>
        <h4>ilgili haberler</h4>
        <a href="https://www.cnnturk.com/saglik/tok-tutan-5-mucize-yemek"/>
        <a href="https://www.cnnturk.com/saglik/aort-anevrizmasi-nedir"/>
        <a href="https://www.cnnturk.com/saglik/erken-dogum-risk-faktorlerinin-belirlenmesiyle-onlenebilir"/>
      </related>
    </article>
  </body>
</html>