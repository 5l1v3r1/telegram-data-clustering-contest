<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/cultura/trans-of-turin-inaugura-la-mostra-fotografica-che-racconta-la-comunita-transgender-di-torino/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T13:39:30+00:00"/>
    <meta property="og:title" content="Trans of Turin: inaugura la mostra fotografica che racconta la comunità transgender di Torino"/>
    <meta property="og:description" content="È stata inaugurata lo scorso 17 novembre in occasione del Trasgender Day of Remembrance e resterà aperta, gratuitamente, fino al prossimo 27 novembre presso gli spazi dell’Off Topic di Torino: 'Trans of Turin' è il primo progetto fotografico che mette al centro della narrazione le storie delle persone transessuali e trasgender della città. Un progetto forte, che racconta una comunità rimasta troppo a lungo in silenzio."/>
  </head>
  <body>
    <article>
      <h1>Trans of Turin: inaugura la mostra fotografica che racconta la comunità transgender di Torino</h1>
      <h2>È stata inaugurata lo scorso 17 novembre in occasione del Trasgender Day of Remembrance e resterà aperta, gratuitamente, fino al prossimo 27 novembre presso gli spazi dell’Off Topic di Torino: “Trans of Turin” è il primo progetto fotografico che mette al centro della narrazione le storie delle persone transessuali e trasgender della città. Un progetto forte, che racconta una comunità rimasta troppo a lungo in silenzio.</h2>
      <address><time datetime="2019-11-20T13:39:30+00:00">20 Nov 2019, 13:39</time> by <a rel="author" href="https://www.fanpage.it/author/federicadalfonso/" target="_blank">Federica D'Alfonso</a></address>
      <p>Rendere visibile l’invisibile, attraverso gli sguardi di quelle stesse persone che vivono una realtà che troppo spesso viene taciuta, stigmatizzata, guardata con sospetto: è questo l’obiettivo del progetto foto-narrativo presentato lo scorso 17 novembre a <b>Torino</b>, presso il centro culturale <b>Off Topic</b>, che pone per la prima volta al centro della narrazione le persone transessuali. I volti, e le storie, di otto transgender, sono i protagonisti della mostra “<b>Trans of Turin</b>” che resterà aperta e visitabile gratuitamente <b>fino al 27 novembre 2019</b>.</p>
      <h3>La comunità T di Torino: un racconto in immagini</h3>
      <figure>
        <img src="https://staticfanpage.akamaized.net/wp-content/uploads/2019/11/Vladimir-1024x717.jpg"/>
        <figcaption>in foto: <b>Anche Vladimir Luxuria, neo direttrice della storica rassegna LGBTQI+ "Lovers Film Festival" di Torino, è parte del progetto fotografico "Trans of Turin".</b></figcaption>
      </figure>
      <p>La mostra “Trans of Turin” è stata inaugurata il 17 novembre, in occasione del <b>Trasgender Day of Remembrance (TDoR)</b> e in supporto alla <b>Trans Freedom March</b> che nella stessa giornata ha attraversato le strade di Torino. Raccontare i volti, i corpi, le storie e le individualità di una comunità che troppo spesso viene resa invisibile dalle narrazioni intrise di transfobia e violenza che la colpiscono: questo l’obiettivo delle otto fotografie scattate da Simone Raeli a Marco, Annalisa, Lee, Lia, Tecla, Sara e Monica, insieme a quella che ritrae <b>Vladimir Luxuria</b>, direttrice della storica rassegna LGBTQI+ “<a href="http://www.loversff.com/">Lovers Film Festival</a>” che si terrà proprio a Torino in primavera.</p>
      <p>Ogni foto è accompagnata da un testo scritto in prima persona tratto da una serie di video interviste realizzate da <b>Letizia Salerno Pittalis</b>, <b>Dunja Lavecchia</b> e <b>Silvia Pesce</b> che verranno diffuse online nel corso delle settimane di apertura della mostra. I racconti, così pensati, danno per la prima voce alla comunità T della città: storie di chi ha scelto di vivere Torino e la propria identità in modo libero, ma troppo spesso stigmatizzato da quello stesso tessuto sociale di cui loro in primis fanno parte.</p>
      <h3>Trans of Turin: la mostra</h3>
      <figure>
        <img src="https://staticfanpage.akamaized.net/wp-content/uploads/2019/11/Marco-1024x717.jpg"/>
        <figcaption>in foto: <b>Marco Andrea Lezzi, ragazzo FtM (Female to Male), un altro dei volti di "Trans of Turin".</b></figcaption>
      </figure>
      <p>Un progetto forte, che nella serata di domenica 17 novembre è stato inaugurato dalla proiezione del <a href="https://cinema.fanpage.it/le-10-cose-di-the-danish-girl-che-ancora-non-sapevate/">film premio Oscar “The Danish Girl”</a>, e che racconta vite molto diverse fra loro fatte di difficoltà ma anche di autodeterminazione, felicità, amore e amicizia. La mostra, realizzata da <b>uonnabi </b>in collaborazione con l’<b>Associazione Museo Nazionale del Cinema</b>, con il supporto del <b>Comune di Torino</b> e con il patrocinio del <b>Lovers Film Festival</b>, resterà all’Off Topic fino al 27 novembre e successivamente girerà negli spazi della Rete delle Case del Quartiere di Torino.</p>
      <blockquote><b>"Trans of Turin"<br/></b><b>Dove: </b>Off Topic (via Pallavicino 35, 10153 Torino)<br/><b>Quando: </b>fino al 27 novembre 2019<br/><b>Biglietti: </b>ingresso gratuito<br/><b>Info: </b>tuttoquellochepuoi@offtopictorino.it</blockquote>
    </article>
  </body>
</html>