<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/om-de-afaceri-statul-poate-castiga-cel-putin-100-de-milioane-de-lei-din-pariuri-sportive_3059690.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T13:39:09+00:00"/>
    <meta property="og:title" content="Om de afaceri: Statul poate câștiga cel puțin 100 de milioane de lei din pariuri sportive"/>
    <meta property="og:description" content="Statul poate câștiga cel puțin 100 de milioane de lei și ar putea să mențină controlul asupra pariurilor sportive. O spune Plamen Milanov, șeful unei întreprinderi create de investitori bulgari, partenerul privat al Loteriei Naționale a Moldovei. Omul de"/>
  </head>
  <body>
    <article>
      <h1>Om de afaceri: Statul poate câștiga cel puțin 100 de milioane de lei din pariuri sportive</h1>
      <address><time datetime="2019-11-20T13:39:09+00:00">20 Nov 2019, 13:39</time> by <a rel="author">PUBLIKA.MD</a></address>
      <p><b>Statul poate câștiga cel puțin 100 de milioane de lei și ar putea să mențină controlul asupra pariurilor sportive</b>. O spune Plamen Milanov, șeful unei întreprinderi create de investitori bulgari, partenerul privat al Loteriei Naționale a Moldovei.<b> Omul de afaceri atrage atenția că modificările de lege, operate recent, riscă să oblige statul să plătească despăgubiri de sute de milioane de lei.</b> Declaraţiile au fost făcute la emisiunea "Zi de Zi" de la Publika TV. </p>
      <p>"Practic, în Moldova sunt peste 60 de mii de oameni care activ fac pariuri sportive, iar volumul pieței, potrivit unor estimări, este de peste 2 miliarde de lei pe an", a menţionat Plamen Milanov, Director NGM Company.<br/><br/><b>Potrivit directorului NGM Company, din această sumă, niciun leu nu ajungea în bugetul de stat și toți banii plecau în off-shore.</b> În iunie a fost lansat singurul portal autorizat pentru pariuri sportive, controlat de FISC și Serviciul pentru Prevenirea Spălării Banilor. De la 1 ianuarie 2020, vor fi introduse impozite pentru câștiguri, în urma unor modificări de lege. Operatorii legali spun că aceste schimbări vor încuraja pariurile sportive ”la negru”.</p>
      <p>Plamen Milanov a venit și cu un exemplu care arată cum sunt impozitate aceste câştiguri.</p>
      <p><b>EXEMPLU DE IMPOZITARE A PARIURILOR SPORTIVE:<br/><br/></b>Suma pariului – 1000 de lei<br/>Coeficient – 1,07<br/>Suma câștigului neimpozitat – 240 de lei<br/>Câștig – 1070 de lei (1000 de lei x 1,07) <br/>Suma impozitată – 830 de lei (1070-240)<br/>Suma impozitului (12%) – 99,6 lei<br/>”Câștig” final – 970,4 lei (830 de lei – 99,6 lei +240 de lei)<br/><br/>Suma pariului – 1000 de lei<br/>”Câștig” după impozitare – 970,4 lei</p>
      <p>"Tabelul arată oferta unui exemplu foarte bun cum după schimbarea legislației, toți jucătorii din Republica Moldova ajung în situația să nu mai facă pariuri pe site-ul statului", a precizat directorul NGM Company.<br/><br/><b>O altă problemă ar fi şi că autorităţile nu blochează pariurile ilegale.</b> <br/><br/>"Contractul pe care statul l-a semnat cu noi prevedea sistarea, închiderea site-urilor ilegale de pariuri sportive. Și asta pentru că piața moldovenească era totalmente dominată de jucători ilegali", a conchis Plamen Milanov.<br/><br/><b>Juriștii spun că statul riscă să fie acţionat în judecată, pentru că nu-şi respectă obligaţiunile.</b><br/><br/>"În anumite condiții au fost oferite garanții, inclusiv în scris, din câte înțeleg, în cadrul contractului pentru operatorul care a venit pe această piață. Și vreau să subliniez că, din perspectiva bugetului, piața era moartă. Bugetul practic nu câștiga nimic de aici", a subliniat Ruslan Uscov, jurist.<br/><br/><b>Investitorul bulgar atrage atenția că, dacă autoritățile vor ignora în continuare obligațiunile, statul va fi dat în judecată.</b> Despăgubirile solicitate pot depăşi jumătate de miliard de lei.</p>
    </article>
  </body>
</html>