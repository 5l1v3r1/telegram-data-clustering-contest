<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829096.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T13:38:00+00:00"/>
    <meta property="og:title" content="ربیعی: «انفجار در عسلویه» از برنامه‌های اغتشاش‌گران بود"/>
    <meta property="og:description" content="به گزارش مهر، علی ربیعی سخنگوی دولت در حاشیه جلسه هیئت دولت در جمع خبرنگاران گفت: ما قبلا هم پیش بینی می کردیم سال ۹۸ از نظر سیاسی و امنیتی سال سختی باشد. این پیش بینی براساس گزاره ها  و داده های اطلاعاتی بود. شاهد این بودیم وقتی که تحریم شروع شد، اعلام کردند که در صدد تحمیل بیشترین فشار بر جامعه ایران خواهیم بود."/>
  </head>
  <body>
    <article>
      <h1>ربیعی: «انفجار در عسلویه» از برنامه‌های اغتشاش‌گران بود</h1>
      <address>
        <time datetime="2019-11-20T13:38:00+00:00">20 Nov 2019, 13:38</time>
      </address>
      <p>سخنگوی هیئت دولت گفت: در جلسه هیئت دولت شواهد اطلاعاتی مبنی بر تلاش برای ایجاد انفجارهایی در عسلویه با دینامیت ارائه شد.</p>
      <p>به گزارش مهر، علی ربیعی سخنگوی دولت در حاشیه جلسه هیئت دولت در جمع خبرنگاران گفت: ما قبلا هم پیش بینی می کردیم سال ۹۸ از نظر سیاسی و امنیتی سال سختی باشد. این پیش بینی براساس گزاره ها  و داده های اطلاعاتی بود. شاهد این بودیم وقتی که تحریم شروع شد، اعلام کردند که در صدد تحمیل بیشترین فشار بر جامعه ایران خواهیم بود.</p>
      <p>وی افزود: علاوه بر این آشکارا اعلام کردند که قصد ما ایجاد ناامنی روانی است. شاید واژه «درد» را در بیانیه های مختلف ایالات متحده شنیده باشید. به اعتقاد من گروهی از مردم از روی هیجان و نارضایتی به صحنه آمده اند و قطعاً این گروه شنبه شب تکلیف خود را مشخص کرده اند و در خیابان ها نبوده اند. این افراد برای مقابله قابل احترام هستند و صدایشان شنیدنی است و تمهیدات زیادی برای گفتگو و شنیدن صدای آنها  اندیشیده خواهد شد.</p>
      <p>ربیعی تصریح کرد: بلافاصله دو گروه دیگر که روزهای یکشنبه و دوشنبه به بعد در خیابان ها ظاهر شدند. بخشی از این افراد قطعا از جریان هایی که قرار بود بحران اجتماعی در ایران ایجاد کنند، نشأت می گرفتند. برای ما گزارش آمد که جاده عسلویه را بستند و اجازه تغییر شیفت در عسلویه را نمی دهند.</p>
      <p>سخنگوی دولت خاطرنشان کرد: امروز در جلسه دولت شواهد اطلاعاتی ارائه شد که نشان می دهد این افراد بعد از برنامه ریزی قصد داشتند انفجارهایی را انجام دهند و دینامیت هایی را به برخی از لوله ها بسته بودند و قرار بود در عسلویه انفجار ایجاد کنند. مردم ما می دانند که چه کسانی سود می برند.</p>
      <p>سخنگوی دولت گفت: در اصفهان و شیراز به دو مرکزی که اگر به آنها حمله می شد، بخش اعظمی از تلفن همراه کشور دچار اختلال می شد. در گزارشی که امروز مطرح شد مسیر انتقال کالای کشور از بندر امام خمینی مسدود می شد. قطعاً آشوب گران بنا داشتند که کالا برای مدتی به کشور نرسد و ما نیز این شواهد را کنار هم میگذاریم، برای ما مشخص می کند که با یک جریانی مواجه بودیم که بر جریانات اتفاق افتاده بعد از اصلاح قیمت بنزین می خواستند موج سواری کنند.</p>
      <p>ربیعی تصریح کرد: برخی از شبکه های خارجی در برنامه هایشان، مردم را تحریک می کردند که بروید و آتش بزنید و افرادی را برای رهبری این آشوب ها در برنامه های خودشان می آوردند.</p>
      <p>وی افزود: البته ما اینگونه اقدامات را در حوادث تروریستی قدیمی دیده بودیم که اسپری دست کسی می دادند و می گفتند که اسم ما را بنویسید و یک عکس از آن برای ما بفرستید. از حوادث سوریه و یمن، پیش بینی می کنیم که فیلم هایی در چند روز آینده منتشر خواهد شد. مردم به هیچ عنوان سمت مراکز امنیتی و نظامی ما نمی روند اما این عده آشوب گر هدف دار به سمت مراکز امنیتی و نظامی می رفتند. البته تعداد این افراد قلیل بود. این افراد جریان را راه می اندازند و معمولاً خودشان آسیب نمی بینند و به سرعت به خانه های تیمی شان حرکت می کنند.</p>
      <p>سخنگوی هیئت دولت اظهار داشت: یک گروه نیز متأثر از این افراد جریانی را تشکیل داده بودند که تخریب گری بالایی دارد و با قمه به میدان آمده بودند.</p>
      <p>وی با ابراز همدردی با آسیب دیدگان حوادث اخیر گفت: عده ای از مردم در این آشوب ها آسیب دیده اند که بنا بر اطلاعات به دست آمده این جراحات ناشی از سلاح های دولتی نیست که ما با آن همدردی می کنیم و در کنار آن هستیم. قطعاً میان اغتشاش گران و کسانی که یک اعتراض ساده دارند، تفاوت قائل خواهیم بود.</p>
      <p>ربیعی تصریح کرد: کسانی که اعتراضات ساده ای به برخی از افراد در کشور دارند، مورد پیگیری نخواهند بود.</p>
      <p>سخنگوی دولت با تشکر از دستگاه های اطلاعاتی و امنیتی گفت: جا دارد که از وزارت اطلاعات و نیروی انتظامی و سایر دستگاه های امنیتی که در حوادث اخیر کار خود را به خوبی انجام داده اند، تشکر کنم و از افراد شاخص تقدیر خواهد شد، توسط آقای علوی و سایر دستگاه ها اعلام می شود.</p>
      <p>وی در خصوص انتقادات وارده به شیوه اطلاع رسانی اصلاح مصرف سوخت، اظهار داشت: من نیز این انتقادات را شنیدم و از برخی دوستان و سخنانشان تعجب کردم.</p>
    </article>
  </body>
</html>