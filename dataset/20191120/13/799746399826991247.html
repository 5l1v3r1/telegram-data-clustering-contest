<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103284/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T13:39:34+00:00"/>
    <meta property="og:title" content="Столтенберг закликав країни НАТО надавати допомогу Україні та Грузії"/>
    <meta property="og:description" content="Генеральний секретар НАТО Єнс Столтенберг закликав членів Альянсу надавати належну підтримку країнам Чорноморського регіону, зокрема Україні та Грузії."/>
  </head>
  <body>
    <article>
      <h1>Столтенберг закликав країни НАТО надавати допомогу Україні та Грузії</h1>
      <address>
        <time datetime="2019-11-20T13:39:34+00:00">20 Nov 2019, 13:39</time>
      </address>
      <p>Генеральний секретар НАТО Єнс Столтенберг закликав членів Альянсу надавати належну підтримку країнам Чорноморського регіону, зокрема Україні та Грузії.</p>
      <p>Як повідомляє "Європейська правда", про це він заявив у Брюсселі перед початком засідання міністрів закордонних справ країн-членів НАТО.</p>
      <p>"Ми є партнерами з Грузією та Україною в Чорноморському регіоні. Ми закликаємо союзників виділяти необхідні ресурси, кадри, щоб бути впевненими - ми надаємо більше практичної допомоги Україні та Грузії", - заявив Столтенберг.</p>
      <p>Він наголосив, що регіон Чорного моря важливий для НАТО і альянс посилює свою присутність там впродовж останніх років.</p>
      <p>"Ми погодили пакет допомоги у квітні, аби проводити більше навчань, збільшити обмін інформацією", - заявив Столтенберг.</p>
      <p>Також він нагадав, що нещодавно Північноатлантична рада НАТО відвідала Грузію та Україну. За словами Столтенберга, Альянс взаємодіє з Військово-морськими силами України, а також надає допомогу Морській академії в Одесі.</p>
      <p>"Тож ми працюємо з нашими двома партнерами - Грузією та Україною - в регіоні Чорного моря", - заявив Столтенберг.</p>
      <p>Він наголосив, що НАТО підтримує Грузію в її прагненні стати членом Північноатлантичного альянсу, і відзначив допомогу альянсу в зміцненні системи оборони Грузії.</p>
    </article>
  </body>
</html>