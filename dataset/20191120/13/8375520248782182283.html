<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/policeyski-vryatuvali-kiyanina-yakiy-zbiravsya-stribnuti-z-devyatogo-poverhu-641201.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T13:00:10+00:00"/>
    <meta property="og:title" content="Поліцейські врятували киянина, який збирався стрибнути з дев’ятого поверху"/>
    <meta property="og:description" content="Правоохоронцям вдалося заспокоїти киянина та уникнути трагічних наслідків"/>
  </head>
  <body>
    <article>
      <h1>Поліцейські врятували киянина, який збирався стрибнути з дев’ятого поверху</h1>
      <address>
        <time datetime="2019-11-20T13:00:10+00:00">20 Nov 2019, 13:00</time>
      </address>
      <h4>Правоохоронцям вдалося заспокоїти киянина та уникнути трагічних наслідків</h4>
      <p>До Солом’янського управління поліції надійшло повідомлення від місцевого жителя про сімейний конфлікт у квартирі на вулиці Машинобудівній. На виклик виїхала мобільна група з реагування на випадки домашнього насильства.</p>
      <p>Про це <a href="https://kyiv.npu.gov.ua/news/novini/policzejski-solom-yanskogo-rajonu-stoliczi-poperedili-sprobu-samogubstva/">повідомляє</a> пресслужба поліції Києва.</p>
      <p>По прибуттю працівники поліції зайшли до помешкання та поспілкувались із господарями-пенсіонерами, котрі проживали тут разом з донькою та її співмешканцем. Як виявилось, між ними та молодиком постійно виникають непорозуміння на побутовому ґрунті, однак підтверджених фактів насильства в цій родині немає.</p>
      <p>Правоохоронці намагались поговорити також і з цивільним чоловіком доньки, який власне й викликав правоохоронців, однак двері в кімнату він не відчиняв.</p>
      <p>Коли дільничний офіцер поліції все ж таки потрапив до приміщення, то побачив, що молодий чоловік сидить на підвіконні відчиненого вікна.</p>
      <p>«Він був дуже схвильований, нікого до себе не підпускав та висловлював наміри вистрибнути з дев’ятого поверху. Ми з колегою зрозуміли, що необхідно швидко діяти, тож заспокоїли чоловіка і заволоділи його увагою, аби відвернути непоправні наслідки», - розповів дільничний.</p>
      <p>Поліцейські спокійно та обережно розмовляли із чоловіком і через деякий час їм вдалося вмовити його злізти з підвіконня.</p>
      <p>Згодом, поспілкувавшись із правоохоронцями, чоловік пояснив, що дуже перехвилювався та не усвідомлював, до чого може призвести його вчинок. Він подякував поліцейським та пообіцяв налагодити взаємовідносини у родині, аби уникнути конфліктів у майбутньому.</p>
      <related>
        <a href="https://glavcom.ua/news/v-avtivci-na-poltavshchini-znayshli-vbitim-deputata-rayradi-641182.html"/>
        <a href="https://glavcom.ua/kyiv/news/u-kijevi-cholovik-pidpaliv-sebe-u-zali-igrovih-avtomativ-639353.html"/>
        <a href="https://glavcom.ua/kyiv/news/z-vikna-bagatopoverhivki-u-kijevi-vipala-14-richna-divchina-639350.html"/>
      </related>
    </article>
  </body>
</html>