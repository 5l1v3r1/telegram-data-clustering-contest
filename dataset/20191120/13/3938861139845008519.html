<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_deputata-znajshli-zastrelenim-u-mashini/939064"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T13:41:00+00:00"/>
    <meta property="og:title" content="Депутата знайшли застреленим у машині"/>
    <meta property="og:description" content="У Кременчуці на Полтавщині у власній машині знайшли застреленого депутата районної ради Андрія Гаврилова. Підозрюють самогубство. Про це розповіли в Кременчуцькому міському відділі поліції. Це сталося в Нагірній частині Кременчука, неподалік від кондитерської &quot;Лукас&quot;. Тут ..."/>
  </head>
  <body>
    <article>
      <h1>Депутата знайшли застреленим у машині</h1>
      <address><time datetime="2019-11-20T13:41:00+00:00">20 Nov 2019, 13:41</time> by <a rel="author">Анна ЛАКИЗА</a></address>
      <figure>
        <img src="https://static2.gazeta.ua/img2/cache/preview/939/939064_w_300.jpg?v=0"/>
        <figcaption>У Кременчуці на Полтавщині в машині знайшли застреленого депутата райради. Фото: kg.ua</figcaption>
      </figure>
      <p>У Кременчуці на Полтавщині у власній машині знайшли застреленого депутата районної ради Андрія Гаврилова. Підозрюють самогубство.</p>
      <p>Про це розповіли в Кременчуцькому міському відділі поліції.</p>
      <p>Це сталося в Нагірній частині Кременчука, неподалік від кондитерської "Лукас". Тут розташований приватний сектор. Андрій Гаврилов був замкнений у салоні, на ньому лежала вогнепальна зброя. Машина була замкнена і заведена. Салон вже відкрили, тіло загиблого оглядають.</p>
      <p>"Вже відомо, чому чоловік тут опинився. Він приїхав до колеги по роботі. Сам із сім'єю мешкав далеко звідси", - розповіла Анна Васенко із Кременчуцької міської поліції.</p>
      <p>Андрій Гаврилов був депутатом Кременчуцької районної ради. Прописаний в районі, хоча мешкав у Кременчуці. У 2015-му році став депутатом від партії "УКРОП". Очолював комісію з питань самоврядування, адміністративно-територіального устрою, депутатської діяльності та етики, законності, правопорядку та боротьби з корупцією.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_ni-svarok-ni-pidozrilogo-shumu-novi-podrobici-zagadkovoyi-zagibeli-podruzhzhya-ta-yihnogo-sina/938967"/>
      </related>
      <p>Загиблий був підприємцем, мав кілька магазинів, які продають курятину.</p>
      <blockquote>У жовтні в райцентрі Шишаки на Полтавщині наклав на себе руки 55-річний Володимир Петренко –<a href="https://gazeta.ua/articles/np/_deputat-roznis-sobi-golovu-iz-rushnici/934112"> вистрелив у голову з рушниці.</a> Був депутатом місцевої райради від політичної партії "Всеукраїнського об'єднання "Батьківщина".</blockquote>
    </article>
  </body>
</html>