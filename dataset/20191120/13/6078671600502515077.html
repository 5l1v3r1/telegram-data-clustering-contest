<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rysiya-ivanov-frantziya-1618420.html"/>
    <meta property="og:site_name" content="Cross"/>
    <meta property="article:published_time" content="2019-11-20T13:47:00+00:00"/>
    <meta property="og:title" content="Д-р Искрен Иванов: Макрон стана жертва на Наполеонов комплекс"/>
    <meta property="og:description" content="/КРОСС/ След Френската революция французите винаги са били разделени на две - онази група, които искрено вярват в културната стойност на Френската революция, и тези, които смятат, че се е случило нещо ужасно."/>
  </head>
  <body>
    <article>
      <h1>Д-р Искрен Иванов: Макрон стана жертва на Наполеонов комплекс</h1>
      <address>
        <time datetime="2019-11-20T13:47:00+00:00">20 Nov 2019, 13:47</time>
      </address>
      <p>/КРОСС/ След Френската революция французите винаги са били разделени на две - онази група, които искрено вярват в културната стойност на Френската революция, и тези, които смятат, че се е случило нещо ужасно.</p>
      <p>Френският президент Еманюел Макрон стана жертва на т.нар. "Наполеонов комплекс" - смятайки, че Франция след Brexit може да обедини Европа, заяви д-р Искрен Иванов, политолог, международен анализатор, в предаването "Светът е бизнес" с водещ Ивайло Лаков.</p>
      <p>
        <i>"Притеснително е случващото се в Северна Македония и позицията на Русия относно евроинтеграцията на страната, както и коментарите относно НАТО".</i>
      </p>
      <p>"След края на Втората световна война Франция престава да бъде глобален актьор. Тя винаги ще остане в икономическата сянка на Германия. Германия подкрепи САЩ във въшнополитически план не само заради гарантирането на германската независимост, но и заради това, че Германия ще бъде основният икономически актьор в Европа след Brexit. Различията между Франция и Германия стават все по-отчетливи. Зараждат се националистически движения", подчерта гостът.</p>
      <p>
        <i>"Ако Макрон наистина си мисли, че Франция може да обедини самостоятелно Европа с помощта на Русия, интегрирайки я в колективната система за сигурност, се опасявам, че  така френският президент работи срещу националния интерес на собствената си държава".</i>
      </p>
      <p>Интересите на Русия на Балканския полуостров се свеждат преди всичко до това да създаде геостратегическа ос, културна ос, която да бъде проевразийска, коментира д-р Искрен Иванов.</p>
      <p>"Разследването за руската намеса в американските избори рано или късно ще трябва да приключи", смята д-р Иванов.</p>
      <p>Гостът даде и един пример. В САЩ той е разговарял с членове на политическия елит, които относно руската намеса са казали, че смятат, че става дума за индиректна намеса, която е разделила общественото мнение в САЩ, за да се стигне до избора на Доналд Тръмп. </p>
      <p>
        <i>Русия демонстрира поведение на стремеж към завръщането на международната сцена като глобален актьор. Тя иска да възроди СССР, само че този път терминът е евразийска империя".</i>
      </p>
      <p>
        <b>Москва/Киев</b>
      </p>
      <p>"При всички положения има затопляне на отношенията между Русия и Украйна", твърди Искрен Иванов, допълвайки, че Украйна има два избора - да отстоява твърдо антируската линия, или да се сближи с Москва. По думите на госта независимостта на Украйна обаче трябва да бъде поставена от самата нея на първо място в случая.</p>
    </article>
  </body>
</html>