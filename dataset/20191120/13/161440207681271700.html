<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/20/tiziano-ferro-e-l-attacco-a-fedez-il-bullismo-si-fa-anche-con-le-7-954894.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T13:14:07+00:00"/>
    <meta property="og:title" content="Tiziano Ferro e l'attacco a Fedez: &quot;Il bullismo si fa anche con le parole&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">La dichiarazione</h6>
      <h1>Tiziano Ferro e l'attacco a Fedez: "Il bullismo si fa anche con le parole"</h1>
      <h2>Lo sfogo del cantante alla presentazione del nuovo album "Accetto miracoli"</h2>
      <address>
        <time datetime="2019-11-20T13:14:07+00:00">20 Nov 2019, 13:14</time>
      </address>
      <p>"Finché si scherza va bene, mi spiace solo quando queste cose sono legate al sentimento e alla sessualità, perché anche una battuta può mettere un adolescente a disagio. E che un idolo dei ragazzini mi prenda in giro su questo è un atto di bullismo molto forte, non solo verso di me".</p>
      <p>Sono le parole di Tiziano Ferro, con un riferimento nemmeno troppo velato a Fedez, in occasione della presentazione del nuovo album "Accetto miracoli" e riportate dal quotidiano "Il Messaggero".</p>
      <p>Proprio nell'album Ferro fa riferimento alle offese ricevute, e oggi ha spiegato che "il bullismo non è finito a 13 anni" e – purtroppo – spesso arriva anche da chi scrive canzoni.</p>
      <p>"Serve una legge contro l'odio – ha poi spiegato Tiziano Ferro - perché le parole sono importanti. Anche questo è bullismo, non ci si deve scherzare".</p>
      <p>I due avevano già avuto alcuni attriti in passato, quando Fedez in coppia con JAx aveva dato a Tiziano Ferro, in un brano di "Comunisti col Rolex", dell'evasore fiscale. “Tiziano Ferro si è comprato l’attico di fianco a Fedez – cantavano i rapper - con i soldi risparmiati a cena con il fisco inglese".</p>
      <p>La parte del testo, a detta di Fedez, non era nata come un attacco a Tiziano Ferro o ai suoi fan ma si era basata "su un fatto realmente accaduto" e a lungo commentato sui media, e messo poi in relazione con il resto della canzone e con ciò che racconta.</p>
      <p>Ora, dopo le dichiarazioni di Ferro in conferenza stampa, tutti si attendono la replica del rapper.</p>
      <p>(Unioneonline/v.l.)</p>
    </article>
  </body>
</html>