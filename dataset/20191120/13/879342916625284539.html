<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/polityka/sud-trybuny-yak-lyashko-mozhe-vykorystovuvaty-konflikt-herusom"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T13:34:27+00:00"/>
    <meta property="og:title" content="Суд замість трибуни: як Ляшко може використовувати конфлікт із Герусом"/>
    <meta property="og:description" content="Бориспільський міськрайонний суд розглянув клопотання про обрання запобіжного заходу для лідера Радикальної партії Олега Ляшка, який 6 листопада побився з депутатом від Слуги народу Андрієм Герусом, і відпустив його на поруки народних депутатів."/>
  </head>
  <body>
    <article>
      <h1>Суд замість трибуни: як Ляшко може використовувати конфлікт із Герусом</h1>
      <address><time datetime="2019-11-20T13:34:27+00:00">20 Nov 2019, 13:34</time> by <a rel="author">Олексій Якубін</a></address>
      <p>
        <b>Бориспільський міськрайонний суд розглянув клопотання про обрання запобіжного заходу для лідера Радикальної партії Олега Ляшка, який 6 листопада побився з депутатом від «Слуги народу» Андрієм Герусом, і <a href="https://www.slovoidilo.ua/2019/11/19/novyna/pravo/sud-vidpustyv-lyashka-poruky">відпустив його на поруки народних депутатів.</a> Правоохоронці відкрили за фактом бійки Ляшка та Геруса кримінальне провадження щодо погроз і насильства стосовно державного діяча. Санкція статті передбачає покарання у вигляді позбавлення волі на термін від 4 до 7 років. У коментарі «Слово і Діло» політолог Олексій Якубін висловив думку про те, що «радикал» зможе використовувати ситуацію для того, щоб нагадати про себе українському політикуму.</b>
      </p>
      <p>«<i>По суті, нічого суперкрамольного в ситуації, яка сталася з Ляшком і Герусом, за що можна нести відповідальність у в'язниці, немає. Незрозуміло, навіщо нова влада дала Ляшку такі козирі. Для «радикала» це можливість повернутися в інформаційний політичний порядок денний</i>», – прокоментував Якубін.</p>
      <p>Експерт наголосив, що Ляшко вміє використовувати скандали, тому не виключено, що політик використовує суд, як свою трибуну.</p>
      <p>«<i>Немає доступу до трибуни у ВР, зате можна тепер використовувати суд, як трибуну</i>», – додав Олексій Якубін.</p>
      <p>«<i>Ляшко програв вибори і зараз для нього корисний будь-який привід, щоб повернутися в публічну політику. Тим більше не за горами місцеві вибори в Україні. Не виключено, що він має намір брати участь у них. Вже поширюються чутки, що «радикал» міркує про мерство в Чернігові</i>», – розповів політолог.</p>
      <related>
        <a href="https://www.slovoidilo.ua/2019/11/19/pogljad/polityka/yuryst-poyasnyv-chomu-lyashka-mozhut-yak-zaareshtuvaty-tak-vidpustyty-poruky-nardepiv"/>
      </related>
      <p>На його думку, навряд чи історію з Ляшком можна назвати показовим покаранням або публічною прочуханкою.</p>
      <p>Політолог також звернув увагу на той факт, що за Ляшко виступили представники НФ, «Європейської солідарності», «Батьківщини». На думку експерта, така солідарна позиція окремих депутатів показує, що є лінія «старі» та «нові».</p>
      <p>«<i>Такою синхронізацією з Ляшко політичний клас, який був раніше при владі, показав, що він проти тих, хто зараз прийшов до влади</i>», – зауважив Якубін.</p>
      <p>Експерт наголосив, що за скандалами і бійками в тіні залишилося питання про рішення, які ухвалював парламент, зокрема про «правку» того ж Геруса, яка дозволила імпортувати електроенергію з Росії.</p>
      <p>«<i>Чи був лобізм при ухваленні цих правок? Чи порушували регламент, як кажуть окремі представники комітету? Чи буде робота над помилками? Суспільство хвилюють більше рішення, які ухвалює парламент, однак все, як завжди, завершилося бурлеском</i>», – наголосив політолог Олексій Якубін.</p>
      <p>Нагадаємо, Олег Ляшко продовжує наполягати на відкритті кримінального провадження проти Геруса. Також він вважає справу сфабрикованою і відмовився давати свідчення.</p>
      <p>Відзначимо, у зв'язку з «правкою Геруса» з 1 жовтня стартувало постачання електроенергії з Росії в режимі імпорту. Востаннє комерційний імпорт російської електроенергії до України здійснювався в 2015 році згідно із договором для подальшої її передачі до окупованого Криму.</p>
      <p>«Слово і Діло» дізналося <a href="https://www.slovoidilo.ua/2019/10/25/pogljad/ekonomika/import-elektroenerhiyi-rf-chomu-pislya-chotyrox-rokiv-perervy-vidnovyly-postachannya">чому після чотирьох років перерви відновили постачання електроенергії з РФ до України.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/novyna/pravo/sud-vidpustyv-lyashka-poruky"/>
        <a href="https://www.slovoidilo.ua/2019/11/19/pogljad/polityka/yuryst-poyasnyv-chomu-lyashka-mozhut-yak-zaareshtuvaty-tak-vidpustyty-poruky-nardepiv"/>
        <a href="https://www.slovoidilo.ua/2019/11/18/novyna/polityka/bijka-lyashko-herusa-eksnardep-zvernuvsya-hpu"/>
        <a href="https://www.slovoidilo.ua/2019/10/25/pogljad/ekonomika/import-elektroenerhiyi-rf-chomu-pislya-chotyrox-rokiv-perervy-vidnovyly-postachannya"/>
      </related>
    </article>
  </body>
</html>