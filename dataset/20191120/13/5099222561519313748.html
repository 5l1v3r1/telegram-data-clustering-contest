<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23502749-vremea-strica-incepand-miercuri-seara-ploi-insemnate-cantitativ-lapovita-ninsori-intensificari-ale-vantului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T13:17:00+00:00"/>
    <meta property="og:title" content="Vremea se strică începând de miercuri seară: Ploi însemnate cantitativ, lapoviță, ninsori și intensificări ale vântului"/>
    <meta property="og:description" content="Administrația Națională de Meteorologie a transmis o informare de ploi însemnate cantitativ, răcire, ninsori la munte, precipitații mixte în Moldova, Transilvania și zona deluroasă a"/>
  </head>
  <body>
    <article>
      <h1>Vremea se strică începând de miercuri seară: Ploi însemnate cantitativ, lapoviță, ninsori și intensificări ale vântului</h1>
      <address><time datetime="2019-11-20T13:17:00+00:00">20 Nov 2019, 13:17</time> by <a rel="author">G.S.</a></address>
      <p><b>Administrația Națională de Meteorologie a transmis o informare de ploi însemnate cantitativ, răcire, ninsori la munte, precipitații mixte în Moldova, Transilvania și zona deluroasă a Munteniei și intensificări ale vântului, valabilă de marți, ora 18.00, până sâmbătă, ora 10.00.<br/></b><br/>În intervalul menționat temporar va ploua îndeosebi în jumătatea de sud a țării, unde local se vor acumula cantități de apă care vor depăși 20...25 l/mp, iar îndeosebi în zona de munte a Olteniei, izolat 40...60 l/mp.<br/><br/>Vremea se va răci treptat, astfel încât vineri (22 noiembrie) și sâmbătă (23 noiembrie) în jumătatea estică a teritoriului se vor înregistra temperaturi sub cele specifice perioadei.<br/><br/>În zona montană, mai ales la altitudini de peste 1500 m, treptat vor predomina ninsorile și se va depune strat de zăpadă, iar începând din seara zilei de joi (21 noiembrie), trecător, precipitații mixte ce pot determina depuneri de polei, se vor semnala și în Moldova, estul și sud-estul Transilvaniei și în dealurile Munteniei.<br/><br/>La munte, mai ales în Carpații Orientali și Meridionali, vor fi perioade în care vântul va avea intensificări, cu viteze de peste 70...80 km/h, spulberând trecător zăpada. Intensificări temporare ale vântului, cu viteze în general de 45...55 km/h, vor fi și în zonele mai joase de relief.</p>
    </article>
  </body>
</html>