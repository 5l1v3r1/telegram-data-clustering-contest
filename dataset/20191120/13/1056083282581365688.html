<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919260/%D9%BE%D9%88%D8%AA%DB%8C%D9%86-%D8%B3%D8%B1%D9%86%D9%88%D8%B4%D8%AA-%D8%B1%D9%88%D8%A7%D8%A8%D8%B7-%D8%B1%D9%88%D8%B3%DB%8C%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%B9%D9%85%D8%AF%D8%AA%D8%A7-%D8%A8%D9%87-%DA%A9%DB%8C-%DB%8C%D9%81-%D8%A8%D8%B3%D8%AA%DA%AF%DB%8C-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:15:03+00:00"/>
    <meta property="og:title" content="پوتین: سرنوشت روابط روسیه-اوکراین عمدتا به کی‌یف بستگی دارد"/>
    <meta property="og:description" content="رئیس‌جمهوری روسیه امروز (چهارشنبه) تاکید کرد، آینده روابط روسیه-اوکراین در حال حاضر تا حد زیادی به گام‌های کی‌یف بستگی دارد."/>
  </head>
  <body>
    <article>
      <h1>پوتین: سرنوشت روابط روسیه-اوکراین عمدتا به کی‌یف بستگی دارد</h1>
      <address><time datetime="2019-11-20T13:15:03+00:00">20 Nov 2019, 13:15</time> by <a rel="author">اکرم ترابی</a></address>
      <p>رئیس‌جمهوری روسیه امروز (چهارشنبه) تاکید کرد، آینده روابط روسیه-اوکراین در حال حاضر تا حد زیادی به گام‌های کی‌یف بستگی دارد.</p>
      <p>به گزارش ایسنا، به نقل از خبرگزاری اسپوتنیک، ولادیمیر پوتین، رئیس‌جمهوری روسیه در یک نشست سرمایه‌گذاری گفت: «چشم‌اندازهای توسعه روابط میان دولت‌های ما چیست؟ این عمدتا به طرف اوکراینی بستگی دارد. می‌بینیم که این سوالات مرتبا مطرح می‌شوند و از نقطه‌نظر سازش دونباس، این‌ها ناروا و ضد سازنده هستند.»</p>
      <p>ولادیمیر پوتین همچنین از گام‌های ولودیمیر زلنسکی، رئیس‌جمهوری اوکراین برای ارتقای شرایط در شرق این کشور قدردانی کرد. او گفت: «به اعتقاد من (زلنسکی) واقعا می‌خواهد تا شرایط در دونباس و دیگر مناطق بهبود یابد. هنوز نمی‌دانم او چه کارهایی می‌تواند انجام دهد. گام‌های مثبتی دیده شده است. منظور من عقب‌ کشیدن نیروها و تسلیحات از دو مکان است. با این حال ارتش روز سه‌شنبه اعلام کرد که هنوز تیراندازی در طرف اوکراینی وجود دارد.»</p>
      <p>رئیس‌جمهوری روسیه همچنین تاکید کرد، انتظار دارد که ارتش و پلیس اوکراین وارد "مناطق خاکستری" در دونباس نشوند. او گفت: «علت این است که از برخی از سیاستمداران شنیده‌ایم که گارد ملی و پلیس اوکراین باید به مکان‌هایی بروند که نیروهای مسلح از آنجا رفته‌اند. بله البته نظم و مقررات باید برقرار شود اما همه ما به خوبی می‌دانیم که گارد ملی اوکراین عمدتا متشکل از گردان‌های ناسیونالیستی است.»</p>
      <p>او گفت چنانچه این نیروها بازگردند، ماحصل خوبی در پی نخواهد داشت و دو جمهوری خودخوانده در شرق اوکراین به آن واکنش نشان خواهند داد.</p>
      <p>پوتین همچنین درباره ادعاهایی مبنی بر مداخله اوکراین در انتخابات ۲۰۱۶ آمریکا گفت،‌ آن دو کشور هستند که باید این موضوع را مدیریت کنند و ابراز امیدواری کرد که روابط آمریکا – روسیه روزی دیگر تحت تاثیر مشکلات داخلی آمریکا قرار نداشته باشد.</p>
      <p>رئیس‌جمهوری روسیه گفت: «خدا را شکر، دیگر کسی ما را به مداخله در انتخابات‌های آمریکا متهم نمی‌کند. اکنون اوکراین متهم است. خوب خودشان به همین موضوع رسیدگی می‌کنند. در همین حال این عامل رقابت سیاسی داخلی همچنان روی روابط روسیه با آمریکا تاثیر می‌گذارد. امیدوارم روزی حل شود. ما برای آن آماده هستیم.»</p>
      <p>پوتین همچنین تصریح کرد: فروپاشی اتحاد جماهیر شوروی با روحیه ملی گرایی در کشورهای بالتیک غیرمرتبط است.</p>
      <p>وی خاطرنشان کرد، فروپاشی اتحاد جماهیر شوروی ارتباط کمی با رشد احساسات ملی‌گرایانه در کشورهای بالتیک دارد و اساسا این مساله در سیاست اقتصادی اتحاد جماهیر شوروی بی‌تاثیر بود، سیاست اقتصادی که منجر به فروپاشی در زمینه اجتماعی شد که عواقبی طولانی مدت در زمینه سیاسی داشت.</p>
      <p>انتهای پیام  </p>
      <related>
        <h4>اخبار مرتبط</h4>
        <a href="https://www.isna.ir/news/98082818529/%D8%A7%D9%88%DA%A9%D8%B1%D8%A7%DB%8C%D9%86-%D8%A8%D8%B1%D8%A7%DB%8C-%D9%BE%D8%B3-%DA%AF%D8%B1%D9%81%D8%AA%D9%86-%D8%A7%D8%B1%D8%A7%D8%B6%DB%8C-%D8%A7%D8%B2-%D8%B1%D9%88%D8%B3%DB%8C%D9%87-%D8%AC%D8%AF%D9%88%D9%84-%D8%B2%D9%85%D8%A7%D9%86%DB%8C-%D8%AA%D8%B9%DB%8C%DB%8C%D9%86-%D8%B4%D9%88%D8%AF"/>
      </related>
    </article>
  </body>
</html>