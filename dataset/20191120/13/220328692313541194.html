<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/borisov-v-khrvatiya-za-predsedatelstvoto-na-es-407193.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T13:06:14+00:00"/>
    <meta property="og:title" content="Борисов в Хърватия за председателството на ЕС"/>
    <meta property="og:description" content="Премиерите ще обсъдят в Загреб също актуални теми от регионалния и европейския дневен ред"/>
  </head>
  <body>
    <article>
      <h1>Борисов в Хърватия за председателството на ЕС</h1>
      <address>
        <time datetime="2019-11-20T13:06:14+00:00">20 Nov 2019, 13:06</time>
      </address>
      <p>Министър-председателят Бойко Борисов ще е на работно посещение в Република Хърватия на 20 и 21 ноември. В рамките на визитата българският премиер ще проведе среща с министър-председателя на Хърватия Андрей Пленкович, съобщиха от правителствената пресслужба.</p>
      <p>Във фокуса на разговора ще бъдат консултациите по приоритетите на предстоящото Хърватско председателство на Съвета на ЕС през първата половина на 2020 г. Вече бе заявен ангажимент то да продължи темата за европейската интеграция на страните от Западните Балкани, поставена от България по време на първото й председателство на Съвета на ЕС, както и към приоритетите, записани в Софийската декларация, приета на Срещата на върха ЕС-Западни Балкани у нас през май 2018 г.</p>
      <p>Хърватия също планира провеждането на Среща на върха ЕС-Западни Балкани, посветена на европейския път на шестте държави от региона, която ще се състои на 7 май 2020 г.</p>
      <p>Премиерите Бойко Борисов и Андрей Пленкович ще обсъдят в Загреб също актуални теми от регионалния и европейския дневен ред, важни и за двете страни като преговорите за новия бюджет на ЕС в периода 2021-2027 г., задълбочаването на Единния пазар и цифровизацията, инвестирането в образованието и иновациите, които са в основата на конкурентоспособността в глобализирания свят. </p>
    </article>
  </body>
</html>