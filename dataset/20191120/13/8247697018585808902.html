<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/latvija/33279-dazu-gadu-laika-latvija-sabojati-septini-stacionarie-fotoradari"/>
    <meta property="og:site_name" content="iAuto"/>
    <meta property="article:published_time" content="2019-11-20T13:34:00+00:00"/>
    <meta property="og:title" content="Dažu gadu laikā Latvijā sabojāti septiņi stacionārie fotoradari"/>
    <meta property="og:description" content="Naktī uz pirmdienu Rīgā aizdedzināts stacionārais fotoradars, līdz ar to kopš 2017.gada vandaļi sabojājuši septiņus stacionāros fotoradarus, aģentūra LETA noskaidroja Valsts policijā."/>
  </head>
  <body>
    <article>
      <h1>Dažu gadu laikā Latvijā sabojāti septiņi stacionārie fotoradari</h1>
      <address><time datetime="2019-11-20T13:34:00+00:00">20 Nov 2019, 13:34</time> by <a rel="author">Nozare.lv</a></address>
      <p>Naktī uz pirmdienu Rīgā aizdedzināts stacionārais fotoradars, līdz ar to kopš 2017.gada vandaļi sabojājuši septiņus stacionāros fotoradarus, aģentūra LETA noskaidroja Valsts policijā.</p>
      <p>Policijas preses pārstāve Gita Gžibovska apstiprināja, ka Juglā bija dedzis fotoradars un ap to saliktas riepas. Policijas rīcībā esošā informācija liecina par ļaunprātīgu dedzināšanu.</p>
      <p>Policijā sākts kriminālprocess par svešas mantas tīšu iznīcināšanu vai bojāšanu, ja tā izdarīta ar dedzināšanu. Par šādu noziegumu likumā paredzēta brīvības atņemšana līdz desmit gadiem.</p>
      <p>Policija aicina atsaukties iedzīvotājus, kuru rīcībā ir informācija, kas varētu palīdzēt vainīgo personu noskaidrošanā. Informēt policiju iespējams, zvanot pa tālruņa numuru 67085942 vai 110, vai arī vēršoties Rīgas Teikas iecirknī Burtnieku ielā 37.</p>
      <p>Aģentūras LETA arhīvs liecina, ka fotoradaru dedzināšanas īpaši aktuālas bija 2017.gadā, kad ļaundari kopumā sabojāja sešas mērierīces. Piecos gadījumos ļaundari bija aizdedzinājuši riepas. Kopš tā laika citi dedzināšanas gadījumā nebija konstatēti.</p>
    </article>
  </body>
</html>