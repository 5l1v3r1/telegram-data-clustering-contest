<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822095-razumkov-u-dnipri-vidvidav-kb-pivdenne.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:45:00+00:00"/>
    <meta property="og:title" content="Разумков у Дніпрі відвідав КБ “Південне”"/>
    <meta property="og:description" content="Голова Верховної Ради Дмитро Разумков у рамках візиту до Дніпра відвідав «Конструкторське бюро «Південне» ім. М.К. Янгеля» та обласну клінічну лікарню."/>
  </head>
  <body>
    <article>
      <h1>Разумков у Дніпрі відвідав КБ “Південне”</h1>
      <h2>Голова Верховної Ради Дмитро Разумков у рамках візиту до Дніпра відвідав «Конструкторське бюро «Південне» ім. М.К. Янгеля» та обласну клінічну лікарню.</h2>
      <address>
        <time datetime="2019-11-20T13:45:00+00:00">20 Nov 2019, 13:45</time>
      </address>
      <p>Про це інформує <a href="https://iportal.rada.gov.ua/news/Top-novyna/184686.html">пресслужба Апарату Верховної Ради</a>.</p>
      <p>“Голова Верховної Ради України Дмитро Разумков у межах регіональної поїздки до міста Дніпра відвідав «Конструкторське бюро «Південне» ім. М.К. Янгеля» та обласну клінічну лікарню”, - йдеться у повідомленні.</p>
      <figure>
        <iframe src="https://www.youtube.com/embed/8ZBVc65D7uk" width="560" height="315" data-service="Youtube" scrolling="no"/>
      </figure>
      <p>Як передає пресслужба, на ДП «Конструкторське бюро «Південне» ім. М.К. Янгеля» Голова Верховної Ради ознайомився з потужностями підприємства, процесом виготовлення космічних апаратів, проектування, розробки та випробування космічної техніки. Під час спілкування з молодими спеціалістами конструкторського бюро обговорювалися питання соціальної підтримки колективу та перспективи професійного зростання.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574245614-4108.jpeg"/>
          <figcaption>1/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245614-4449.jpeg"/>
          <figcaption>2/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245614-4145.jpeg"/>
          <figcaption>3/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245616-3185.jpeg"/>
          <figcaption>4/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245614-8727.jpeg"/>
          <figcaption>5/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245614-8994.jpeg"/>
          <figcaption>6/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245614-7718.jpeg"/>
          <figcaption>7/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245616-3661.jpeg"/>
          <figcaption>8/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245616-5421.jpeg"/>
          <figcaption>9/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574245616-2579.jpeg"/>
          <figcaption>10/10: Разумков відвідав КБ «Південне» / Фото: Микола М'якшиков, Укрінформ</figcaption>
        </figure>
      </slideshow>
      <p>Зазначається, що Разумков підкреслив, що робота цього підприємства важлива для іміджу держави, її економіки та для залучення інвестицій.</p>
      <p>«Ми всіляко допомагатимемо розвиткові космічної галузі. Переконаний, що для Президента України і уряду цей напрям роботи дуже важливий, тому ми разом шукатимемо можливості для підтримки таких іміджевих сфер, які можуть демонструвати вагомі результати. Якщо так ефективно вдавалося розвиватися без підтримки держави, то з підтримкою буде ще краще», – наголосив Разумков.</p>
      <p>Заступник генерального директора КБ «Південне» Михайло Бондар, зі свого боку, підкреслив, що для розвитку цієї галузі необхідна державна підтримка.</p>
      <p>«В умовах жорсткої конкуренції в ракетно-космічній галузі ми робимо все можливе для залучення іноземних інвестицій, і це вдається досить непогано. На сьогодні розпочато створення дослідницького виробництва для напрацювання нових технологій щодо виготовлення складових ракетоносіїв і космічних апаратів», – зазначив він.</p>
      <p>За словами Бондаря, за підтримки держави, бізнесу й науки ця галузь матиме серйозне майбутнє і зможе конкурувати на міжнародному рівні.</p>
      <p>Керівники КБ також зауважили, що вперше в історії американських досліджень конструкторське бюро обране зарубіжним підрядником.</p>
      <p>«Ілон Маск, який є авторитетом сьогодні в ракетно-космічній галузі, безумовно визнав, що найбільш надійним та ефективним космічним ракетоносієм середнього класу після «Фалькону» є «Зеніт» виробництва «Південмашу», – наголосив заступник генерального директора.</p>
      <p>Він також повідомив, що розпочато спільний американо-канадський проект із виробництва нового носія «Циклон 4м».</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821726-razumkov-spodivaetsa-so-rekonstrukcia-aeroportu-dnipro-zaversitsa-u-2022-roci.html">Разумков сподівається, що реконструкція аеропорту «Дніпро» завершиться у 2022 році</a>
      </blockquote>
      <p>Як повідомляють у пресслужбі Апарату ВР, під час відвідування Дніпропетровської обласної клінічної лікарні ім. І. І. Мечникова Дмитро Разумков ознайомився з роботою закладу та поспілкувався з медичним персоналом. За словами керівництва лікарні, перший шпиталь тут було засновано Миколою Пироговим за часів Кримської війни, а з 2014 року лікарня у Дніпрі знову стала головним шпиталем країни.</p>
      <p>Разумков подякував лікарям, які всі роки конфлікту на сході рятували життя людей.</p>
      <p>«З професійної та емоційної точки зору на ваших плечах лежить важкий тягар. Тож ви такі ж герої, як і ті, хто сьогодні захищає нашу державу на Сході. Маю надію, що в майбутньому до цього закладу потраплятиме все менше й менше хлопців і дівчат із зони бойових дій, і лікарня повернеться до того режиму роботи, який тут був до 2014 року» , – зазначив Разумков.</p>
    </article>
  </body>
</html>