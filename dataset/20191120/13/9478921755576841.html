<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/d-tzanakopoylos-charistiki-i-rythmisi-gia-tin-apistia-dimioyrgei-kathestos-asydosias-audio/"/>
    <meta property="og:site_name" content="ert.gr"/>
    <meta property="article:published_time" content="2019-11-20T13:27:14+00:00"/>
    <meta property="og:title" content="Δ. Τζανακόπουλος: Χαριστική η ρύθμιση για την απιστία, δημιουργεί καθεστώς ασυδοσίας (audio)"/>
    <meta property="og:description" content="“Δεν υπάρχει κανένας λόγος να λυθούν τα χέρια τραπεζιτών ως προς τα δάνεια που δίνονται χωρίς εξασφαλίσεις, γιατί αυτό δημιουργεί ένα καθεστώς γενικευμένης ασυδοσίας» επεσήμανε ο Δημήτρης Τζανακόπουλος, μιλώντας στο Πρώτο Πρόγραμμα  και την Ευαγγελία Μπαλτατζή."/>
  </head>
  <body>
    <article>
      <h1>Δ. Τζανακόπουλος: Χαριστική η ρύθμιση για την απιστία, δημιουργεί καθεστώς ασυδοσίας (audio)</h1>
      <address><time datetime="2019-11-20T13:27:14+00:00">20 Nov 2019, 13:27</time> by <a rel="author">Ρούλα Κρικώνη</a></address>
      <p>“Δεν υπάρχει κανένας λόγος να λυθούν τα χέρια τραπεζιτών ως προς τα δάνεια που δίνονται χωρίς εξασφαλίσεις, γιατί αυτό δημιουργεί ένα καθεστώς γενικευμένης ασυδοσίας» επεσήμανε ο Δημήτρης Τζανακόπουλος, μιλώντας στο Πρώτο Πρόγραμμα  και την Ευαγγελία Μπαλτατζή.</p>
      <p>Σχετικά με όσα ο κ. Τσίπρας δήλωσε στη συνέντευξή του για την αλλαγή στους Ποινικούς Κώδικες , είπε ότι  « είναι χαριστική η ρύθμιση για την απιστία που  προβλέπει πλέον ότι οι ίδιοι οι τραπεζίτες θα πρέπει να εγκαλούν τον εαυτό τους. Πρόσθεσε ακόμη, ότι η «η ρύθμιση όπως έχει διαμορφωθεί, δεν αφορά τις αναδιαρθρώσεις δανείων αλλά όλες τις εργασίες των τραπεζικών ιδρυμάτων».</p>
      <p>Ο κ. Τζανακόπουλος τόνισε, ότι με τη ρύθμιση αυτή θα οδηγηθούν στο αρχείο 100 υποθέσεις που αφορούν στα δάνεια των ΠΑΣΟΚ και  ΝΔ, ύψους 400 εκατομμυρίων ευρώ. Επεσήμανε, ότι πρόκειται για προφανή συγκάλυψη και για προσπάθεια να λειτουργήσει ένα πλυντήριο, η ρύθμιση που αφορά στην αποδέσμευση χρημάτων που έχουν παγώσει μετά από εντολές της Αρχής Νομιμοποίησης Εσόδων από εγκληματικές ενέργειες.</p>
      <figure>
        <audio src="https://audio.ert.gr/radio/proto/20191120-tzanakopoylos.mp3"/>
      </figure>
      <p>Σχετικά με το άρθρο 86 του Συντάγματος, ο κ. Τζανακόπουλος τόνισε ότι «αν  και ο ΣΥΡΙΖΑ έχει προτείνει να υπάρξει  μια αυθεντική ερμηνεία του άρθρου, σύμφωνα με την οποία το αδίκημα της δωροδοκίας δεν παραγράφεται στο σύντομο χρονικό διάστημα που παραγράφονται τα αδικήματα των υπουργών, η ΝΔ δεν το δέχεται και γεννάται το ερώτημα γιατί».</p>
      <p>Για την εκλογή του Προέδρου της Δημοκρατίας ο κ. Τζανακόπουλος χαρακτήρισε απαράδεκτη την πρόταση της ΝΔ, τονίζοντας ότι «ο Πρόεδρος πρέπει να απολαύει της εμπιστοσύνης του συνόλου των κομμάτων. Είναι ο ρυθμιστής του πολιτεύματος και πρέπει να συγκεντρώνει τη μεγαλύτερη δυνατή συναίνεση, ως ελάχιστο σημείο ισορροπίας στην κοινοβουλευτική δημοκρατία». Η ΝΔ, είπε, δημιουργεί όρους για να μετατρέψει τον Πρόεδρο της Δημοκρατίας σε έναν κομματικό εκτελεστικό βραχίονα της εκάστοτε κοινοβουλευτικής πλειοψηφίας».</p>
      <p>Πηγή: Πρώτο Πρόγραμμα</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/varvitsiotis-diplo-minyma-se-d-valkania-komision-gia-ti-dieyrynsi-apo-to-symvoylio-genikon-ypotheseon-video/"/>
        <a href="https://www.ert.gr/perifereiakoi-stathmoi/tripoli/lakoniapilotiko-programma-energeiakis-anavathmisis-sto-dioikitirio/"/>
        <a href="https://www.ert.gr/roi-idiseon/toyrkia-apo-tis-arches-ioylioy-efygan-100-000-syrioi-apo-tin-konli/"/>
        <a href="https://www.ert.gr/perifereiakoi-stathmoi/komotini/komotiniomilia-ilchan-achmet-stin-voyli-gia-tin-syntagmatiki-anatheorisi/"/>
        <a href="https://www.ert.gr/frontpage/8th-hbbtv-symposium-athens/"/>
        <a href="https://www.ert.gr/eidiseis/diethni/kosmos/proedros-rochani-i-chora-vgike-nikitria-apo-tis-taraches/"/>
      </related>
    </article>
  </body>
</html>