<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/vantazhoperevezennya-do-polshchi-ministr-viznav-skladnoshchi-z-otrimannyam-kvot-dlya-ukrajinskih-avtopereviznikiv-50054649.html"/>
    <meta property="og:site_name" content="НВ"/>
    <meta property="article:published_time" content="2019-11-20T13:37:00+00:00"/>
    <meta property="og:title" content="Міністр інфраструктури закликав українських автоперевізників «тиснути» на Польщу"/>
    <meta property="og:description" content="Міністерство інфраструктури намагається переконати польську сторону в необхідності збільшити кількість дозволів на автоперевезення, але «це нелегко»."/>
  </head>
  <body>
    <article>
      <h1>Міністр інфраструктури закликав українських автоперевізників «тиснути» на Польщу</h1>
      <h2>Міністерство інфраструктури намагається переконати польську сторону в необхідності збільшити кількість дозволів на автоперевезення, але «це нелегко».</h2>
      <address>
        <time datetime="2019-11-20T13:37:00+00:00">20 Nov 2019, 13:37</time>
      </address>
      <p>Ситуація з <a href="https://nv.ua/ukr/tags/hruzoperevozki.html">автоперевезеннями</a> через польський кордон у 2020 році може погіршитися у зв’язку з тим, що Польща видає додаткові дозволи в 2019 році за рахунок наступного року. Про це заявив міністр інфраструктури Владислав Криклій, повідомляє <a href="https://interfax.com.ua/">Інтерфакс-Україна</a>.</p>
      <p>«П'ять тисяч дозволів вони передали, вже все вибрані. Всі пункти видачі дозволів ми облаштували онлайн-камерами, щоб все було видно в режимі онлайн. Домовилися, що ще 10 тис. вони видають, але за рахунок наступного року. Це буде після перерозподілу контингенту дозволів. Розподіл має бути після зустрічі з міністром (інфраструктури Польщі, — ред.), ми з ним зустрічаємося 27 листопада», — сказав міністр.</p>
      <p>Криклій підкреслив, що намагатиметься переконати польську сторону в необхідності збільшення кількості дозволів, але, «з огляду на позицію Польщі, це нелегко».</p>
      <p>«Це нелегко, і представники автоперевізників повинні не нас саботувати і намагатися на нас „тиснути“, а й на поляків в першу чергу. Тому що багато українців працює і на польській стороні», — зазначив глава відомства.</p>
      <p>У той же час він додав, що міністерство, в свою чергу, буде боротися з несистемним розподілом дозволів.</p>
      <p>«Потрібно розуміти: частково ця проблема є штучною, оскільки там корупція, несистемний розподіл. Ці речі ми вже почали міняти і точно значно покращимо, оскільки у нас буде автоматичний реєстр. Це все буде через електронний кабінет перевізника. Вже до кінця року запустимо всі ці речі», — підсумував Криклій.</p>
      <p>Як повідомлялося, міністри інфраструктури двох країн домовилися, що <a href="https://nv.ua/ukr/biz/markets/vantazhoperevezennya-v-polshchu-ukrajini-vidilili-15-tis-dodatkovih-dozvoliv-novini-ukrajini-50051875.html">в 2019 році Польща виділить для України 15 тис. додаткових дозволів</a> на вантажні перевезення автотранспортом, 10 тис. з яких — у рахунок наступного року.</p>
      <p>При цьому польська сторона не прагне збільшувати квоту в 160 тис. дозволів на рік.</p>
      <p>Як повідомляла Європейська Бізнес Асоціація, <a href="https://nv.ua/ukr/biz/economics/biznes-poskarzhivsya-na-nestachu-avtodozvoliv-na-mizhnarodni-perevezennya-novini-ukrajini-50037084.html">українські підприємці практично вичерпали квоти дозволів на міжнародні перевезення вантажів в напрямку Польщі ще в серпні</a>. Попередній міністр інфраструктури Володимир Омелян відзначав, що <a href="https://nv.ua/ukr/biz/markets/vantazhoperevezennya-do-polshchi-ministr-zayaviv-pro-znachne-skorochennya-kvot-dlya-ukrajinskih-vodijiv-50036238.html">Україна може звернутися зі скаргою на дії Польщі до Європейської комісії</a>, якщо ситуація зі збільшенням квот не буде вирішена.</p>
    </article>
  </body>
</html>