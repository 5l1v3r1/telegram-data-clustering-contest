<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057786_kemeny-felteteleket-szabott-az-otthonbiztositasokra-az-mnb"/>
    <meta property="og:site_name" content="Népszava"/>
    <meta property="article:published_time" content="2019-11-20T13:03:00+00:00"/>
    <meta property="og:title" content="Kemény feltételeket szabott az otthonbiztosításokra az MNB"/>
    <meta property="og:description" content="Amelyik biztosító teljesíti a feltételeket, megkaphatja a &quot;fogyasztóbarát&quot; minősítést."/>
  </head>
  <body>
    <article>
      <h1>Kemény feltételeket szabott az otthonbiztosításokra az MNB</h1>
      <address><time datetime="2019-11-20T13:03:00+00:00">20 Nov 2019, 13:03</time> by <a rel="author" href="https://nepszava.hu/szerzo/v-a-d/" target="_blank">V. A. D.</a></address>
      <p>
        <b>Amelyik biztosító teljesíti a feltételeket, megkaphatja a "fogyasztóbarát" minősítést.</b>
      </p>
      <p>Fogyasztóbarát minősítési rendszert vezet be az otthonbiztosításoknál is - a minősített lakáshitelek mintájára - a Magyar Nemzeti Bank, a védjegyre január 10-től pályázhatnak a biztosítók. Az így legkorábban a jövő év első felétől elérhető termékekre vonatkozóan a jegybank szigorú követelményeket szabott a kárrendezés, az ügyféltájékoztatás és a díjmódosítás terén, valamint meghatározta az alapbiztosítási szolgáltatások minimum sztenderd jellemzőit is: ezektől csak az ügyfél javára lehet eltérni. A káresemények pontos meghatározását, a mentesüléseket és kizárásokat illetően is egységes feltételrendszerű, széleskörű biztosítási védelmet írnak elő.</p>
      <p>A minősített otthonbiztosítás a piacon megszokotthoz képest egy bővített alapcsomagot tartalmaz majd, amely kiterjed valamennyi, a háztartást egzisztenciálisan fenyegető kockázatra, és minimális kizárásokat enged. Az alapcsomag tartalmazza a piacon szokásos valamennyi környezeti csapás és külső okra visszavezethető 15 alapkockázatot - például tűz, vihar, villámcsapás -, de ezen felül 5 olyan kockázatot is, amelyek általában csak kiegészítőként érhetők el, pedig gyakori káresemények (vízkár, betöréses lopás, rongálás vagy üvegtörés).</p>
      <p>Az alapcsomag mellé az ügyfelek további kiegészítő fedezeteket is választhatnak, de együttkötési kényszer nélkül, így nem kell a számukra lényegtelen biztosítási fedezetekre díjat fizetniük.</p>
      <p>Káreseménynél az ügyfélbejelentést követő két munkanapon belül a biztosítónak fel kell vennie a kapcsolatot az ügyféllel, a kárszemlére ezután legkésőbb öt munkanappal sort kell keríteni. A kárkifizetést a kárszemlét vagy az utolsó szükséges dokumentum beérkezését követő öt munkanapon belül el kell indítani. A mindennapi létet veszélyeztető kiemelt káresemények esetén - például, ha az épület használhatatlanná, részben vagy egészben lakhatatlanná válik - a biztosítónak a kárrendezés teljes folyamatára külön kárrendezési kapcsolattartót kell kijelölnie az ügyfél számára, és kárelőleget is folyósítania kell. A kárrendezés során a biztosítónak tételesen be kell mutatnia az ügyfélnek, hogy mi alapján határozta meg a kártérítés összegét, elutasítás vagy alacsonyabb összeg esetén írásban részletesen indokolnia kell a döntést.</p>
      <p>Az ügyfelek – 30 napos felmondási idővel – bármelyik negyedévben felmondhatják a meglévő minősített otthonbiztosítási szerződésüket (a lakásbiztosításokat jelenleg csak az éves szerződési évfordulón lehet megszüntetni). Jegybanki elvárás az is, hogy a biztosítónál tegyék lehetővé, hogy az új, minősített biztosításra váltó ügyfelek régi típusú lakásbiztosításaikat még a szerződéses évforduló előtt megszüntethessék. Ha pedig már az új biztosításra váltottak, a jövőben nem lehet díjuk kedvezőtlenebb, mint az újonnan szerződőké.</p>
      <p>A jegybank szerint a minősítési rendszer bevezetése élénkítheti a versenyt a lakásbiztosítások piacán, és erősítheti a digitalizációt is. Az ügyfelek ugyanis teljes mértékben digitálisan kommunikálhatnak a biztosítóval a tájékoztatások kérésétől kezdve a nyilatkozatok kárrendezési dokumentumok beadásán át, egészen a szerződés felmondásáig vagy módosításáig.  </p>
    </article>
  </body>
</html>