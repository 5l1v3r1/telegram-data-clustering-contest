<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640943/%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D9%85%DB%8C%D8%A7%D9%86%D8%AC%DB%8C%E2%80%8C%DA%AF%D8%B1%DB%8C-%D8%B3%D9%88%D8%A6%D8%AF-%D9%86%DB%8C%D8%A7%D8%B2-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T13:03:00+00:00"/>
    <meta property="og:title" content="برای مذاکره با آمریکا به میانجی‌گری سوئد نیاز نداریم"/>
    <meta property="og:description" content="یک مقام ارشد کره شمالی تاکید کرده است این کشور دیگر نیازی به میانجی‌گری سوئد برای مذاکره با آمریکا نیازی نیست."/>
  </head>
  <body>
    <article>
      <h1>
        <a href="https://www.bultannews.com/fa/news/640943/%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D9%85%DB%8C%D8%A7%D9%86%D8%AC%DB%8C%E2%80%8C%DA%AF%D8%B1%DB%8C-%D8%B3%D9%88%D8%A6%D8%AF-%D9%86%DB%8C%D8%A7%D8%B2-%D9%86%D8%AF%D8%A7%D8%B1%DB%8C%D9%85">برای مذاکره با آمریکا به میانجی‌گری سوئد نیاز نداریم</a>
      </h1>
      <h2>یک مقام ارشد کره شمالی تاکید کرده است این کشور دیگر نیازی به میانجی‌گری سوئد برای مذاکره با آمریکا نیازی نیست.</h2>
      <address><time datetime="2019-11-20T13:03:00+00:00">20 Nov 2019, 13:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کیم میونگ گیل مقام ارشد وزارت خارجه کره شمالی روز سه شنبه به خبرگزاری رسمی این کشور گفته است دیگر نیازی نیست سوئد برای پیشبرد دیپلماسی میان پیونگ یانگ و واشنگتن نقش میانجی‌گر ایفا کند.</p>
      <p>کره شمالی در ماه اکتبر که سوئد میزبان مذاکرات در سطح کاری پیونگ یانگ و واشنگتن بود از استکهلم برای میزبانی تشکر کرده بود. به گفته مقام ارشد وزارت خارجه کره شمالی اما حالا که آمریکا و کره شمالی مواضع یکدیگر را به خوبی می‌دانند دیگر نیازی نیست سوئد برای گفتگو میان پیونگ یانگ و کاخ سفید کاری انجام دهد.</p>
      <p>کیم میونگ گیل گفته است: اگر سوئد مانند یک فرد نصیحت‌گو عمل کند، ممکن است غیرمنطقی تلقی شود.</p>
      <p>این مقام ارشد کره‌ای روز پنجشنبه گفته بود استفان بیگن فرستاده ویژه آمریکا در امور کره شمالی از طریق کشور ثالثی پیام پیشنهاد از سرگیری مذاکرات هسته‌ای در ماه دسامبر را مطرح کرده است. به نوشته شینهوا نام آن کشور ثالث در آن زمان مشخص نشد.</p>
      <p>کیم گای گوان مشاور وزارت خارجه کره شمالی نیز روز دوشنبه در بیانیه ای در واکنش به توئیت اخیر دونالد ترامپ رئیس جمهور آمریکا درباره اقدامی فوری برای رسیدن به توافق گفت: پیونگ یانگ تمایل ندارد با نشست‌های بیشتر به ترامپ فرصت رجزخوانی بدهد مگر آنکه امتیازی اساسی در ازای آن دریافت کند.</p>
      <p>ترامپ پس از لغو رزمایش هوایی مشترک آمریکا-کره شمالی در حساب توئیتری خود از کیم جونگ اون رهبر کره شمالی خواست تا سریعا اقدام کند و به توافق برسد. وی همچنین بر دیدار بعدی با کیم با آوردن عبارت "به زودی می‌بینمتان" تاکید کرده بود.</p>
      <p>مشاور وزارت خارجه کره شمالی تاکید کرده موضع پیونگ یانگ این است که آمریکا باید سیاست‌های "خصمانه" را به منظور زنده نگه داشتن مذاکرات کنار بگذارد.</p>
      <p>رهبر کره شمالی در ماه آوریل اعلام کرد آمریکا تا پایان سال جاری میلادی فرصت دارد تا بسته پیشنهادی قابل قبولی را برای حل مساله هسته ای ارائه کند.</p>
    </article>
  </body>
</html>