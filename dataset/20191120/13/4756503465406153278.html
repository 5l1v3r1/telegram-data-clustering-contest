<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/startaj-slovenija/cekinov-intervju-nina-slapsak-odori.html"/>
    <meta property="og:site_name" content="Cekin.si"/>
    <meta property="article:published_time" content="2019-11-20T13:34:00+00:00"/>
    <meta property="og:title" content="Nina poskrbela za prijetno presenečenje"/>
    <meta property="og:description" content="Nina Slapšak je že nekaj časa načrtovala, da bi slovenski javnosti predstavila refil avtomat, zdaj pa ji je to tudi uspelo. Kaj sploh je refil avtomat in zakaj je tako pomembno, da ga imamo."/>
  </head>
  <body>
    <article>
      <h1>Nina poskrbela za prijetno presenečenje</h1>
      <address><time datetime="2019-11-20T13:34:00+00:00">20 Nov 2019, 13:34</time> by <a rel="author">Mira Matković</a></address>
      <p>
        <i>Nina Slapšak je že nekaj časa načrtovala, da bi slovenski javnosti predstavila refil avtomat, zdaj pa ji je to tudi uspelo. Kaj sploh je refil avtomat in zakaj je tako pomembno, da ga imamo.</i>
      </p>
      <p>Podjetnica <b>Nina Slapšak</b>, ki je sodelovala v drugi sezoni oddaje <a href="https://cekin.si/startaj-slovenija"><b>Štartaj, Slovenija!</b></a>, v kateri je predstavila svoj izdelek Odori, ve, da brez razvoja ni uspeha. Javnosti je predstavila kar nekaj novih produktov, zadnji pa je presenetil marsikoga, saj gre za inovativen projekt. Nina je že nekaj časa načrtovala svoj refil avtomat, zdaj pa ji je to tudi uspelo. Tam smo bili tudi mi in prepričali smo se, da je uporaba refil avtomata resnično preprosta. </p>
      <p>A pojdimo po vrsti – kako je Nina prišla na idejo o refil avtomatu, nas je zanimalo. "<i>Vedno več ljudi se zaveda, da je vnovično polnjenje embalaž nujno za prihodnost vseh nas. Zato pri Odori spreminjamo način, kako so stvari narejene in ponujene v uporabo. Iščemo nove poti, da vam lahko na preprost in dostopen način ponudimo vnovično polnjenje embalaž z našimi izdelki. Prav zato, ker si želim, da bi besedo 'enkratna' uporaba zamenjala 'ponovna' uporaba, sem prišla na idejo o ponovnem polnjenju naših izdelkov</i>," je dejala za <i>Cekin.si</i>. </p>
      <figure>
        <img src="https://images.24ur.com/media/images/1920xX/Nov2019/1e65706498_62346449.jpg?v=d41d"/>
        <figcaption>Nina Slapšak je predstavila pomembno novost za vse, ki razmišljajo ekološko in trajnostno. "Ponosna sem, da se je Odori iz domače lekarne razvil v podjetje, ki je najtesneje povezano z naravo, zato je naše poslanstvo preprosto: Izdelovati 100-odstotno naravne izdelke, negovati vez med človekom in naravo, skrbeti za okolje in ohranjati znanje za prihodnje generacije. Ključnega pomena je, da tudi proizvajalci naravnih izdelkov stremimo k zmanjšanju odpadkov, vnovični uporabi in ohranjanju narave," je za Cekin.si povedala Nina.<cite>FOTO: Damjan Žibert</cite></figcaption>
      </figure>
      <p>Prizna, da je o refil avtomatu, ki je v trgovini Interspar v ljubljanskem nakupovalnem središču Citypark, začela razmišljati že pred več kot enim letom. Ni šlo le za to, da bi imela trajnostno embalažo, temveč si je želela ustvariti celoten krog. Torej ji je manjkal še omenjeni avtomat, da bi se ta krog ustvaril. "<i>Približno leto dni smo potrebovali, da smo to umestili v tako veliko trgovino, kot je Spar. Zdaj nam je uspelo. Odziv je zelo dober. Kupci prepoznajo to prednost in trajnost. In tudi cene! Embalaže ne plačuješ, temveč le dejansko čistilo, ki je notri oz. ki ga natočiš. Vidi se, da razmišljamo vedno bolj ekološko in trajnostno. Tega nismo prepoznali le v Odori, temveč vsi naši uporabniki, ki nam sledijo in ki uporabljajo naše izdelke</i>," nam je zaupala Nina. </p>
      <p>V tujini je to nekaj običajnega, pri nas niti ni. Se je Nina bala, kakšen bo odziv potrošnikov, smo jo vprašali. "<i>Predvsem sem se bala, ali bodo uporabniki pristopili k avtomatu in si natočili izbrani izdelek. Ker je nekaj novega, nekoga je morda strah, ali bo znal uporabljati avtomat ... Ampak mi kar spodbujamo uporabnike, imamo promocije in se resnično trudimo ozaveščati ljudi, kako enostavno je uporabljati naš refil avtomat. Zdi se mi, da kupci to tudi cenijo, da lahko na enostaven način ravnajo trajnostno</i>," je dejala Nina. </p>
      <slideshow>
        <figure>
          <img src="https://images.24ur.com/media/images/1280xX/Nov2019/eef38e8fa7_62346439.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/2438b8e9e6_62346440.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/b6d180a921_62346446.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/8bb7e69d64_62346447.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/aa8d62d440_62346448.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/1e65706498_62346449.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/59cedfd45c_62346450.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/17ec8ff8dc_62346438.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/3f95dab0a9_62346443.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
        <figure>
          <img src="https://images.24ur.com/media/images/1280xX/Nov2019/6167a8581d_62346437.jpg?v=d41d"/>
          <figcaption>Odori - predstavitev refil avtomata<cite>Damjan Žibert</cite></figcaption>
        </figure>
      </slideshow>
      <p>Gre za velik korak, zanimalo nas pa je, ali že načrtuje naslednjega. "<i>Koraki, ki jih zdaj želimo delati, so ti, da želimo avtomate razširiti po vsej Sloveniji. To bi bila res ena nova zgodba</i>," nam je zaupala Nina in dejala, da bi uporabniki uporabili manj plastične embalaže. Dejstvo pa je tudi, da lahko uporabniki Ninine izdelke točijo v svojo lastno embalažo. </p>
      <p>Nina si resnično želi, da bi se zavedali, da so proizvajalci tisti prvi v verigi, ki lahko vplivajo na to, kakšna bosta našo okolje in narava čez 10, 20, 30 let. "<i>Mi smo prvi v vrsti, ki moramo narediti korak naprej in naše uporabnike izobraževati in usmerjati v vse bolj trajnostno potekalo</i>," je še poudarila Nina. </p>
      <p>
        <b>Odori embalaža je iz aluminija</b>
      </p>
      <p>Nina je prepričana, da je najboljša izbira vsakega kupca nakup brez embalaže oz. da vnovično uporabimo embalažo, ki jo že imamo doma. "<i>Za zaščito naših izdelkov Odori smo zaradi svoje uporabnosti, nizke teže, visoke vzdržljivosti, minimalnega vpliva na okolje in preproste ponovne uporabe ter recikliranja izbrali aluminij</i>," nam je predstavila Odori embalažo. Povedala nam je, da lahko izdelke iz aluminija recikliramo v nedogled, ne da bi pri tem izdelki iz recikliranega aluminija izgubili svojo kakovost.</p>
      <p>Je pa trajnostna embalaža kot taka veliko dražja od plastike, zato je ob nakupu tudi izdelek običajno dražji že zaradi same embalaže. "<i>Stroškovno je aluminij ena najdražjih možnosti. Vendar če pretehtamo, da je embalaža namenjena večkratnemu polnjenju oziroma ponovni uporabi, tudi cena postane bolj sprejemljiva</i>," meni naša sogovornica. </p>
      <related>
        <h4>Sorodni članki</h4>
        <a href="http://www.bibaleze.si/novice/nina-slapsak-bo-decembra-postala-mamic.html"/>
        <a href="https://cekin.si/startaj-slovenija/throwback-thursday-15-nina-slapsak.html"/>
        <a href="https://cekin.si/startaj-slovenija/tbt-nina-slapsak.html"/>
      </related>
    </article>
  </body>
</html>