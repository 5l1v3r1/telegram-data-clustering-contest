<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/syriza-oi-exaggelies-tis-kyvernisis-epivevaionoyn-to-mpachalo-sto-prosfygiko/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T13:38:15+00:00"/>
    <meta property="og:title" content="ΣΥΡΙΖΑ: Οι εξαγγελίες της κυβέρνησης επιβεβαιώνουν το μπάχαλο στο προσφυγικό"/>
    <meta property="og:description" content="Νέα επίθεση στην κυβέρνηση εξαπέλυσε ο ΣΥΡΙΖΑ, υποστηρίζοντας ότι οι εξαγγελίες της, «επιβεβαιώνουν το μπάχαλο που δημιούργησε στο προσφυγικό»."/>
  </head>
  <body>
    <article>
      <h1>ΣΥΡΙΖΑ: Οι εξαγγελίες της κυβέρνησης επιβεβαιώνουν το μπάχαλο στο προσφυγικό</h1>
      <address>
        <time datetime="2019-11-20T13:38:15+00:00">20 Nov 2019, 13:38</time>
      </address>
      <p>Νέα επίθεση στην<b> κυβέρνηση</b> εξαπέλυσε ο<a href="https://neaselida.gr/tag/syriza/"><b> ΣΥΡΙΖΑ</b></a>, υποστηρίζοντας ότι οι εξαγγελίες της, «επιβεβαιώνουν το μπάχαλο που δημιούργησε στο<a href="https://neaselida.gr/tag/prosfygiko/"> <b>προσφυγικό</b></a>».</p>
      <p>Σχολιάζοντας τα μέτρα που ανακοινώθηκαν, τονίζει ότι με αυτά «ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <p>Ειδικότερα, σε ανακοίνωση του το κόμμα της αξιωματικής αντιπολίτευσης αναφέρει ότι «ο <b>κ. Μητσοτάκης</b>, αφού ήρθε αντιμέτωπος μετεκλογικά με τον χυδαίο λαϊκισμό που ο ίδιος καλλιέργησε και τον οποίο θερίζει τώρα με τις αντιδράσεις βουλευτών, δημάρχων και περιφερειαρχών της <b>ΝΔ</b>, επιβεβαιώνει σήμερα το μπάχαλο που δημιούργησε ανακοινώνοντας για πολλοστή φορά «σχέδιο» διαχείρισης».</p>
      <p>Τον επικρίνει για την κατάργηση του <b>υπουργείου Μεταναστευτικής Πολιτικής</b>, για καθυστέρηση 4 μηνών του προγράμματος μετεγκαταστάσεων «δημιουργώντας χάος στα νησιά με τους αιτούντες άσυλο να εκτοξεύονται από τις 15.000 στις αρχές Ιουλίου στις 37.000 σήμερα». Τον επικρίνει επίσης ότι «μπροστά στο αδιέξοδο ανέθεσε διαδοχικά σε τέσσερις διαφορετικούς υπουργούς τη διαχείρισή του ζητήματος», για να σχολιάσει ότι μετά από αυτά, «τώρα έρχεται να κάνει την «τελευταία μετεγκατάσταση προσφύγων» και με φωτογραφίες να διασκεδάσει τις εντυπώσεις και να κερδίσει χρόνο».</p>
      <p>Ο <b>ΣΥΡΙΖΑ</b> αναφέρει ότι «με τα μέτρα που ανακοίνωσε σήμερα η κυβέρνηση, ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <p>Πιο συγκεκριμένα, σχολιάζει επί των μέτρων:</p>
      <p>«H κυβέρνηση υπόσχεται πως σε 7-8 μήνες θα έχει την κατάσταση υπό έλεγχο. Το μόνο πρακτικό όμως που υποσχέθηκε είναι το νέο ΚΥΤ Σάμου, που η κυβέρνηση ΣΥΡΙΖΑ είχε δρομολογήσει και έπρεπε να είχε παραδοθεί τέλος Αυγούστου.</p>
      <p>Η κυβέρνηση ισχυρίζεται πως η λύση είναι τα κλειστά Κέντρα Κράτησης των 5.000 ανθρώπων. Μετατρέπει δηλαδή τα νησιά σε φυλακές όπου θα κρατούνται όλοι οι αιτούντες άσυλο, οικογένειες και ανήλικοι. Η κράτηση μετατρέπεται έτσι από έσχατο μέτρο σε γενικό κανόνα. Παραβιάζονται δηλαδή βασικές διατάξεις του Διεθνούς και Ευρωπαϊκού Δικαίου, αλλά επιπλέον, γεμίζοντας φυλακές τα νησιά μας δημιουργείται ακόμα μεγαλύτερος κίνδυνος εντάσεων.</p>
      <p>Ενημερωθήκαμε ακόμα για την πρόθεση της Κυβέρνησης να εφαρμόσει το δόγμα της γενικευμένης αποτροπής και για τη συγκρότηση ενός Ενιαίου Φορέα Επιτήρησης Συνόρων. Απέφυγε, για ακόμα μια φορά, ο Υφυπουργός να απαντήσει σε ερώτηση δημοσιογράφου για το πώς θα πραγματοποιήσει η Κυβέρνηση το σχέδιό της για την αποτροπή στη θάλασσα. Ή κάτι κρύβουν ή είναι όντως τόσο επικίνδυνοι».</p>
      <p>«Η κυβέρνηση πρέπει να σταματήσει να τάζει», σημειώνει ο ΣΥΡΙΖΑ και προσθέτει ότι πρέπει επίσης «να σταματήσει να επαναλαμβάνει μονότονα το δόγμα της περιόδου 2012-2014: να κάνει δηλαδή τον βίο αβίωτο σε πρόσφυγες και μετανάστες, να διασύρει τη χώρα διεθνώς και τελικά να μην έχει κανένα πρακτικό αποτέλεσμα».</p>
      <p>Ο ΣΥΡΙΖΑ καλεί την κυβέρνηση «επιτέλους» να προχωρήσει άμεσα στις προσλήψεις χειριστών ασύλου και διερμηνέων, να μεταφέρει άμεσα τις 20.000 από τα νησιά στην ενδοχώρα, σε ξενοδοχεία και λοιπές δομές, ώστε να λειτουργήσουν κανονικά οι υπηρεσίες και να αποσυμφορηθούν τα νησιά. Επίσης την καλεί να πιέσει τη Ε.Ε. ώστε να επιβάλλει στην Τουρκία τις υποχρεώσεις που απορρέουν από την κοινή Δήλωση Ε.Ε. – Τουρκίας και, συγχρόνως, να αποδεχθούν τα κράτη μέλη έναν δίκαιο καταμερισμό του αντικειμενικού βάρους.</p>
      <p>«Και, επιτέλους, ας σταματήσει τα λόγια και ας προχωρήσει σε πράξεις, σεβόμενη πάντα το διεθνές δίκαιο», καταλήγει.</p>
      <figure>
        <iframe data-src="https://twitter.com/syriza_gr/status/1197152466116251648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://neaselida.gr/politiki/metanasteytiko-proteraiotita-i-aposymforisi-ton-nision-olo-to-schedio/"/>
        <a href="https://neaselida.gr/politiki/gennimata-apo-ta-diavata-i-ellada-den-antechei-alles-mories/"/>
      </related>
    </article>
  </body>
</html>