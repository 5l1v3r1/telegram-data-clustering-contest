<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/tobb-szaz-oldalon-meseli-el-a-varos-tortenetet-sandor-2040924/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Több száz oldalon meséli el a város történetét Sándor"/>
    <meta property="og:description" content="Különleges feladatot vállalt el Bodorik Sándor. A Bodoki Fodor testvérek nyomdokaiba lépve folytatta a város napjainkig tartó történetének megírását."/>
  </head>
  <body>
    <article>
      <h6 class="kicker">MEZŐTÚR</h6>
      <h1>Több száz oldalon meséli el a város történetét Sándor</h1>
      <address><time datetime="2019-11-20T13:00:00+00:00">20 Nov 2019, 13:00</time> by <a rel="author">Szabó Lilla Laura</a></address>
      <h4>Különleges feladatot vállalt el Bodorik Sándor. A Bodoki Fodor testvérek nyomdokaiba lépve folytatta a város egészen napjainkig tartó történetének megírását.</h4>
      <p>Az alkotás és az anyaggyűjtés folyamatáról, valamint a könyv jelentőségéről beszélgettünk az íróval.</p>
      <p>
        <b>– Bemutatná magát néhány szóban? Úgy tudom, jó ideig újságíróként, majd könyvtárosként dolgozott. Miért választotta ezt a pályát?</b>
      </p>
      <p>– Hatvanhat éves leszek, Mezőtúron születtem. A két év katonaidőmet, valamint egy év budapesti munkavállalást leszámítva szülővárosomban élek. 1976-ban szereltem le, megházasodtam, született három gyermekem, és van már két unokám is. Aktív éveimben a mezőtúri Móricz Zsigmond Könyvtárban voltam könyvtáros, majd a Mezőtúri Református Kollégium Ókönyvtárában. Profi újságíróként nem dolgoztam, a rendszerváltás idején szerkesztettük közösen néhány barátommal a Túri Vásár című irodalmi és közéleti szemlét. Itt említem a megyei lapnál lévő Majnár József nevét, aki sokat segített. A könyvtárosi pályára a könyvek, az olvasás szeretete vonzott.</p>
      <p>
        <b>– Honnan jött az ötlet, hogy könyvet írjon a város történetéről?</b>
      </p>
      <p>– Még a szakdolgozatom készítésekor foglalkoztam először a témával, melynek kiválasztásában Szurmay Ernő megyei könyvtárigazgató segített. Ő ajánlotta, hogy helytörténeti irányt válasszak. A <a href="https://www.szoljon.hu/jasz-nagykun-szolnok/kozelet-jasz-nagykun-szolnok/mezoturi-csaladok-tortenete-elevenedik-meg-628645/">Bodoki Fodor</a> testvérpár korábban már írt Mezőtúr történetéről. Ebből a munkából egy kötet született, ám haláluk miatt a folytatást már nem írhatták meg. Szabó Andrással, a helyi Bodoki Fodor Helytörténeti Egyesület elnökével sokszor beszéltünk róla, hogy folytatni kellene a sorozatot. Ez az elképzelés találkozott a város vezetőinek szándékával, így kezdhettem el a könyv megírását.</p>
      <figure>
        <img src="https://www.szoljon.hu/wp-content/uploads/2019/11/+otf/922w/IMG20191010171948.jpg"/>
        <figcaption>Bodorik Sándor a mezőtúri Móricz Zsigmond Könyvtárban mutatta be a helytörténeti érdekességekkel teletűzdelt művét. Az esemény háziasszonya Papp Erika volt<br/>Fotó: Beküldött fotó</figcaption>
      </figure>
      <p>
        <b>– Hogyan kezdte el az anyaggyűjtést? Milyen forrásokat használt?</b>
      </p>
      <p>– Mivel könyvtáros vagyok, gazdag ismereteim voltak e tekintetben. Szinte minden Mezőtúrral foglalkozó kiadvány a rendelkezésemre állt, emellett számos további anyag is. Természetesen a levéltárban szintén sokszor megfordultam. Csönge Attila igazgatónak és munkatársainak sokat köszönhetek! Sok még élő, idős mezőtúri emberrel is beszéltem, és az internetnek is hasznát vettem.</p>
      <p>
        <b>– Pontosan mekkora időt ölel fel a mű, és milyen terjedelmű?</b>
      </p>
      <p>– Az első kötet az 1944. évvel zárul, innen folytattam, egészen 2014-ig. A könyv végül közel ötszázötven oldalas lett, a végén fényképgyűjteménnyel. Amiben lehetett, követtem az első rész formai megoldásait.</p>
      <p>
        <b>– Mi volt a kutatómunka legnehezebb része?</b>
      </p>
      <p>– Elsősorban a korszakok, témák, események közötti egyensúly megtalálása jelentett komoly munkát. Azután a sok ezernyi adat, szám, táblázat, a személynevek különböző előfordulása, egyes esetekben ezek eltéréseinek kezelése, hivatkozásokkal való megerősítése. Ráadásul fontosnak tartottam, hogy elsősorban olvasmányos legyen, így erre is nagyon figyelnem kellett.</p>
      <p>
        <b>– Mennyi ideig írta a művét?</b>
      </p>
      <p>– A könyv 2015 nyarától ez év elejéig készült. Azután a nyomdai előkészületek, korrektúra, és a kiadási munkák zajlottak.</p>
      <p>
        <b>– Mi volt a legmegdöbbentőbb információ, melyre a kutatások alatt bukkant?</b>
      </p>
      <p>– Egy tanyai kilakoltatás dokumentuma volt az. A rendőri jelentésben az állt, hogy a tulajdonos százéves beteg édesanyját, valamint öt hónapja ágyban fekvő beteg feleségét nem tudja hová vinni. Ráadásul ő maga is hetvenöt éves. Ez az ötvenes évek elején történt.</p>
      <p>
        <b>– Milyen visszajelzéseket kap a műve kapcsán?</b>
      </p>
      <p>– Eddig kedvezőeket. Azonban tudom, hogy ötven vagy száz év múlva, esetleg még később fogják igazán értékelni. Remélem, utódaink a könyvből vissza tudják majd idézni elődeik mindennapjait. Úgy hiszem, a helytörténész a múlttal foglalkozik, és a jövőnek ír.</p>
      <p>Cikkünk témájával kapcsolatban véleményt is írtunk, melyet <a href="https://www.szoljon.hu/kozelet/helyi-kozelet/valtoznak-a-szokasok-lapozgatas-helyett-ma-mar-laptopozgatas-2041191/">ide kattintva</a> olvashat.</p>
    </article>
  </body>
</html>