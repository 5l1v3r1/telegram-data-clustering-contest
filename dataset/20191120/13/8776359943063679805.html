<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140123-chi_mozhna_styagnuti_moralnu_shkodu_cherez_nezadovilniy_stan.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-20T13:51:00+00:00"/>
    <meta property="og:title" content="Чи можна стягнути моральну шкоду через незадовільний стан дороги, пояснив суд"/>
    <meta property="og:description" content="У разі якщо власник транспортного засобу не згоден із визнанням транспортного засобу фізично знищеним, йому відшкодовується різниця між вартістю транспортного засобу до та після ДТП, а також витрати з евакуації транспортного засобу з місця цієї пригоди."/>
  </head>
  <body>
    <article>
      <h1>Чи можна стягнути моральну шкоду через незадовільний стан дороги, пояснив суд</h1>
      <address>
        <time datetime="2019-11-20T13:51:00+00:00">20 Nov 2019, 13:51</time>
      </address>
      <p>
        <i>
          <b>У разі якщо власник транспортного засобу не згоден із визнанням транспортного засобу фізично знищеним, йому відшкодовується різниця між вартістю транспортного засобу до та після ДТП, а також витрати з евакуації транспортного засобу з місця цієї пригоди.</b>
        </i>
      </p>
      <p>Херсонський апеляційний суд переглянув рішення місцевого суду у цивільній  справі за позовом власника автомобільного транспорту до Служби автомобільних доріг у Херсонській області, третя особа - державне підприємство «Херсонський облавтодор» про стягнення матеріальних збитків та моральної шкоди, заподіяних внаслідок дорожньо-транспортної пригоди, передає <a href="http://zib.com.ua/">«ЗіБ»</a>.</p>
      <p>Як зазначили в прес-службі суду, позивач посилався на те, що внаслідок ДТП, яка сталася через недотримання Службою автомобільних доріг у Херсонській області чинних норм та стандартів щодо утримання автомобільних доріг загального користування, його автомобіль отримав значні механічні пошкодження і загальна сума спричиненої йому матеріальної шкоди складала 232 723,67 грн.</p>
      <p>Рішенням місцевого суду позовну заяву задоволено частково та стягнуто з відповідача 232 723,67 грн та судові витрати у розмірі 2 327, 24 грн;  в частині відшкодування моральної шкоди – відмовлено.</p>
      <p>Перевіривши законність та обґрунтованість оскаржуваного відповідачем рішення, колегія суддів судової палати з розгляду цивільних справ Херсонського апеляційного суду частково погодилася з висновками місцевого суду.</p>
      <p>Зокрема, постановою місцевого суду у справі про адміністративне правопорушення, залишеній апеляційним судом без змін, встановлено, що причиною ДТП, що сталася за участю автомобіля позивача є неналежний стан дороги (вибоїни) та відсутність попереджувальних дорожніх знаків.</p>
      <p>Оскільки згідно з висновком автотоварознавчого дослідження вартість відновлювального ремонту автомобіля на момент оцінки перевищує ринкову вартість транспортного засобу, застосуванню підлягає порядок відшкодування шкоди, пов'язаної з фізичним знищенням транспортного засобу, який регламентовано статтею 30 Закону «Про обов’язкове страхування цивільно-правової відповідальності власників наземних транспортних засобів». При цьому, вказаний порядок згідно зі статтею 8 ЦК може застосовуватись не лише страховиком, а й іншими особами, які здійснюють діяльність, що є джерелом підвищеної небезпеки, та відповідають за завдану шкоду.</p>
      <p>З огляду на  те, що позивач не погодився із визнанням транспортного засобу фізично знищеним і залишив пошкоджений автомобіль у себе, то відшкодуванню підлягає майнова шкода у розмірі, що становить різницю між вартістю транспортного засобу до та після ДТП.</p>
      <p>Тож апеляційним судом оскаржуване рішення змінено в частині зменшення стягнутого зі Служби автомобільних доріг у Херсонській області розміру майнової шкоди до 218 719 грн. 67 коп. і відповідного розміру судового збору.</p>
      <related>
        <h4>Матеріали за темою</h4>
        <a href="https://zib.com.ua/ua/140115-oprilyudnennya_prizvischa_pidsudnogo_do_viroku_porushue_yogo.html"/>
        <a href="https://zib.com.ua/ua/issue/685/"/>
        <a href="https://zib.com.ua/ua/140081-vs_okresliv_kolo_osib_yakim_vidaetsya_dublikat_dovirenosti.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/140102-pidval_mozhe_buti_ne_dopomizhnim_a_nezhitlovim_primischennya.html"/>
        <a href="https://zib.com.ua/ua/140086-vs_nazvav_pidstavu_dlya_viznannya_shlyubnogo_dogovoru_nediys.html"/>
        <a href="https://zib.com.ua/ua/140007-vs_vislovivsya_schodo_prav_kreditora_u_razi_smerti_borzhnika.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/140008-vs_nazvav_pidstavu_dlya_viznannya_pravochinu_nediysnim.html"/>
        <a href="https://zib.com.ua/ua/139882-pamyatka_simeynogo_advokata_schodo_vrahuvannya_dumki_ditini_.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139909-vs_vislovivsya_schodo_poziki_bez_prava_styagnennya.html"/>
        <a href="https://zib.com.ua/ua/139910-vs_poyasniv_pravila_podannya_kopiy_pozovnih_zayav_do_sudu_.html"/>
        <a href="https://zib.com.ua/ua/139928-vs_nazvav_pidstavu_dlya_zvilnennya_vodiya_vid_vidshkoduvanny.html"/>
        <a href="https://zib.com.ua/ua/139907-vs_vislovivsya_schodo_identifikacii_vikonavcya_pidpisu_v_osp.html"/>
        <a href="https://zib.com.ua/ua/139606-vs_poyasniv_umovi_dlya_viznannya_prava_vlasnosti_za_nabuvaln.html"/>
        <a href="https://zib.com.ua/ua/issue/679/"/>
        <a href="https://zib.com.ua/ua/139911-sistematichna_nesplata_orendnoi_plati_e_pidstavoyu_dlya_rozi.html"/>
        <a href="https://zib.com.ua/ua/139607-vs_vislovivsya_schodo_vtrati_ditinoyu_prava_na_koristuvannya.html"/>
        <a href="https://zib.com.ua/ua/139857-spir_yakiy_ne_mae_oznak_korporativnogo_rozglyadayut_zagalni_.html"/>
        <a href="https://zib.com.ua/ua/139799-vs_vislovivsya_schodo_viznannya_dogovoru_pro_vidstuplennya_p.html"/>
        <a href="https://zib.com.ua/ua/issue/681/"/>
        <a href="https://zib.com.ua/ua/139796-dlya_nakladennya_areshtu_na_mayno_zayavnik_mae_dovesti_namir.html"/>
        <a href="https://zib.com.ua/ua/139608-vs_vislovivsya_schodo_vidvedennya_zemelnoi_dilyanki_yaka_ne_.html"/>
        <a href="https://zib.com.ua/ua/139794-novoviyavleni_obstavini_mayut_pidtverdzhuvatisya_faktichnimi.html"/>
        <a href="https://zib.com.ua/ua/139686-vs_poyasniv_koli_vikonavchiy_napis_notariusa_ne_pidlyagae_vi.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>