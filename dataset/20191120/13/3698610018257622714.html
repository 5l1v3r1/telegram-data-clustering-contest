<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sbu-zatrimala-internet-provokatora-yakiy-zaklikav-do-teraktiv-u-den-gidnosti-ta-svobodi-330302_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T13:51:00+00:00"/>
    <meta property="og:title" content="СБУ затримала завербованого ФСБ українця, який закликав до терактів у День Гідності"/>
    <meta property="og:description" content="Провокатор діяв згідно із завданнями російських спецслужб. "/>
  </head>
  <body>
    <article>
      <h1>СБУ затримала завербованого ФСБ українця, який закликав до терактів у День Гідності</h1>
      <h2>Провокатор діяв згідно із завданнями російських спецслужб. </h2>
      <address>
        <time datetime="2019-11-20T13:51:00+00:00">20 Nov 2019, 13:51</time>
      </address>
      <p>Служба безпеки України затримала жителя Дніпропетровської області, який за завданням спецслужб РФ поширював в соцмережах заклики до здійснення терористичних актів у День Гідності і Свободи, 21 листопада, повідомляє пресслужба СБУ.</p>
      <p>"За завданням кураторів провокатор від імені проукраїнського активіста зареєструвався у соцмережах. Напередодні Дня Гідності та Свободи провокатор почав розміщувати заклики до скоєння терористичних актів у найбільших містах України, зокрема Києві, Дніпрі, Харкові та Одесі", - йдеться у повідомленні. </p>
      <p>Зазначається, що за задумом російських спецслужб, дії провокатора мали створити інформаційний фон для дестабілізації суспільно-політичної ситуації в країні напередодні та під час святкування. </p>
      <p>Оперативники та слідчі спецслужби встановили, що чоловік був залучений до співробітництва представником інформаційної групи "Сапфір", створеної ГУ Генштабу ЗС РФ. На співпрацю він погодився із ідеологічних міркувань.</p>
      <p>Повідомляється, що за скоєння злочину, передбаченого ст. 258-2 (публічні заклики до вчинення терористичного акту) Кримінального кодексу України, мешканцю Дніпропетровщини загрожує позбавлення волі на строк до п'яти років.</p>
      <p>Наразі триває досудове слідство.  </p>
      <p>В Черкаській області <a href="https://dt.ua/UKRAINE/na-cherkaschini-zatrimali-agenta-rosiyskoyi-specsluzhbi-sbu-327918_.html"><b>затримали агента російської спецслужби</b></a>. Повідомляється, що завербований місцевий мешканець збирав та передавав кураторам закриту інформацію про обороноздатність України.</p>
      <p>У вересні <b><a href="https://dt.ua/UKRAINE/rosiyskogo-shpiguna-zasudili-do-dev-yati-rokiv-pozbavlennya-voli-322291_.html">колишнього співробітника держконцерну "Укроборонпром" засудили до дев'яти років позбавлення волі за державну зраду</a></b> і шпигунство на користь Росії. Обвинувачений визнав, що працював на розвідку Міноборони Росії з 2014 року. Його завербували в анексованому Криму.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>