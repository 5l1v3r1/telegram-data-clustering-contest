<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zvanicno-kokoskov-prvo-obracanje-selektora-393271.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T13:41:00+00:00"/>
    <meta property="og:title" content="Zvanično - Kokoškov! Prvo obraćanje selektora!"/>
    <meta property="og:description" content="Srbija ima novog selektora."/>
  </head>
  <body>
    <article>
      <h1>Zvanično - Kokoškov! Prvo obraćanje selektora!</h1>
      <h2>Srbija ima novog selektora.</h2>
      <address><time datetime="2019-11-20T13:41:00+00:00">20 Nov 2019, 13:41</time> by <a rel="author">Aleksandar Obrenović</a></address>
      <p>Igor Kokoškov je novi selektor reprezentacije Srbije.<br/><br/>Nakon Aleksandra Đorđevića pomoćni trener Kingsa će sesti na klupu našeg nacionalnog tima, što su u Košarkaškom savezu Srbije procenili kao najbolje moguće rešenje.<br/><br/><i>"Izuzetno smo zadovoljni što će tako kvalitetan stručnjak i jedan od najboljih srpskih trenera ubuduće sedeti na klupi reprezentacije Srbije. Igor je najbolje rešenje za predstojeće izazove, jer nas očekuju kvalifikacije za Evropsko prvenstvo i kvalifikacioni turnir za Olimpijske igre, a jasno je da je naš primarni cilj da izborimo plasman na oba takmičenja. Veliko hvala Sakramento Кingsima, posebno Vladu Divcu, na pomoći i razumevanju u realizaciji angažovanja Кokoškova od strane КSS, što je veoma bitno za kompletnu srpsku košarku. Uskoro ću se u Americi sastati sa Igorom, gde ćemo razgovarati o detaljima saradnje i planovima za naredni period"</i>, rekao je Predrag Danilović, predsednik Košarkaškog saveza Srbije.<br/><br/>Onda se oglasio i Igor Kokoškov koji ističe i da mu je ukazana velika čast.<br/><br/><i>"Ovim imenovanjem mojoj porodici i meni lično je ukazana velika čast. Srećan sam da ću biti u mogućnosti da kao selektor vodim nacionalni košarkaški tim Srbije. Dobro mi je poznato koliko ljudi u Srbiji vole i podržavaju košarkašku reprezentaciju. Takođe, dobro mi je poznato kakvi su naši rezultatski standardi koje su svojim uspesima decenijama gradile prethodne generacije igrača i trenera. Očekivanja naših navijača od nacionalnog tima su uvek bila velika, a ambicije igrača i trenera su uvek najveće. Toga sam vrlo svestan. Svaki košarkaški trener sa ovih prostora sanja da postane selektor nacionalog tima</i>", rekao je Kokoškov.<br/><br/>Rekao je da će za sve preuzeti odgovornost, a da potencijalni uspesi pripadaju igračima.<br/><br/>"<i>Moj glavni motiv da se prihvatim ovog posla je upravo jaka lična “emocija” i želja da se posle 20 godina rada u NBA i više od deset godina rada u FIBA sa drugim nacionalnim timovima konačno vratim tamo odakle sam krenuo - u Srbiju. U tom smislu, za mene je izbor za selektora našeg nacionalnog tima profesionalni zadatak koji ne može da se uporedi ni sa jednim drugim sportskim izazovom do sada. Detalji našeg ugovora nisu tajna, ali ne bi trebalo da budi prioritetni javnosti u ovom trenutku, kao što nisu bili prioritetni ni meni pri potpisivanju istog. Moje trenersko razmišljanje se bazira na tome da se svaki uspešan tim, pre svega, gradi na kreativnošću i sposobnostima samih igrača tog tima. Mi u Srbiji nikada nismo oskudevali u košarkaškom talentu. Otuda će moj posao kao selektora biti da igrače pripremim, pomognem im i da donosim odluke u najboljem interesu tima. Igrači sa kojima sam do sada radio znaju da je moj stav da "uspeh tima uvek pripada igračima, a da treneri preuzimaju odgovornost"</i>, rekao je Kokoškov.<br/><br/>Ovaj stručnjak ističe i da će veliki deo vremena provesti u Sjedinjenim Američkim Državama.<br/><br/><i>"Iako živimo na različitim kontinentima, danas, u 21. veku, veku tehnologije, znam da ću sada većinu slobodnog vremena provoditi za kompjuterom gledajući utakmice iz Evrope i na telefonu kontaktirajući naše igrače i moje saradnike. To za mene u ovom poslu neće biti ništa novo..."</i>, rekao je Kokoškov.<br/><br/><i>"Na kraju, želim da se zahvalim Кošarkaškom savezu Srbije na ukazanom poverenju i odlučnosti da sarađujemo. Želeo bih, takođe, da se zahvalim čitavoj organizaciji Sakramento Кingsa na podršci da mi, i pored svakodnevnih NBA obaveza, dozvole da budem uz nacionalni tim Srbije. Ono što mogu sigurno da obećam je da ću svo svoje iskustvo, znanje i energiju, staviti u službu nacionalnog tima sa željom da se ostvare ciljevi koji su pred nama"</i>, rekao je Igor Kokoškov.</p>
      <p>Izvor: Sportske.net</p>
    </article>
  </body>
</html>