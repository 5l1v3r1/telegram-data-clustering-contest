<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391620-%d7%a8%d7%91%d7%a0%d7%99%d7%9d-%d7%a1%d7%a8%d7%95%d7%92%d7%99%d7%9d-%d7%aa%d7%95%d7%9e%d7%9b%d7%99%d7%9d-%d7%91%d7%9b%d7%a0%d7%a1-%d7%9e%d7%aa%d7%a0%d7%92%d7%93%d7%99-%d7%94%d7%97%d7%99%d7%a1%d7%95"/>
    <meta property="og:site_name" content="סרוגים"/>
    <meta property="article:published_time" content="2019-11-20T13:47:18+00:00"/>
    <meta property="og:title" content="רבנים סרוגים תומכים בכנס מתנגדי החיסונים"/>
    <meta property="og:description" content="הרב דוב ליאור והרב יובל שרלו יצאו במכתבי תמיכה בכנס מתנגדי החיסונים שיתקיים מחר &quot;אין לכפות על מישהו שיטת טיפול מונע אם הוא שולל אותו מטעמים שלו&quot;"/>
  </head>
  <body>
    <article>
      <h1>רבנים סרוגים תומכים בכנס מתנגדי החיסונים</h1>
      <h2>הרב דוב ליאור והרב יובל שרלו יצאו במכתבי תמיכה בכנס מתנגדי החיסונים שיתקיים מחר "אין לכפות על מישהו שיטת טיפול מונע אם הוא שולל אותו מטעמים שלו"</h2>
      <address><time datetime="2019-11-20T13:47:18+00:00">20 Nov 2019, 13:47</time> by <a rel="author">, חדשות סרוגים</a></address>
      <p>ראש ישיבת אורות שאול וראש תחום אתיקה בארגון צהר – <u><a href="https://www.srugim.co.il/331723-%d7%94%d7%a8%d7%91-%d7%99%d7%95%d7%91%d7%9c-%d7%a9%d7%a8%d7%9c%d7%95-%d7%a0%d7%92%d7%93-%d7%94%d7%a7%d7%a8%d7%99%d7%90%d7%94-%d7%9c%d7%9e%d7%9e%d7%a9%d7%9c%d7%aa-%d7%90%d7%97%d7%93%d7%95%d7%aa">הרב יובל שרלו</a></u> ורבה לשעבר של קרית ארבע <u><a href="https://www.srugim.co.il/373196-%d7%94%d7%a8%d7%91-%d7%93%d7%91-%d7%9c%d7%99%d7%90%d7%95%d7%a8-%d7%9c%d7%90-%d7%9c%d7%97%d7%a9%d7%95%d7%a9-%d7%95%d7%9c%d7%94%d7%a6%d7%91%d7%99%d7%a2-%d7%a2%d7%a6%d7%9e%d7%94-%d7%99%d7%94%d7%95%d7%93">הרב דוב ליאור</a></u> יצאו במכתבי תמיכה בכנס מתנגדי החיסונים שיתקיים מחר במתחם אקספו בתל אביב.</p>
      <figure>
        <img src="https://www.srugim.co.il/i/wp-content/uploads/2018/11/21__w1980.jpeg"/>
      </figure>
      <h4>עוד באותו נושא</h4>
      <h4>הסטודנטיות שנלחמות בחצבת: "החיסונים מצילים חיים, זו עובדה"</h4>
      <p>לכתבה המלאה בסרוגים &gt;</p>
      <p>הרב שרלו שהוזמן להגיע לכנס <b>חיסונים – בחירה מושכלת</b>, אישר בתחילה את הגעתו, אך נאלץ לבטל בשל 'נסיבות משפחתיות פתאומיות'. במקום השתתפותו, שיגר הרב מכתב למארגני הכנס, ובו תמצית מהדברים שהיה אמור לומר בכינוס.</p>
      <p>במכתב המתפרסם לראשונה בסרוגים, כותב הרב כי הוא אינו חלק מתנועה גורפת של התנגדות לחיסונים. "להפך, אני סובר שעולם החיסונים הביא ברכה רבה לעולם, הוא חיוני מאוד, וחלק מהיכולת של קבוצות מסוימות להסתדר בלעדיו נובעת מהעובדה שרוב הציבור כן מחוסן. אם לא כך היה המצב – התוצאות האפידמיולוגיות היו חמורות מאוד."</p>
      <p>"העובדה שיש לחיסונים גם תופעות לוואי היא מובנת מאליה – איני מכיר פרוצדורה רפואית כלשהי שאין בה סיכון, תוצאות לוואי וכדו', ולעולם הוי שוקל שכר מצווה כנגד הפסדה, ושכר חיסון כנגד הפסדו".</p>
      <figure>
        <a href="https://www.srugim.co.il/391620-%d7%a8%d7%91%d7%a0%d7%99%d7%9d-%d7%a1%d7%a8%d7%95%d7%92%d7%99%d7%9d-%d7%aa%d7%95%d7%9e%d7%9b%d7%99%d7%9d-%d7%91%d7%9b%d7%a0%d7%a1-%d7%9e%d7%aa%d7%a0%d7%92%d7%93%d7%99-%d7%94%d7%97%d7%99%d7%a1%d7%95/%d7%94%d7%a8%d7%91-%d7%a9%d7%a8%d7%9c%d7%95-3">
          <img src="https://www.srugim.co.il/wp-content/uploads/2019/11/%D7%94%D7%A8%D7%91-%D7%A9%D7%A8%D7%9C%D7%95.jpg"/>
        </a>
      </figure>
      <h3>טוב מאוד שהדברים ייבחנו</h3>
      <p>עמותת <b>חיסונים – בחירה מושכלת</b>, נוסדה לפני שנה, מתוך צורך של קבוצת הורים המונה למעלה מ-43,000 הפעילים בקבוצת הפייסבוק. החברים מבקשים להעניק לכלל הציבור גישה למידע  הנוגע לבטיחות החיסונים ויעילותם וכן ההיבט החוקי והחוקתי הנוגע למתן חיסונים בישראל. העמותה אף מהווה בית לנפגעי חיסונים ומספקת להם מידע באשר לזכויותיהם לפיצוי מהקרן לפיצוי נפגעי חיסון.</p>
      <p>הרב שרלו מוסיף במכתב כי אילו היה מגיע לכנס היה אומר שלושה דברים: הראשון – "האמת אינה נמצאת במקום אחד. חברה חייבת לאפשר לקולות שהם מחוץ לעמדה המקובלת להישמע. זו</p>
      <p>לא רק זכותם של קבוצות המיעוט. זה חייב להיות אינטרס של עמדת הרוב – לשמוע קולות אחרים שיחייבו את הרוב לבחון מחדש את עמדות שלו. טוב לשמוע דווקא את העמדות המנוגדות, כדי לחייב את עצמנו לבחון את העמדה שלנו מחדש."</p>
      <p>שנית, אני חסיד גדול של הסכמה מדעת. חשוב להדגיש כי אין מדובר בהסכמה בלבד, אלא בהסכמה מדעת. העובדות חייבות להיות מונגשות למתחסנים. הן חייבות להיות מוצגות ביושר, בהגינות, בלי מניפולציות, ובד בבד בקיצור ובדיוק – כדי שהן תהיינה אפקטיביות. על כן, מוטל על כל הצדדים להציג כך את הנתונים שהם מסתמכים עליהם, ואת העמדות שלהם.</p>
      <p>שלישית, איני אוהב את המחשבה הבינרית – או התנגדות מוחלטת לחיסונים או תמיכה בכולם. לאחר הצגת עמדות קיצוניות – תמיד צריך לחתור להתקרבות. לא תהייה הסכמה מוחלטת, אך טוב מאוד שהדברים ייבחנו, והעמדות תיבדקנה עד כמה רחוק הן יכולות ללכת גם לצד השני.</p>
      <h3>הרב ליאור: אין לכפות שיטת טיפול מונע</h3>
      <figure>
        <a href="https://www.srugim.co.il/391620-%d7%a8%d7%91%d7%a0%d7%99%d7%9d-%d7%a1%d7%a8%d7%95%d7%92%d7%99%d7%9d-%d7%aa%d7%95%d7%9e%d7%9b%d7%99%d7%9d-%d7%91%d7%9b%d7%a0%d7%a1-%d7%9e%d7%aa%d7%a0%d7%92%d7%93%d7%99-%d7%94%d7%97%d7%99%d7%a1%d7%95/%d7%94%d7%a8%d7%91-%d7%9c%d7%99%d7%90%d7%95%d7%a8-4">
          <img src="https://www.srugim.co.il/wp-content/uploads/2019/11/%D7%94%D7%A8%D7%91-%D7%9C%D7%99%D7%90%D7%95%D7%A8.jpg"/>
        </a>
      </figure>
      <p>דברים ברוח דומה הוסיף גם הרב דוב ליאור, לשעבר רבה של קרית ארבע, שגם הוא הוזמן להגיע לכנס, אך נבצר ממנו בשל אילוצים. בדברי הברכה לבאי הכנס "החשוב" כהגדרתו, כותב הרב ליאור בין השאר: "בוודאי שעל פי תורתנו יש מצווה גדולה לעודד, לסייע ולתמוך, בכל מי שחלה או סבל אך אין לכפות על מישהו שיטת טיפול מונע אם הוא שולל אותו מטעמים שלו, היות והוא סומך על שיטת רפואה אחרת".</p>
      <p>"יש לתת לכל אדם בחירה חופשית באיזו צורה ברצונו להתמודד עם המציאות הקשה, במיוחד בטיפול הדורש הכנסת חומרים מסוכנים לגוף, העלולים לגרום נזק ואף להגיע לידי פיקוח נפש חלילה, ובמיוחד במדינה שאמורה להיות דמוקרטית. יישר כח לכל חברי העמותה ויהי רצון שברכת ה' תשרה במעשי ידכם לטובת עמנו."</p>
      <figure>
        <a href="https://www.srugim.co.il/391620-%d7%a8%d7%91%d7%a0%d7%99%d7%9d-%d7%a1%d7%a8%d7%95%d7%92%d7%99%d7%9d-%d7%aa%d7%95%d7%9e%d7%9b%d7%99%d7%9d-%d7%91%d7%9b%d7%a0%d7%a1-%d7%9e%d7%aa%d7%a0%d7%92%d7%93%d7%99-%d7%94%d7%97%d7%99%d7%a1%d7%95/whatsapp-image-2019-11-20-at-15-04-49">
          <img src="https://www.srugim.co.il/wp-content/uploads/2019/11/WhatsApp-Image-2019-11-20-at-15.04.49.jpeg"/>
        </a>
        <figcaption>תכניית כנס חיסונים – בחירה מושכלת</figcaption>
      </figure>
    </article>
  </body>
</html>