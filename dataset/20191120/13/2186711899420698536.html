<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/politsija-hersonschini-zasterigaje-vid-shahrajiv"/>
    <meta property="og:site_name" content="ПІК"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Поліція Херсонщини застерігає від шахраїв"/>
    <meta property="og:description" content="Кожного дня в поліцію Херсонської області звертаються мешканці області, які стали жертвами телефонних або Інтернет шахраїв. Зловмисники використовують найрізноманітніші методи та способи: дзвінок від працівника банку, або продаж якісного товару за зниженою ціною, або дзвінок від родича, який потрапив у біду. В усі ці види пасток потрапили вчора херсонці."/>
  </head>
  <body>
    <article>
      <h1>Поліція Херсонщини застерігає від шахраїв</h1>
      <address>
        <time datetime="2019-11-20T13:00:00+00:00">20 Nov 2019, 13:00</time>
      </address>
      <p>Кожного дня в поліцію Херсонської області звертаються мешканці області, які стали жертвами телефонних або Інтернет шахраїв. Зловмисники використовують найрізноманітніші методи та способи: дзвінок від працівника банку, або продаж якісного товару за зниженою ціною, або дзвінок від родича, який потрапив у біду. В усі ці види пасток потрапили вчора херсонці.<br/><b>Дзвінок від працівника банку<br/></b>Вчора в чергову частину Каховського відділу поліції звернулась 30-річна жителька с. Зелений Під. Вона розповіла, що їй на мобільний зателефонував невідомий чоловік та представився працівником служби безпеки банку, в якому обслуговується жінка. Псевдопрацівник повідомив, що банківська картка заявниці заблокована та для її розблокування необхідно назвати реквізити. Жінка продиктувала дані картки, після чого отримала SMS-повідомлення про зняття з рахунку 20000 гривень.<br/><b>Дзвінок - ваш родич потрапив у біду<br/></b>Цього ж дня в Великолепетиське відділення поліції надійшла заява від 81-річної місцевої мешканки. Пенсіонерці зателефонував незнайомий чоловік та повідомив, що її донька потрапила в халепу і для вирішення питання потрібно заплатити гроші. Схвильована жінка зібрала всі свої збереження і перерахувала зловмисникам 14000 гривень. Лише після відправлення грошей заявниця вирішила зателефонувати дочці та дізналася, що з нею насправді все гаразд.<br/><b>Продаж неіснуючого товару через Інтернет<br/></b>Також вчора близько опівдня в чергову частину Білозерського відділення поліції зателефонував 27-річний місцевий житель. Чоловік розповів, що замовив фотоапарат на сайті-оголошень. Два дні тому він перерахував продавцю 14000 гривень, але товар так і не отримав і продавець на дзвінки не відповідає.<br/>Шановні громадяни! Поліція Херсонщини закликає вас бути більш обачними та не довіряти особам, які намагаються ввести вас в оману. Дзвінок на мобільний із невідомого номера – перший сигнал, що ваш співрозмовник може виявитися шахраєм. Попередьте своїх батьків, родичів, сусідів, особливо літнього віку, про такі види шахрайства, щоб уникнути біди в подальшому та зберегти гроші.<br/>Кілька порад, як вберегтися від шахраїв:<br/>- ретельно перевіряйте інформацію, яку вам повідомляють;<br/>- не поспішайте виконувати вказівки незнайомих вам людей;<br/>- нікому не повідомляйте PIN-код, CVV-код або інші реквізити картки;<br/>- якщо вас інформують, що ваші рідні потратили у біду, обов'язково перетелефонуйте їм, щоб дізнатися чи з ними все гаразд;<br/>- не перераховуйте гроші за товар на перед, користуйтеся послугою перевізників «післяплати», коли ви платите за посилку оглянувши її.<br/>У разі, якщо ви стали жертвою шахраїв, звертайтесь до найближчого відділення поліції або телефонуйте «102».</p>
      <related>
        <h4>Новини по темі</h4>
        <a href="https://pik.ua/news/url/hersonets-zamovljav-nasinnja-dlja-konopel-cherez-internet"/>
        <a href="https://pik.ua/news/url/zniknennja-kolishnogo-suddi-u-hersoni-cholovika-zastrelili-ta-zakopali"/>
        <a href="https://pik.ua/news/url/zhinku-scho-hotila-kupiti-dizelne-palivo--nadurili-na--15-tisjach-griven"/>
      </related>
    </article>
  </body>
</html>