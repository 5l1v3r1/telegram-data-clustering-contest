<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462032/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A7%A7%E0%A7%A6-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%9A%E0%A6%BE%E0%A6%B0%E0%A7%8D%E0%A6%9C"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T13:10:00+00:00"/>
    <meta property="og:title" content="রিফাত হত্যা : ১০ আসামির বিরুদ্ধে চার্জ গঠন ২৮ নবেম্বর"/>
    <meta property="og:description" content="নিজস্ব সংবাদদাতা, বরগুনা ॥ বরগুনার আলোচিত শাহনেওয়াজ রিফাত (রিফাত শরীফ) হত্যা মামলার প্রাপ্তবয়স্ক ১০ আসামির বিরুদ্ধে চার্জ গঠনের তারিখ নির্ধারণ করেছে আদালত। একই সঙ্গে তিন আসামির জামিন নামঞ্জুর ও তিন আসামিকে পরীক্ষায় অংশগ্রহনের সুযোগ দিয়েছে আদালত। আজ বুধবার সকাল ১০ টার দিকে বরগুনার জেলা ও ..."/>
  </head>
  <body>
    <article>
      <h1>রিফাত হত্যা : ১০ আসামির বিরুদ্ধে চার্জ গঠন ২৮ নবেম্বর</h1>
      <address>
        <time datetime="2019-11-20T13:10:00+00:00">20 Nov 2019, 13:10</time>
      </address>
      <figure>
        <img src="http://www.dailyjanakantha.com/files/201911/1574259042_20.jpg"/>
      </figure>
      <p>নিজস্ব সংবাদদাতা, বরগুনা ॥ বরগুনার আলোচিত শাহনেওয়াজ রিফাত (রিফাত শরীফ) হত্যা মামলার প্রাপ্তবয়স্ক ১০ আসামির বিরুদ্ধে চার্জ গঠনের তারিখ নির্ধারণ করেছে আদালত। একই সঙ্গে তিন আসামির জামিন নামঞ্জুর ও তিন আসামিকে পরীক্ষায় অংশগ্রহনের সুযোগ দিয়েছে আদালত।</p>
      <p>আজ বুধবার সকাল ১০ টার দিকে বরগুনার জেলা ও দায়রা জজ আদালতের বিচারক মোঃ আছাদুজ্জামান এ আদেশ দেন। এসময় মামলাটির বিচারিক কার্যক্রম দ্রুত সম্পন্ন করার জন্য মামলার চার্জ গঠনের তারিখ ২৮ নবেম্বর নির্ধারণ করা হয়।</p>
      <p>আদালত সুত্রে জানা গেছে, বুধবার ধার্য তারিখে আল কাইউম ওরফে রাব্বি আকন, মোঃ হাসান এবং মোহাইমিনুল ইসলাম সিফাতের জামিন আবেদন নামঞ্জুর করা হয়েছে। আর রাকিবুল হাসান রিফাত ফরাজি, কামরুল ইসলাম সাইমুন, এবং মোঃ সাগর পরীক্ষায় অংশ নেয়ার আবেদন করেন। পরে আদালতে তাদের আবেদন মঞ্জুর করেন। এর আগে ধার্য তারিখ থাকায় এ মামলায় কারাগারে থাকা প্রাপ্তবয়স্ক ৮ আসামিকে আদালতে হাজির করে পুলিশ। এছাড়াও বাবার সাথে আদালতে হাজির হন এ মামলায় জামিনে মুক্ত থাকা নিহত রিফাতের স্ত্রী আয়েশা সিদ্দিকা মিন্নি। পরে ২৮ নবেম্বর আসামিদের বিরুদ্ধে চার্জ গঠনের শুনানির দিন নির্ধারণ করে কারাগারে থাকা সব আসামিদের কাররাগারে পাঠানোর নির্দেশ দেন।</p>
      <p>এ বিষয়ে রিফাত হত্যা মামলার বাদি পক্ষের আইনজীবী মজিবুল হক কিসলু বলেন, ধার্য তারিখে কারাগারে থাকা আট আসামিকে আদালতে হাজির করে পুলিশ। আদালতে হাজির হয় মিন্নিও। পরে তিন আসামির জামিন নামঞ্জুর এবং অপর তিন আসামির পরীক্ষায় অংশ নেয়ার অনুমতি দেন আদালত। ২৮ নবেম্বর প্রাপ্তবয়স্ক ১০ আসামির বিরুদ্ধে চার্জ গঠনের শুনানির দিন ধার্য করেছে আদালত। একই সাথে হাইকোর্ট থেকে জামিনে থাকা মিন্নিকে বরগুনা জেলা ও দায়রা জজ আদালতে জামানত নামা দাখিলের নির্দেশ দিয়েছেন।</p>
      <p>রিফাত হত্যা মামলার প্রাপ্তবয়স্ক আসামিরা হলেন, রাকিবুল হাসান রিফাত ফরাজি (২৩), আল কাইউম ওরফে রাব্বি আকন (২১), মোহাইমিনুল ইসলাম সিফাত (১৯), রেজওয়ান আলী খান হৃদয় ওরফে টিকটক হৃদয় (২২), মোঃ হাসান (১৯), মোঃ মুসা (২২), আয়েশা সিদ্দিকা মিন্নি (১৯), রাফিউল ইসলাম রাব্বি (২০), মোঃ সাগর (১৯), কামরুল ইসলাম সাইমুন (২১)।</p>
      <p>৬ নবেম্বর রিফাত হত্যা মামলার প্রাপ্তবয়স্ক আসামিদের অভিযোগপত্র বিচারের জন্য প্রস্তুত করে জেলা ও দায়রা জজ আদাতনে প্রেরণ করে সিনিয়র জুডিসিয়াল ম্যাজিস্ট্রেট আদালত।</p>
      <p>১ সেপ্টেম্বর রিফাত শরীফ হত্যা মামলায় রিফাতের স্ত্রী আয়শা সিদ্দিকা মিন্নিসহ ২৪ জনের বিরুদ্ধে বরগুনার সিনিয়র জুডিশিয়াল ম্যাজিস্ট্রেট আদালতে দুই ভাগে বিভক্ত অভিযোগপত্র (চার্জশিট) দেয় পুলিশ। একই সঙ্গে রিফাত হত্যা মামলার এক নম্বর আসামি নয়ন বন্ড বন্দুকযুদ্ধে নিহত হওয়ায় তাকে মামলা থেকে অব্যাহতি দেওয়া হয়।</p>
      <p>প্রসঙ্গত, ২৬ জুন সকাল সোয়া ১০টার দিকে বরগুনা সরকারি কলেজের সামনে সন্ত্রাসীরা রিফাত শরীফকে প্রকাশ্যে রামদা দিয়ে কুপিয়ে গুরুতর আহত করে। পরে গুরুতর আহত রিফাতকে ওইদিনই বরিশাল শের-ই-বাংলা মেডিক্যাল কলেজ হাসপাতালে ভর্তি করা হলে বিকালে তিনি মারা যান। এ ঘটনায় রিফাতের বাবা দুলাল শরীফ বাদী হয়ে ১২ জনের নাম উল্লেখসহ পাঁচ-ছয় জনকে অজ্ঞাত আসামি করে বরগুনা থানায় একটি হত্যা মামলা দায়ের করেন।</p>
      <p>এ মামলার চার্জশিটভুক্ত প্রাপ্তবয়স্ক আসামি মোঃ মুসা এখনো পলাতক রয়েছেন। এছাড়া নিহত রিফাতের স্ত্রী আয়েশা সিদ্দিকা মিন্নি উচ্চ আদালতের নির্দেশে জামিনে রয়েছেন। আর বাকি আসামিরা কারাগারে রয়েছেন।</p>
    </article>
  </body>
</html>