<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Muzeme-cestovat-Ale-treba-drogy-O-17-listopadu-trochu-jinak-Na-Ceskem-rozhlase-604058"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T13:08:00+00:00"/>
    <meta property="og:title" content="Můžeme cestovat. Ale třeba drogy... O 17. listopadu trochu jinak. Na Českém rozhlase"/>
    <meta property="og:description" content="Komentátor Českého rozhlasu Ivan Hoffman se při třicátém výročí událostí Listopadu 1989 zamyslel nad tím, že každá společenská změna má vítěze, ale i poražené. A že musíme respektovat obě strany."/>
  </head>
  <body>
    <article>
      <h1>Můžeme cestovat. Ale třeba drogy... O 17. listopadu trochu jinak. Na Českém rozhlase</h1>
      <address>
        <time datetime="2019-11-20T13:08:00+00:00">20 Nov 2019, 13:08</time>
      </address>
      <p>
        <b>Komentátor Českého rozhlasu Ivan Hoffman se při třicátém výročí událostí Listopadu 1989 zamyslel nad tím, že každá společenská změna má vítěze, ale i poražené. A že musíme respektovat obě strany.</b>
      </p>
      <p>Jedním z důvodů je i to, že ve chvíli spontánního vzepětí obvykle nemáme představu, co bude dál. A také to, že první generace revolucionářů je obvykle rychle vystřídána jinými lidmi a „kontrarevolucí“.</p>
      <p>U nás byla podle Hoffmana sametová nejen revoluce, ale i následná „kontrarevoluce“, což bylo obrovské štěstí. Hoffmanovi se také líbí, že se při výročích Listopadu vrací tehdejší družná atmosféra.</p>
      <p>Musíme ale respektovat i ty, kteří v Listopadu neslaví. A to, že důvodem ke zklamání může být i pouhý pocit, že mám méně, než jsem mohl mít.</p>
      <p>Obecně podle něj lidé konzervativně netouží po revolucích, spíše vždy chtějí vylepšit existující systém. Tak uvažovali v roce 1968, i v roce 1989. Tehdy ale došlo k zásadní změně společnosti. „problematický kolektivismus nahradil docela bezohledný individualismus,“ vzpomíná Ivan Hoffman.</p>
      <p>Ten připomíná, že na vše se dá koukat z obou stran. I to zrušení hranic, fantastická věc, mělo své důsledky například v šíření drog, nebo v úniku mozků z ČR.</p>
      <p>„Důsledkem změny proto není jen společné vítězství, ale i spousta poražených. A těch je potřeba si všimnout a stále o nich vědět. Protože tady žijeme všichni spolu a nějak spolu musíme vyjít,“ zakončil Ivan Hoffman svůj vzkaz posluchačům Českého rozhlasu.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/rozhovory/Ivan-Hoffman-Ze-lid-neslavi-listopad-Vitezny-unor-v-roce-78-taky-neslavil-Dopadlo-to-podobne-Havla-bylo-na-politiku-skoda-ale-on-sam-na-to-neprisel-Okopavani-Zemana-a-Babise-je-trapne-589908"/>
        <a href="https://www.parlamentnilisty.cz/arena/monitor/Sok-v-Ceskem-rozhlase-S-islamem-se-nedohodneme-Musime-byt-ti-silnejsi-579086"/>
        <a href="https://www.parlamentnilisty.cz/arena/monitor/Ivan-Hoffman-Obycejni-clenove-CSSD-do-vlady-s-ANO-chteji-Berlusconi-byl-obvinen-porad-a-stejne-ho-lide-volili-534194"/>
        <a href="https://www.parlamentnilisty.cz/arena/monitor/Legendarni-Ivan-Hoffman-pro-PL-brani-Jana-Petranka-pred-Honzou-Culikem-a-tvrde-odmita-Chovancuv-urad-na-hledani-pravdy-Pochvalte-nezavisla-media-471781"/>
      </related>
    </article>
  </body>
</html>