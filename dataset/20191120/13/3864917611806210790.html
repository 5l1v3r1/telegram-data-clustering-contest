<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822097-gpu-zupinila-provadzenna-sodo-zlocevskogo-vin-u-rozsuku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:45:00+00:00"/>
    <meta property="og:title" content="ГПУ зупинила провадження щодо Злочевського, він у розшуку"/>
    <meta property="og:description" content="Генеральна прокуратура України зупинила провадження щодо колишнього міністра екології та природних ресурсів Миколи Злочевського, його оголошено у розшук."/>
  </head>
  <body>
    <article>
      <h1>ГПУ зупинила провадження щодо Злочевського, він у розшуку</h1>
      <h2>Генеральна прокуратура України зупинила провадження щодо колишнього міністра екології та природних ресурсів Миколи Злочевського, його оголошено у розшук.</h2>
      <address>
        <time datetime="2019-11-20T13:45:00+00:00">20 Nov 2019, 13:45</time>
      </address>
      <p>Про це заявив на брифінгу у середу генпрокурор Руслан Рябошапки, повідомляє кореспондент Укрінформу.</p>
      <p>"Провадження щодо Злочевського було зупинено у зв'язку з розшуком останнього. Провадження було відновлено, змінена підозра і провадження знову зупинено. Тобто, фактично, нічого не відбулось, окрім розширення підозри пану Злочевському", - пояснив він.</p>
      <p>Рябошапка зазначив, що нещодавні заяви народного депутата Олександра Дубінського щодо справі Злочевскього пов'язані "не з тим, щоб притягнути до відповідальності винних у розкраданні державних коштів, а з тим, щоб зробити публічний резонанс".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2700067-sud-ostrafuvav-nabu-za-nevikonanna-risenna-u-spravi-zlocevskogo.html">Суд оштрафував НАБУ за невиконання рішення у справі Злочевського</a>
      </blockquote>
      <p>"Звідки знає Дубінський про те, що відбувається під час кримінального розслідування, це теж питання", - додав генпрокурор.</p>
      <p>Рябошапка також додав, що Злочевського наразі оголошено у розшук.</p>
      <p>Раніше на брифінгу народний депутат від фракції "Слуги народу" Олександр Дубінський заявив, що Генеральна прокуратура України приховує підозру Миколі Злочевському, який є співвласником компанії Burisma.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2789044-sprava-burisma-visit-i-u-nij-ne-figuruut-zlocevskij-ta-bajden-sap.html">Справа Burisma “висить” і у ній не фігурують Злочевський та Байден — САП</a>
      </blockquote>
      <p>Як повідомлялося, Злочевський виїхав з України в кінці 2014 року після того, як отримав статус підозрюваного у незаконному збагаченні. У січні 2015 року ГПУ оголосила його у розшук. Восени 2016 року з сайту МВС була знята інформаційно-статистична картка про розшук ексміністра. Інформація про припинення розшуку була внесена на підставі надісланої з Генпрокуратури постанови про скасування державного розшуку Злочевського.</p>
      <p>У травні 2019 року ексочільник ГПУ Юрій Луценко повідомив, що Генеральна прокуратура поштою оголосила підозру колишньому міністру екології та природних ресурсів Миколі Злочевському у справі про відмивання коштів.</p>
      <p>4 листопада 2019 року Генеральний прокурор <a href="https://www.ukrinform.ua/tag-rabosapka">Руслан Рябошапка</a> заявив, що наразі здійснюється аудит проваджень, які раніше розслідувалися органами прокуратури.</p>
    </article>
  </body>
</html>