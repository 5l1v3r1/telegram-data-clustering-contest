<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.myvin.com.ua/news/7764-vinnytski-shkoliari-sprobuvaly-sebe-v-roli-kerivnytstva-mista"/>
    <meta property="og:site_name" content="Моя Вінниця"/>
    <meta property="article:published_time" content="2019-11-20T13:30:00+00:00"/>
    <meta property="og:title" content="Вінницькі школярі спробували себе в ролі керівництва міста"/>
    <meta property="og:description" content="Сьогодні, 20 листопада, у Вінниці вперше відбувся День молодіжного місцевого самоврядування. Учнівські лідери з різних шкіл міста в цей день спробували себе у якості керівництва органів місцевого самоврядування Вінницької міської об’єднаної територіальної громади. Молодь обрала серед шкільних лідерів міського голову, секретаря міської ради, заступників міського голови та керівників департаментів і їхніх заступників. Протягом дня вони працюють разом з керівництвом міської ради та її структурних підрозділів, щоб побачити зсередини, як відбувається процес управління містом у різних сферах. "/>
  </head>
  <body>
    <article>
      <h1>Вінницькі школярі спробували себе в ролі керівництва міста</h1>
      <address>
        <time datetime="2019-11-20T13:30:00+00:00">20 Nov 2019, 13:30</time>
      </address>
      <p>
        <i>Сьогодні, 20 листопада, у Вінниці вперше відбувся День молодіжного місцевого самоврядування. Учнівські лідери з різних шкіл міста в цей день спробували себе у якості керівництва органів місцевого самоврядування Вінницької міської об’єднаної територіальної громади. Молодь обрала серед шкільних лідерів міського голову, секретаря міської ради, заступників міського голови та керівників департаментів і їхніх заступників. Протягом дня вони працюють разом з керівництвом міської ради та її структурних підрозділів, щоб побачити зсередини, як відбувається процес управління містом у різних сферах. </i>
      </p>
      <p>День молодіжного місцевого самоврядування у Вінницькій міській ОТГ проводиться в рамках глобальної ініціативи ЮНІСЕФ «Дитяча сесія». Ця акція традиційно проходить по всьому світу 20 листопада з нагоди підписання Конвенції ООН з прав дитини. Цей день - гарна нагода нагадати про права дітей, а також можливість дати їм висловитись і дослухатись до їхніх побажань. Тому у Вінницькій міські раді зібрались шкільні лідери, аби побачити на власні очі щоденну роботу керівників міста.</p>
      <figure>
        <img src="https://www.myvin.com.ua/uploads/ckeditor/pictures/6903/content_SV_03191.jpg"/>
      </figure>
      <p>Розпочався робочий день у дітей із спільної зустрічі та знайомства. Вінницький міський голова Сергій Моргунов розповів, що ідея долучати до процесів управління містом школярів з’явилась ще у 2009 році у тодішнього міського голови Володимира Гройсмана. Він ініціював розробку програми «Вінниця – місто, дружнє до дітей», в рамках якої були сформовані основні інструменти співпраці з шкільним лідерами. Наразі Вінниця вже має свій досвід і результати такої співпраці.  </p>
      <p>«<i>Коли я нещодавно був в Афінах, ми разом з представниками з інших міст брали участь у телемості з молоддю. Мене тоді переповнювала велика гордість за Вінницю, і було дуже приємно, що у нас такі діти. Сьогодні ви матимете нагоду побачити, як відбувається управління у Вінниці, що являє собою діяльність міської ради та виконавчого комітету. Сподіваюсь, що день буде корисним, ви отримаєте певний досвід і, можливо, зробите для себе якийсь висновок щодо свого майбутнього: в якому напрямку ви б хотіли отримати освіту і працювати в подальшому</i>», - сказав <b>Сергій Моргунов</b>. </p>
      <figure>
        <img src="https://www.myvin.com.ua/uploads/ckeditor/pictures/6904/content_SV_03144.jpg"/>
      </figure>
      <p>Разом із міським головою робочий день провів учень школи №22 <b>Ілля Чайковський</b>, якого обрали лідером учнівського самоврядування президенти вінницьких шкіл. Ілля подякував за можливість відчути себе у ролі керівництва міста і сказав: «<i>Міське самоврядування дуже схоже на учнівське самоврядування. Сьогодні у цій залі присутні багато президентів шкіл, і цей досвід допоможе нам в майбутньому. Для нас – це не гра, а важлива робота, адже на своїх місцях у своїх школах ми також робимо досить багато, щоб розвивати наш заклад, щоб створювати комфортні умови для навчання учнів</i>». </p>
      <figure>
        <img src="https://www.myvin.com.ua/uploads/ckeditor/pictures/6905/content_SV_03214.jpg"/>
      </figure>
      <p>Після знайомства усі шкільні лідери пішли працювати разом зі своїми сьогоднішніми наставниками. Діти змогли відчути себе залученими до процесів прийняття рішень, а управлінці отримали можливість почути думки та ідеї дітей, що допоможе їм врахувати потреби школярів у своїй роботі. </p>
      <p>День молодіжного місцевого самоврядування у Вінниці проходить в рамках  Плану дій з реалізації ініціативи ЮНІСЕФ «Громада, дружня до дітей та молоді».</p>
      <slideshow>
        <figure>
          <img src="https://www.myvin.com.ua/uploads/gallery/img/26110/SV_03140.jpg"/>
        </figure>
        <figure>
          <img src="https://www.myvin.com.ua/uploads/gallery/img/26111/SV_03141.jpg"/>
        </figure>
        <figure>
          <img src="https://www.myvin.com.ua/uploads/gallery/img/26112/SV_03142.jpg"/>
        </figure>
        <figure>
          <img src="https://www.myvin.com.ua/uploads/gallery/img/26113/SV_03144.jpg"/>
        </figure>
        <figure>
          <img src="https://www.myvin.com.ua/uploads/gallery/img/26114/SV_03191.jpg"/>
        </figure>
        <figure>
          <img src="https://www.myvin.com.ua/uploads/gallery/img/26115/SV_03214.jpg"/>
        </figure>
        <figure>
          <img src="https://www.myvin.com.ua/uploads/gallery/img/26116/SV_03262.jpg"/>
        </figure>
      </slideshow>
      <figure>
        <iframe src="https://www.youtube.com/embed/Y31VC0nVIMs" width="640" height="360" data-service="Youtube" scrolling="no"/>
      </figure>
      <footer>Від Департамент у справах ЗМІ та зв'язків з громадськістю Вінницької міської ради</footer>
    </article>
  </body>
</html>