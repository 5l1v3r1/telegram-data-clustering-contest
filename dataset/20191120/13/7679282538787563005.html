<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-whatsapp-responds-over-data-theft-issue-says-need-more-engagement-of-government-2859802.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T13:23:28+00:00"/>
    <meta property="og:title" content="जासूसी मामले में Whatsapp ने दिया जवाब, कहा- सरकार से तालमेल की जरूरत"/>
    <meta property="og:description" content="भारतीय साइबर सुरक्षा एजेंसी कंप्यूटर इमरजेंसी रिस्पांस टीम-इंडिया (सीईआरटी-इन) ने व्हाट्सऐप के उपयोक्ताओं के लिये आज एक चेतावनी जारी की थी। इसमें कहा गया कि एक एमपी4 फाइल के साथ वायरस फैल रहा है,..."/>
  </head>
  <body>
    <article>
      <h1>जासूसी मामले में Whatsapp ने दिया जवाब, कहा- सरकार से तालमेल की जरूरत</h1>
      <address><time datetime="2019-11-20T13:23:28+00:00">20 Nov 2019, 13:23</time> by <a rel="author">लाइव हिन्दुस्तान टीम,नई दिल्ली</a></address>
      <p>भारतीय साइबर सुरक्षा एजेंसी कंप्यूटर इमरजेंसी रिस्पांस टीम-इंडिया (सीईआरटी-इन) ने व्हाट्सऐप के उपयोक्ताओं के लिये आज एक चेतावनी जारी की थी। इसमें कहा गया कि एक एमपी4 फाइल के साथ वायरस फैल रहा है, जिसके कारण व्हाट्सऐप के उपयोक्ताओं को पता चले बिना उनकी निजी जानकारियां चोरी होने का जोखिम है।</p>
      <p>ऐसे में अब न्यूज एजेंसी एएनआई ने सरकारी सूत्रों के हवाले से खबर दी बै कि व्हाट्सएप ने सरकार को खेद व्यक्त करते हुए लिखा है कि कंप्यूटर इमरजेंसी रिस्पांस टीम-इंडिया (CERT-In इस मुद्दे की जांच कर रहा है। </p>
      <figure>
        <iframe data-src="https://twitter.com/ANI/status/1197133890437017600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इस पर सरकार ने उम्मीद जताई है कि व्हाट्सएप अपने सेफ्टी वाल को मजबूत करेगा और अब व्हाट्सएप में सुरक्षा उल्लंघन को बर्दाश्त नहीं किया जाएगा। व्हाट्सएप ने सरकार से कहा है कि उन्हें सरकार के साथ अधिक जुड़ाव की जरूरत है और सभी सुरक्षा उपायों का आश्वासन दिया है। सरकार अपने नागरिकों की सुरक्षा और संरक्षा के लिए प्रतिबद्ध है।</p>
      <p>उधर आज ही लोकसभा में सरकार ने कहा कि हैंकिग और स्पाईवेयर से निपटने के लिए सूचना प्रौद्योगिकी (आईटी) एक्ट में पयार्प्त प्रावधान हैं। सूचना प्रौद्योगिकी मंत्री रविशंकर प्रसाद ने लोकसभा में एक लिखित जवाब में कहा कि सरकार नागरिकों की गोपनीयता की सुरक्षा को लेकर पर्सनल डाटा प्रोटेक्शन बिल पर भी काम कर रही है और इसे संसद में जल्द पेश किया जाएगा।</p>
      <p>बता दें कि हैकिंग के खतरे की ये चेतावनी ऐसे समय आई जब सितंबर में इस बात का खुलासा हुआ है कि इजरायल के स्पाइवेयर पेगासस का इस्तेमाल कर व्हाट्सऐप के जरिये कई भारतीय पत्रकारों एवं सामाजिक कार्यकर्ताओं की जासूसी की गयी है। सीईआरटी-इन ने परामर्श में कहा कि व्हाट्सऐप में एक खामी का पता चला है। इसके जरिये हैकर कहीं दूर बैठे आपके उपकरण से सूचनाएं चुरा सकते हैं।</p>
    </article>
  </body>
</html>