<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/naravna-zdravila-za-zamasene-sinuse-250009"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T13:50:00+00:00"/>
    <meta property="og:title" content="Naravna zdravila za zamašene sinuse"/>
    <meta property="og:description" content="Jesenski in zimski dnevi s seboj prinašajo številne tegobe, med katere sodijo tudi zamašeni sinusi. Ti se kažejo z bolečino, oteženim dihanjem in izdatnim izločkom iz zgornjih dihalnih poti. No..."/>
  </head>
  <body>
    <article>
      <h1>Naravna zdravila za zamašene sinuse</h1>
      <h2>Ker jeseni ali pozimi težave z dihali niso redke, je dobro poznati načine za zdravljenje zamašenih sinusov.</h2>
      <address><time datetime="2019-11-20T13:50:00+00:00">20 Nov 2019, 13:50</time> by <a rel="author">M. F.</a></address>
      <p>Jesenski in zimski dnevi s seboj prinašajo številne tegobe, med katere sodijo tudi zamašeni sinusi. Ti se kažejo z bolečino, oteženim dihanjem in izdatnim izločkom iz zgornjih dihalnih poti. Nobenega dvoma ni, da vse to ovira vsakodnevne aktivnosti, zato je dobro poznati naravna zdravila, ki so pri premagovanju omenjene tegobe v dobrodošlo pomoč.</p>
      <h3>Bazilika</h3>
      <p>Z inhaliranjem pare, ki jo izloča čaj bazilike, je mogoče znatno ublažiti vnetje sinusov in pospešiti izločanje v zgornjih dihalnih poteh nakopičene sluzi.</p>
      <h3>Ingverjev čaj</h3>
      <p>Ingver je naravno protibakterijsko sredstvo, ki pomaga pri blaženju vnetega grla, hkrati pa spodbuja prebolevanje vnetih sinusov. V ta namen si iz njega pripravite čaj.<br/><br/>Približno centimeter korenine svežega ingverja narežite na rezine, jih prelijte s 300 mililitri vrele vode, počakajte deset minut, precedite, dodajte malo medu in tako pripravljen napitek pijte dvakrat na dan, medtem pa vdihavajte paro, ki jo sprošča in si tudi na takšen način olajšajte dihanje.</p>
      <h3>Med in limona</h3>
      <p>Najstarejši recept, ki je dobrodošel v času prehladov in vnetih sinusov. Žličko medu zmešajte z dvema žlicama soka limone in mešanico zaužijte vsaj trikrat na dan. Pospešila bo okrevanje, spodbudila izločanje v nosu nakopičene sluzi, olajšala dihanje in okrepila odpornost ter vas tako zavarovala pred ponovnim vnetjem dihal.</p>
      <h3>Kurkuma</h3>
      <p>V kurkumi prisotna aktivna snov kurkumin premore več pozitivnih učinkov na zdravje. Ker deluje protivnetno, pomaga tudi pri prebolevanju vnetja sinusov, saj pospešuje okrevanje in varuje pred ponovnim napadom virusov ali bakterij. Iz nje lahko tako kot iz ingverja pripravite čaj ali uporabite kombinacija obojega.</p>
      <h3>Kurkuma in ingver</h3>
      <p>Kurkuma in ingver v vročem čaju spodbujata izločanje sluzi iz zamašenih dihalnih poti, zmanjšata pritisk v sinusih in olajšata dihanje, zato je iz njiju pripravljen čaj dobrodošla pomoč tedaj, ko se vnamejo sinusi.</p>
      <h3>Kis in poper</h3>
      <p>Za pripravek potrebujete:<br/><br/>60 mililitrov vode, 60 mililitrov jabolčnega kisa, žlico medu, žlico kajenskega popra in sok ene limone.<br/><br/>Zavrite vodo, dodajte ji kis ter ohlajeni mešanici primešajte poper in med, na koncu sok limone. Zdravilo razdelite na tretjine in ga uživajte trikrat na dan.</p>
    </article>
  </body>
</html>