<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-dilli-mein-paijal-ka-mudda-garmaya-kendra-aur-aap-ki-sarkar-mein-thani-2859688.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T13:23:38+00:00"/>
    <meta property="og:title" content="दिल्ली में पेयजल का मुद्दा गर्माया, केंद्र और 'आप' की सरकार आमने-सामने"/>
    <meta property="og:description" content="राजधानी दिल्ली में पानी की गुणवत्ता रिपोर्ट को लेकर जारी जंग थमने का नाम नहीं ले रही है। अगले साल के शुरुआत में होने वाले विधानसभा चुनाव से पहले दिल्ली में पीने के पानी का मुद्दा गर्मा गया..."/>
  </head>
  <body>
    <article>
      <h1>दिल्ली में पेयजल का मुद्दा गर्माया, केंद्र और 'आप' की सरकार आमने-सामने</h1>
      <address><time datetime="2019-11-20T13:23:38+00:00">20 Nov 2019, 13:23</time> by <a rel="author">नई दिल्ली | लाइव हिन्दुस्तान टीम</a></address>
      <p>राजधानी दिल्ली में पानी की गुणवत्ता रिपोर्ट को लेकर जारी जंग थमने का नाम नहीं ले रही है। अगले साल के शुरुआत में होने वाले विधानसभा चुनाव से पहले दिल्ली में पीने के पानी का मुद्दा गर्मा गया है। भारतीय मानक ब्यूरो (बीआईएस) की जांच में गुणवत्ता के 19 मानकों पर दिल्ली जल बोर्ड का पानी विफल पाए जाने के बाद केंद्र और दिल्ली सरकार के बीच इस मुद्दे पर जंग छिड़ गई है। हालांकि, केंद्रीय उपभोक्ता मामले, खाद्य एवं सार्वजनिक वितरण मंत्री राम विलास पासवान ने बुधवार को दोहराया कि पानी के मसले को राजनीति के चश्मे से नहीं देखा जाना चाहिए।</p>
      <p>दिल्ली में आम आदमी पार्टी (आप) की सरकार दिल्ली जल बोर्ड द्वारा मुहैया करवाए जाने वाले पानी को शुद्ध बता रही है, जबकि बीआईएस की रिपोर्ट आने के बाद पासवान ने कहा कि दिल्ली जल बोर्ड का पानी पीने लायक नहीं है। पासवान ने कहा कि पानी के नमूने की जांच को राजनीति से अलग रखा जाना चाहिए और इसके लिए गठित की जाने वाली समिति में गैर-राजनीतिक लोग होने चाहिए।</p>
      <p>उन्होंने कहा कि पानी की जांच का काम विशेषज्ञों का है और इसके लिए उसके जानकारों को ही जांच समिति में सम्मिलित किया जाना चाहिए। उन्होंने कहा है कि केंद्र और राज्य की एजेंसियां मिलकर पारदर्शी तरीके से दिल्ली में पानी की गुणवत्ता की जांच दोबारा करा लें।</p>
      <figure>
        <iframe data-src="https://twitter.com/irvpaswan/status/1197105928106987520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इससे पहले दिल्ली के मुख्यमंत्री अरविंद केजरीवाल की ओर से केंद्रीय मंत्री को एक पत्र लिखा गया था, जिसमें दिल्ली में पीने के पानी के दोबारा नमूने एकत्र कर जांच करवाने के लिए बनाई जाने वाली समिति के लिए प्रस्तावित दो नामों में आम आदमी पार्टी के विधायक दिनेश मोहनिया का नाम शामिल है। पासवान ने इस पर ऐतराज जताते हुए कहा कि जांच समिति में जल बोर्ड का अधिकारी व गैर राजनीतिक व्यक्ति होना चाहिए।</p>
      <p>पासवान ने कहा कि मैंने बार-बार कहा है कि पानी का मसला आम लोगों से जुड़ा हुआ है, इसलिए इस पर राजनीति नहीं होनी चाहिए। हमने 20 राज्यों में पीने के पानी के नमूने एकत्र कर जांच करवाई है, जिस पर किसी राज्य ने प्रतिकार नहीं किया है। उन्होंने कहा कि हमारा मकसद सिर्फ यही है कि गरीब लोगों को नल के माध्यम से जो पानी मिल रहा है, वह पीने लायक हो।</p>
      <p>उन्होंने कहा कि दिल्ली में नल के पानी की जांच बीआईएस और दिल्ली बोर्ड के अधिकारियों की निगरानी में दोबारा हो और उसकी रिपोर्ट एक महीने में पेश की जाए। </p>
      <p>गौरतलब है कि दिल्ली में कृषि भवन और राम विलास पासवान के आवास 12 जनपथ सहित 11 जगहों से पानी के नमूने लिए गए थे, जिनकी जांच रिपोर्ट पिछले दिनों आई और रिपोर्ट में सभी नमूने बीएसआई के गुणवत्ता मानकों पर विफल पाए गए।</p>
      <figure>
        <iframe data-src="https://twitter.com/irvpaswan/status/1197020873271607297?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>पासवान ने पानी पर बीआईएस की रिपोर्ट केजरीवाल के घर भेजी</b>
      </p>
      <p><b>नई दिल्ली।</b> केंद्रीय उपभोक्ता मामले, खाद्य और सार्वजनिक वितरण मंत्री रामविलास पासवान ने बुधवार को ट्विटर पर कहा कि भारतीय मानक ब्यूरो (बीएसआई) ने अपनी रिपोर्ट की एक प्रति दिल्ली के मुख्यमंत्री अरविंद केजरीवाल के आधिकारिक आवास पर भेज दी है। इससे एक दिन पहले मंगलवार को उन्होंने ट्वीट कर उन 11 स्थानों के विवरण दिए थे, जहां से पानी के नमूने एकत्र किए गए थे। </p>
      <p>पासवान की ओर से यह टिप्पणी 'आप' के नेता संजय सिंह के उस बयान के बाद आई है, जिसमें उन्होंने दावा किया था कि उन्हें रिपोर्ट की कोई प्रति अभी तक नहीं मिली है।</p>
      <p> भाजपा की सहयोगी पार्टी लोक जनशक्ति पार्टी (लोजपा) के नेता पासवान ने सोमवार को कहा था कि पेयजल गुणवत्ता पर भारतीय मानक ब्यूरो द्वारा दी गई रिपोर्ट 16 नवंबर को मीडिया के सामने पेश की गई थी। उन्होंने कहा था कि दिल्ली इस सूची में सबसे नीचे है। राज्य के 11 में से 11 नमूने 19 मापदंडों पर विफल रहे हैं।</p>
      <p>दिल्ली के मुख्यमंत्री अरविंद केजरीवाल द्वारा रिपोर्ट को 'गलत और राजनीति से प्रेरित' करार दिए जाने के बाद पासवान ने केजरीवाल को राज्य और केंद्र की एक संयुक्त टीम का प्रस्ताव दिया है। पासवान के कहा कि टीम दिल्ली के विभिन्न हिस्सों की पानी की गुणवत्ता का फिर से मूल्यांकन कर सकती है।</p>
      <p>भाजपा की दिल्ली इकाई ने ट्विटर पर बुधवार को केजरीवाल पर निशाना साधते हुए कहा, “अरविंद केजरीवाल सच्चाई से क्यों भाग रहे हैं?”</p>
      <p>इससे पहले राज्यसभा सांसद संजय सिंह ने कहा था कि हम राष्ट्रीय राजधानी में किसी भी स्वतंत्र एजेंसी से पानी की जांच को लेकर तैयार हैं। सच्चाई यह है कि उपभोक्ता मामलों के मंत्रालय की रिपोर्ट जल शक्ति मंत्रालय की रिपोर्ट का विरोधाभासी है, जिससे साबित होता है कि आई रिपोर्ट संदिग्ध है।</p>
      <p>दिल्ली में अगले साल के शुरुआत में चुनाव होना है। पानी एक चुनावी मुद्दा बन गया है, जिसका भाजपा लाभ उठाना चाहती है और आप उसे ऐसा नहीं करने देना चाहती है। </p>
    </article>
  </body>
</html>