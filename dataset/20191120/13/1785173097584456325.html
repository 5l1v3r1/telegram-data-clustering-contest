<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/alte-cinci-persoane-din-care-trei-copii-care-locuiau-in-blocul-din-timisoara-unde-s-a-facut-dezinsectia-si-deratizarea-in-urma-carora-trei-oameni-au-murit-au-ajuns-la-spitale-1922401420502019111319175645"/>
    <meta property="og:site_name" content="News.ro"/>
    <meta property="article:published_time" content="2019-11-20T13:14:50+00:00"/>
    <meta property="og:title" content="Alte cinci persoane, din care trei copii, care locuiau în blocul din Timişoara unde s-a făcut dezinsecţia şi deratizarea în urma cărora trei oameni au murit, au ajuns la spitale"/>
    <meta property="og:description" content="Alţi cinci oameni, doi adulţi şi trei copii, au solicitat ajutorul medicilor, miercuri, ei acuzând stări de rău. Cei cinci locuiau în blocul de pe strada Mioriţa unde, în urma unei acţiuni de dezinsecţie şi deratizare, au murit trei persoane, dar în ultimele zile s-au adăpostit la prieteni şi rude."/>
  </head>
  <body>
    <article>
      <h1>Alte cinci persoane, din care trei copii, care locuiau în blocul din Timişoara unde s-a făcut dezinsecţia şi deratizarea în urma cărora trei oameni au murit, au ajuns la spitale</h1>
      <address><time datetime="2019-11-20T13:14:50+00:00">20 Nov 2019, 13:14</time> by <a rel="author">Liliana Iedu</a></address>
      <p>
        <b>Alţi cinci oameni, doi adulţi şi trei copii, au solicitat ajutorul medicilor, miercuri, ei acuzând stări de rău. Cei cinci locuiau în blocul de pe strada Mioriţa unde, în urma unei acţiuni de dezinsecţie şi deratizare, au murit trei persoane, dar în ultimele zile s-au adăpostit la prieteni şi rude.</b>
      </p>
      <p>Potrivit Inspectoratului pentru Situaţii de Urgenţă (ISU) Timiş, este vorba de o mamă cu doi copii, de 12 şi 14 ani, un adult şi încă un copil de 11 ani. Cu toţii locuiau pe strada Mioriţei nr. 8, unde a fost facută deratizarea şi dezinsecţia cu substanţe extrem de toxice.</p>
      <p>În ultimele zile, aceştia au fost cazaţi pe la rude şi prieteni, întrucât autorităţile nu au permis încă locatarilor să se întoarcă acasă.</p>
      <p>Cei doi adulţi au fost duşi pentru verificări la Spitalul Judeţean Timişoara, iar copiii la Spitalul de Copii "Louis Ţurcanu" din Timişoara.</p>
      <p>Aceştia s-au simţit rău şi, pentru siguranţă, vor fi supuşi investigaţiilor medicilor.</p>
      <p>La ora 11.00, miercuri, 10 adulţi mai erau internaţi la Spitalul Judeţean Timişoara, unul la Spitalul Municipal şi 29 de copii la Spitalul de Copii.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.</p>
      <p>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.<br/>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.<br/>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.<br/>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă. <br/>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>