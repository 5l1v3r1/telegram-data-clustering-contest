<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/erotikonia-expozitia-personala-ioan-aurel-muresan-a-fost-deschisa-la-muzeul-tarii-crisurilor-foto-152922.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T13:28:00+00:00"/>
    <meta property="og:title" content="„Erotikonia”, expoziția personală a lui Ioan Aurel Mureșan, a fost deschisă la Muzeul Țării Crișurilor (FOTO)"/>
    <meta property="og:description" content="Zeci de pasionați de artă au trecut, marți, pragul Muzeului Țării Crișurilor (MȚC) pentru a asista la vernisajul expoziției personale a artistului plastic Ioan Aurel Mureșan. Purtând titlul „Erotikonia”, aceasta cuprinde 18 lucrări de mari dimensiuni, în care personajul principal, Erosul, este prezentat în culori calde, familiare."/>
  </head>
  <body>
    <article>
      <h1>„Erotikonia”, expoziția personală a lui Ioan Aurel Mureșan, a fost deschisă la Muzeul Țării Crișurilor (FOTO)</h1>
      <address><time datetime="2019-11-20T13:28:00+00:00">20 Nov 2019, 13:28</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/expozitie-erotikonia-muzeul-tarii-crisurilor-201119-19.JPG"/>
        </figure>
      </slideshow>
      <p>Zeci de pasionaţi de artă au trecut, marţi, pragul Muzeului Ţării Crişurilor (MŢC) pentru a asista la vernisajul expoziţiei personale a artistului plastic Ioan Aurel Mureşan. Purtând titlul "Erotikonia", aceasta cuprinde 18 lucrări de mari dimensiuni, în care personajul principal, Erosul, este prezentat în culori calde, familiare.</p>
      <p>Expoziţia se înscrie în iniţiativa mai largă a Muzeului de a promova artiştii plastici contemporani. "De acum înainte vom oferi asemenea evenimente anual, cu 2-3 artişti pe care îi vom promova", a arătat directorul MŢC, Aurel Chiriac, acesta precizând şi că practica e mai veche, întreruptă doar de închiderea vechiului sediu.</p>
      <p>Ioan Aurel Mureşan este născut în anul 1956 în Ceanu Mare (jud. Cluj), a absolvit Institutul de Arte "Ion Andreescu" din Cluj-Napoca, iar în prezent este profesor universitar al Universităţii de Artă şi Design din acelaşi oraş. De la debutul artistic din 1981, a participat la 29 de expoziţii de grup în ţară şi străinătate, remarcându-se la Bienala internaţională de artă Sao Paolo (1991), dar şi în cadrul Expoziţiei internaţionale din Lisabona (1992). La acestea se adaugă nouă expoziţii personale.</p>
      <p>Coleg de breaslă şi concitadin, pictorul Ioan Sbârciu a declarat la eveniment că "Ioan Aurel Mureşan este un profesor foarte apreciat de către studenţi, care a venit cu o curriculă nouă". Mai mult, acesta a subliniat nevoia ca artiştii să fie cunoscuţi: "Sunt mulţi artişti buni în România, iar o astfel de expoziţie este un pas în promovarea lor". În afirmaţia sa a fost susţinut de preşedinta Fundaţiei Triade din Timişoara, Sorina Ianovici-Jecza.</p>
      <p>Cuvinte de apreciere au fost rostite şi de directorul revistei Familia, Ioan Moldovan: "Avem de-a face cu un artist de top al artei plastice contemporane româneşti (...) Vorbim despre Ioan Aurel Mureşan şi desfătările sale, care operează pe tema Erosului întrupat în corp feminin. Acest Eros glisează între carnalitate şi ideal", a spus acesta.</p>
      <p>Flancat de prieteni, dar şi de vorbele de recunoştinţă, Ioan Aurel Mureşan a mulţumit organizatorilor şi asistenţei. A apreciat că "aceste lucrări vorbesc despre mine, dar în acelaşi timp nu vorbesc despre mine... Eu doar am pictat după ştiinţa mea şi acum vă împărtăşesc bucuria picturii".</p>
      <p>Vernisajul s-a bucurat de momentele de jazz susţinute de trupa orădeană Cosmopolitan Vibe.</p>
      <p>Expoziţia "Erotikonia" va rămâne deschisă până în 2 februarie anul viitor. Programul de vizitare este marţi, joi şi sâmbătă între orele 10 şi 16, iar miercuri, vineri şi duminică între orele 10 şi 18.</p>
    </article>
  </body>
</html>