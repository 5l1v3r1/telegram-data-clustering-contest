<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/tarptautine-operacija-per-sulaikymus-lietuvoje-ir-latvijoje-rasta-320-kg-narkotiku-siunta-54393/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-20T13:59:12+00:00"/>
    <meta property="og:title" content="Tarptautinė operacija: per sulaikymus Lietuvoje ir Latvijoje rasta 320 kg narkotikų siunta"/>
    <meta property="og:description" content="Per tarptautinę operaciją sekmadienį Kaune ir Latvijoje sulaikyti prekyba narkotikais įtariami asmenys, aptikta 320 kilogramų narkotikų siunta, trečiadienį pranešė Muitinės kriminalinė tarnyba (MKT)."/>
  </head>
  <body>
    <article>
      <h1>Tarptautinė operacija: per sulaikymus Lietuvoje ir Latvijoje rasta 320 kg narkotikų siunta</h1>
      <address><time datetime="2019-11-20T13:59:12+00:00">20 Nov 2019, 13:59</time> by <a rel="author">BNS</a></address>
      <p>Per tarptautinę operaciją sekmadienį Kaune ir Latvijoje sulaikyti prekyba narkotikais įtariami asmenys, aptikta 320 kilogramų narkotikų siunta, trečiadienį pranešė Muitinės kriminalinė tarnyba (MKT).</p>
      <p>Europolo koordinuotos tarptautinės operacijos metu buvo sulaikyti du prekyba narkotikais įtariami asmenys, narkotinių medžiagų siunta, rasti ginklai bei beveik pusė milijono eurų.</p>
      <p>Tarptautinė operacija prasidėjo ankstyvą sekmadienio rytą Daugpilio apylinkėse, kai Lietuvos muitinės kriminalistai bei Latvijos policijos narkotikų kontrolės skyriaus pareigūnai sulaikė krovininį vilkiką „Man“, vairuotą Baltarusijos piliečio I. B.</p>
      <p>Tarp kitų mašinoje gabentų prekių buvo aptikta ir 320 kilogramų (apie 759 tūkst. vienetų) įvairiaspalvių tablečių. Manoma, kad tai vienas populiariausių narkotikų, amfetamino darinys „ekstazi“.</p>
      <p>Šių kvaišalų gatvės kaina gali siekti apie 2,7 mln. eurų.</p>
      <p>Pareigūnų žiniomis, pastaraisiais metais narkotikų gabentojai vengia kirsti Lietuvos teritoriją. Su šiuo kvaišalų kroviniu sulaikytas vilkikas važiavo į Rusiją, o į Latviją atvyko iš Nyderlandų, keltu iš Vokietijos persikėlęs į Liepojos uostą.</p>
      <p>Beveik tuo pat metu Kaune kita muitinės kriminalistų grupė drauge su „Aro“ pareigūnais sulaikė anksčiau neteistą kaunietį J. D., kuris įtariamas narkotikų kontrabandos grupuotės organizavimu.</p>
      <p>Atliekant kratą sulaikytajam priklausančiame name buvo rasti du pistoletai, du šautuvai ir beveik 0,5 mln. eurų. Oficialiai šis asmuo niekur nedirba, tačiau tuo pat metu yra dviejų didelių namų, dviejų prabangių automobilių, katerio, keturračio ir kito turto savininkas.</p>
      <p>Sėkmingai įvykdyta tarptautinė operacija yra susijusi su 2014 metų pradėtu ikiteisminiu tyrimu dėl MKT pareigūnų Lietuvos–Lenkijos pasienyje sulaikytos daugiau nei 300 kilogramų hašišo siuntos.</p>
      <p>Tuomet buvo sulaikytas ne tik vairuotojas, bet ir vienas iš narkotikų kontrabandininkų grupuotės organizatorių – vilnietis V. M., kuris vėliau buvo nuteistas 14 metų laisvės atėmimo bausme.</p>
      <p>Sekmadienį Kaune sulaikytas asmuo, kaip įtariama, yra kitas šios tarptautinės narkotikų kontrabandininkų grupuotės organizatorius, jos hierarchijoje buvęs „laipteliu aukščiau“.</p>
      <p>Antradienį Vilniaus apylinkės teismas sprendimu J. D. suimtas trims mėnesiams.</p>
      <p>Ikiteisminiam tyrimui dėl narkotikų kontrabandos vadovauja Lietuvos Respublikos generalinės prokuratūros Organizuotų nusikaltimų ir korupcijos tyrimo departamentas.</p>
    </article>
  </body>
</html>