<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/ziva-coprnija-razveselila-dva-tisoc-obiskovalcev-251673"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T13:56:00+00:00"/>
    <meta property="og:title" content="Živa coprnija razveselila dva tisoč obiskovalcev"/>
    <meta property="og:description" content="V Slovenski Bistrici je minuli vikend potekal festival Živa coprnija, ki je v mesto pripeljal kopico lutkarjev in drugih ustvarjalcev ter več kot dva tisoč obiskovalcev. V treh dneh so se zvrstile ..."/>
  </head>
  <body>
    <article>
      <h1>Živa coprnija razveselila dva tisoč obiskovalcev</h1>
      <h2>V Slovenski Bistrici zbrana kopica lutkarjev in drugih ustvarjalcev. Na ulicah, v parku in gradu oživili stare zgodbe Pohorja in Istre.</h2>
      <address><time datetime="2019-11-20T13:56:00+00:00">20 Nov 2019, 13:56</time> by <a rel="author">A. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/19/1687563.jpg"/>
          <figcaption>Lutke in coprnice so se sprehodile tudi po mestu. FOTOGRAFIJE: Nino Verdnik</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1687564.jpg"/>
          <figcaption>Z živahnimi predstavami so navdušili tudi najmlajši lutkarji.</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1687566.jpg"/>
          <figcaption>Na grajskem dvorišču je goste, predvsem najmlajše, zabaval grajski norček.</figcaption>
        </figure>
      </slideshow>
      <p>V Slovenski Bistrici je minuli vikend potekal festival Živa coprnija, ki je v mesto pripeljal kopico lutkarjev in drugih ustvarjalcev ter več kot dva tisoč obiskovalcev. V treh dneh so se zvrstile številne delavnice, lutkovne in plesne predstave, sprehajalci po mestu so lahko srečali lutkovno povorko, ki je vabila v Lutkovno gledališče Koruzno zrno.</p>
      <figure>
        <img src="https://www.slovenskenovice.si/images/slike/2019/11/19/1687564.jpg"/>
        <figcaption>Z živahnimi predstavami so navdušili tudi najmlajši lutkarji.</figcaption>
      </figure>
      <p>Festival je del projekta Živa coprnija – Živa štrigarija, ki poteka v okviru Programa sodelovanja Interreg V-A Slovenija – Hrvaška, nastal pa je v želji, da bi stare zgodbe Pohorja in Istre, ki so se ohranile pisno ali le ustno, oživili in jih na privlačen, sodoben način predstavili kar najširšemu občinstvu.<br/><br/>Tokratni dogodek, s katerim se projekt končuje, je prinesel živahno druženje po mestnih ulicah Slovenske Bistrice, v parku, kjer je gostovalo mini premično gledališče s predstavo Legenda o beli dami, v Lutkovnem gledališču Koruzno zrno in še na dvorišču gradu Slovenska Bistrica, kjer je mlade in stare obiskovalce zabaval grajski norček, večer pa je sklenil koncert skupine Skalama.</p>
      <figure>
        <img src="https://www.slovenskenovice.si/images/slike/2019/11/19/1687566.jpg"/>
        <figcaption>Na grajskem dvorišču je goste, predvsem najmlajše, zabaval grajski norček.</figcaption>
      </figure>
      <p>Obiskovalci so uživali v domišljenih lutkovnih predstavah domačih lutkarjev in gostov iz Istre, med drugim smo lahko videli igre Pohorski pisker, Pohorje ni ravno, je pa lepo, Vilin klobčič, ter Ko umrem, sem srečen, s katerim so vabili odraslo občinstvo. Otroci so ustvarjali na lutkovnih, likovnih in drugih delavnicah, na ogled je bila razstava ilustracij Tine Dobrajc, ki krasijo knjigo Živa coprnija – Živa štrigarija.<br/><br/>To je kulturno-turistični vodnik, ki vodi po dvajsetih izbranih krajih starih, na novo napisanih zgodb Pohorja in hrvaške Istre, izšel pa je letos v okviru projekta Živa coprnija. </p>
    </article>
  </body>
</html>