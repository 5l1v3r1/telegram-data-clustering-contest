<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653929/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T13:58:00+00:00"/>
    <meta property="og:title" content="Радник Кличка розповів про можливість запуску &quot;легкого&quot; метро на Троєщину"/>
    <meta property="og:description" content="Радник мера Києва Віталія Кличка Максим Бахматов заявив, що на Троєщину можуть пустити швидкісний трамвай Північним мостом протягом 2-3 років."/>
  </head>
  <body>
    <article>
      <h1>Радник Кличка розповів про можливість запуску "легкого" метро на Троєщину</h1>
      <address>
        <time datetime="2019-11-20T13:58:00+00:00">20 Nov 2019, 13:58</time>
      </address>
      <p>Радник мера Києва Віталія Кличка Максим Бахматов заявив, що на Троєщину можуть пустити швидкісний трамвай Північним мостом протягом 2-3 років.</p>
      <p>Про це він сказав в інтерв'ю <a href="https://biz.liga.net/pervye-litsa/transport/interview/supersovetnik-klichko-ezdit-v-tsentre-na-mashine-doljno-byt-dorogo-i-bolno-intervyu">liga.net.</a></p>
      <p>"Метро на Троєщину паралельно будується з мостом. Я б не відкидав зі столу історію про легке метро - speed tram (швидкісний трамвай - ред.). Це добудова до діючого Північного мосту певних конструкцій, для того, щоб по цій легкій добудові пустити speed tram, велосипедистів і пішоходів.</p>
      <p>Проект приблизно займе 2-3 роки, зараз Світовий банк його готує. До квітня будемо розуміти деталі. За їхньою оцінкою, проект коштує 300 млн- 500 млн доларів, що дешевше альтернативних проектів", - зазначив радник Кличка.</p>
      <p>На питання про терміни початку і завершення будівництва, Бахматов відповів:</p>
      <p>"Думаю рік знадобиться на препродакшн і 1,5 року на будівництво - в квітні зможу сказати точніше".</p>
      <p>
        <b>Нагадаємо:</b>
      </p>
      <p>У жовтні 2019 року мер Києва Віталій Кличко <a href="https://www.epravda.com.ua/news/2019/10/14/652545/">заявив,</a> що лінію метро на Троєщину вдасться побудувати через 3-5 років за умови фінансування.</p>
      <p>У жовтні 2018 року Кличко підписав розпорядження про здійснення будівництва лінії метрополітену до житлового масиву Вигурівщина-Троєщина <a href="https://www.pravda.com.ua/news/2018/10/23/7196042/">у період 2018-2025 років.</a></p>
      <p>Згідно з документом, замовником робіт є комунальне підприємство "Київський метрополітен" (крім ділянки від дамби Русанівських садів до станції метро "Райдужна" (Райдужний масив).</p>
      <p>"Здійснити у 2018-2025 роках будівництво Подільсько-Вигурівської лінії Київського метрополітену від кільцевої дороги до житлового масиву Вигурівщина-Троєщина з двома електродепо", - йдеться у розпорядженні.</p>
    </article>
  </body>
</html>