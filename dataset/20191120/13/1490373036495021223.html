<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/umrtnost-cr-nemoci-rakovina-pricina-umrti-cesky-statisticky-urad_1911201333_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T13:22:00+00:00"/>
    <meta property="og:title" content="Lidé v Česku umírají čím dál později. Nejčastějšími příčinami jsou nemoci srdce a rakovina"/>
    <meta property="og:description" content="Lidé v Česku umírají v pozdějším věku. Skoro třetina jich umírá na nemoci srdce. Informoval o tom Český statistický úřad. Loni zemřelo bezmála 113 tisíc obyvatel."/>
  </head>
  <body>
    <article>
      <h1>Lidé v Česku umírají čím dál později. Nejčastějšími příčinami jsou nemoci srdce a rakovina</h1>
      <address><time datetime="2019-11-20T13:22:00+00:00">20 Nov 2019, 13:22</time> by <a rel="author">Lenka Jansová, ČTK</a></address>
      <p>
        <b>Úmrtnost v Česku za posledních deset let poklesla zhruba o sedminu a lidé umírají ve vyšším věku. Nejčastější příčiny ale zůstávají stejné. Jsou jimi nemoci srdce a cév a rakovina. Ty byly loni za úmrtím téměř tří pětin zemřelých. Aktuální údaje ve středu na tiskové konferenci zveřejnil Český statistický úřad. V loňském roce zemřelo 112 920 lidí.</b>
      </p>
      <p>Téměř třetinu z nich připravily o život nemoci srdce a cév. Hlavním důvodem byla chronická ischemická choroba a selhání srdce, podíl akutních infarktů klesá. Zhoubné nádory byly za úmrtím čtvrtiny zemřelých. Nejčastěji to byla rakovina plic. Následovaly nádory tlustého střeva a konečníku a slinivky, u mužů pak prostaty a u žen prsu. Třetí příčinou zůstávají cévní nemoci mozku, byly za každým čtrnáctým úmrtím.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/nehody-umrti-smrt-auta-silnice-havarie-cesko_1909101154_dok"/>
      </related>
      <p>„Pořadí prvních tří příčin úmrtí pro muže a ženy je stejné. Od čtvrtého místa se to liší. U mužů jsou na čtvrtém místě nehody, tedy náhodná úmrtí. Ty u žen zaujímají až osmé místo. Naopak u žen nalezneme mezi častějšími příčinami smrti Alzheimerovu chorobu a jiné demence či cukrovku,“ uvedla Terezie Štyglerová ze statistického úřadu.</p>
      <p>U mužů se celková úmrtnost mezi lety 2009 a 2018 snížila o 13 procent. Zatímco před deseti lety zemřelo 1752 mužů na 100 000 obyvatel, v minulém roce to bylo 1519. Celková úmrtnost žen klesla o 14 procent. V roce 2009 zemřelo na 100 000 obyvatel 1155 žen, v minulém roce 993. Podle statistiků za poklesem je hlavně úbytek úmrtí právě u nemocí srdce, zhoubných novotvarů a cévních onemocnění mozku.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/zdravi/rakovina-tlusteho-streva-umrtnost-pacient-lecba-nador-uspesnost-zlepseni_1801302130_pla"/>
      </related>
      <p>Čísla ukazují, že lidé v Česku také umírají později než před lety. „Snižuje se úmrtnost ve středním a vyšším věku. Úmrtí se postupně koncentrují do čím dál vyššího věku. U žen je nižší úmrtnost ve středním i ve vyšším věku, úmrtí se soustředí až do nejvyššího věku kolem 85 let,“ řekla Štyglerová.</p>
      <p>Nižší úmrtnost mají ženatí a vdané, největší je naopak u svobodných. Jak říká Markéta Šafusová z oddělení demografické statistiky Českého statistického úřadu, nejvíce lidí v Česku umírá v únoru. „K nejnižšímu počtu úmrtí dochází v květnu, v červnu, případně v dalších dvou letních měsících,“ dodává.</p>
      <related>
        <h4>Související články</h4>
        <a href="https://www.irozhlas.cz/zpravy-domov/umrtnost-data-muzi-zeny-zelezna-opona-cesko-rakousko-nemecko-ockovani_1901210600_jab"/>
        <a href="https://www.irozhlas.cz/zivotni-styl/zdravi/stale-se-zlepsujici-trend-mira-umrtnosti-kojencu-se-v-cesku-za-20-let-snizila-na_1804290600_jgr"/>
        <a href="https://www.irozhlas.cz/zpravy-domov/pocet-obyvatel-cr-ceska-republiky-statistika-migrace-ukrajina_1909111116_ako"/>
        <a href="https://www.irozhlas.cz/zpravy-domov/pocet-obyvatel-ceska-republika_1812121215_pj"/>
        <a href="https://www.irozhlas.cz/zivotni-styl/spolecnost/divky-chlapci-jmena-cesky-statisticky-urad-eliska-jakub_1910212230_cha"/>
      </related>
    </article>
  </body>
</html>