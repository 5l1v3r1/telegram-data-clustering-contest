<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/nadzorni-svet-poziva-malenica-k-odstopu"/>
    <meta property="og:site_name" content="Primorske novice"/>
    <meta property="article:published_time" content="2019-11-20T13:28:00+00:00"/>
    <meta property="og:title" content="Nadzorni svet poziva Malenića k odstopu"/>
    <meta property="og:description" content="Nadzorni svet koprskega stanovanjskega sklada se pridružuje pozivu koprskega župana Aleša Bržana in Gorana Malenića poziva k odstopu s funkcije direktorja koprskega stanovanjskega sklada in s tem, kot so zapisali, “pokaže tudi moralno držo do javnosti”."/>
  </head>
  <body>
    <article>
      <h1>Nadzorni svet poziva Malenića k odstopu</h1>
      <address><time datetime="2019-11-20T13:28:00+00:00">20 Nov 2019, 13:28</time> by <a rel="author">Spletno uredništvo</a></address>
      <p>
        <b>Nadzorni svet koprskega stanovanjskega sklada se pridružuje pozivu koprskega župana Aleša Bržana in Gorana Malenića poziva k odstopu s funkcije direktorja koprskega stanovanjskega sklada in s tem, kot so zapisali, “pokaže tudi moralno držo do javnosti”.</b>
      </p>
      <figure>
        <img src="https://static.primorske.si/foto/highres/gnweb/720508_f268fc_koper05z.jpg"/>
        <figcaption>Tudi nadzorni svet koprskega stanovanjskega sklada poziva direktorja Gorana Malenića k odstopu. Foto: Zdravko Primožič/FPA</figcaption>
      </figure>
      <p><b>KOPER</b> &gt; “V luči zadnjih dogodkov povezanih z direktorjem koprskega javnega stanovanjskega sklada Goranom Malenićem, ko so ga policisti ustavili in ugotovili vožnjo pod vplivom alkohola ter neustrezno uporabo poslovnih prostorov javnega sklada, smo se včeraj člani nadzornega sveta sestali in dogodke opredelili kot nesprejemljive,” so sporočili člani nadzornega sveta.</p>
      <p>Malenića v torek ni bilo na sestanku, saj je še vedno na bolniški. Tako nadzorni svet zdaj čaka na odziv direktorja, na podlagi katerega se bodo odločali, kako naprej, je za STA povedala predsednica nadzornega sveta sklada <b>Mojca Hilj Trivič</b>.</p>
      <p>Ob tem je potrdila, da dogodki zadnjih dni ne predstavljajo zakonske podlage za Malenićevo razrešitev. "Če pride do razrešitve direktorja, bo to izključno iz poslovnih razlogov," je dodala Hilj Trivičeva. Po njenih besedah nadzorniki zbirajo informacije in dokumentacijo, iz katere bodo ugotavljali rentabilnost in učinkovitost poslovanja stanovanjskega sklada, kar bo podlaga za odločitev, ali bodo na naslednji seji predlagali razrešitev direktorja.</p>
      <p>Datum seje še ni določen, bo pa do nje prišlo v kratkem, predvidoma v roku 10 do 15 dni, je še dodala predsednica nadzornega sveta.</p>
      <p>Več o aferi preberite: <a href="https://www.primorske.si/primorska/istra/najprej-pijana-voznja-zdaj-se-ples-na-mizi">Najprej pijana vožnja, zdaj še ples na mizi</a></p>
      <p>
        <a href="https://www.primorske.si/primorska/istra/direktor-koprskega-stanovanjskega-sklada-napihal-1">Direktor koprskega stanovanjskega sklada napihal 1,2 promila</a>
      </p>
    </article>
  </body>
</html>