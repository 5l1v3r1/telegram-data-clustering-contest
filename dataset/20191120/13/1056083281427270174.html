<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919269/%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D9%86%DB%8C%D8%A7%D8%B2%D9%85%D9%86%D8%AF-%DB%8C%DA%A9-%D9%BE%D9%88%D8%B3%D8%AA-%D8%A7%D9%86%D8%AF%D8%A7%D8%B2%DB%8C-%D8%AC%D8%AF%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:22:09+00:00"/>
    <meta property="og:title" content="دانشگاه آزاد نیازمند یک پوست اندازی جدیست"/>
    <meta property="og:description" content="ایسنا/مرکزی معاون آموزشی و پژوهشی دانشگاه آزاد اسلامی اراک گفت: ادامه حیات دانشگاه آزاد، نیازمند یک پوست اندازی جدیست."/>
  </head>
  <body>
    <article>
      <h1>دانشگاه آزاد نیازمند یک پوست اندازی جدیست</h1>
      <address><time datetime="2019-11-20T13:22:09+00:00">20 Nov 2019, 13:22</time> by <a rel="author">یاسین یوسف پور</a></address>
      <p>ایسنا/مرکزی معاون آموزشی و پژوهشی دانشگاه آزاد اسلامی اراک گفت: ادامه حیات دانشگاه آزاد، نیازمند یک پوست اندازی جدیست.</p>
      <p>مظاهری در اولین همایش فناوری و نوآوری با محوریت تبیین سیاست های معاونت تحقیقات، فناوری و نوآوری در دانشگاه آزاد اسلامی اراک، اظهار کرد: بارها اتفاق افتاده است دانشجویان بسیاری در سال‌های اول ورود خود به دانشگاه، ایده های بسیار خوبی داشتند، اما متاسفانه ما برای پرورش ایده های آنان برنامه خاصی نداشتیم یا آنان را با آدرس های غلط سردرگم کردیم که در نهایت این امر به سوختن ایده های دانشجویان منجر می شد.</p>
      <p>وی با تاکید بر اینکه دانشجویانی که دارای ایده های خوبی هستند باید از ابتدای ورود خود به دانشگاه به مراکز رشد دانشگاه هدایت شوند، گفت:‌ شتابدهنده های خوبی که در این مراکز وجود دارند، ایده های دانشجویان را پرورش می دهند و اگر برای تجاری سازی ایده خود به حمایت نیاز داشته باشند، با تشکیل تیم های تخصصی این مهم را محقق می سازند.</p>
      <p>مظاهری تاکید کرد: در حال حاضر ادامه حیات دانشگاه آزاد، نیازمند یک پوست اندازی جدی است و باید با نوآوری و ابتکار از دانشگاه های نسل دوم عبور کند و خود را به سمت دانشگاه های نسل سوم سوق دهد. کارآفرینی یکی از الزامات این امر است و بر این اساس باید همه مسئولین دانشگاه نسبت به رشد ایده های مفید دانشجویان از همان سال های اول توجه ویژه داشته باشند.</p>
      <p>معاون آموزشی و پژوهشی دانشگاه آزاد اسلامی اراک خاطر نشان کرد: ما انتظار نداریم ایده های صد درصد دانشجویان به نوآوری منتهی شود، بلکه اگر بتوانیم حدود ۲۵ درصد از دانشجویان خود را به سمت فضای کارآفرینی هدایت کنیم، به هدف خود در این زمینه رسیده ایم. ما بدنبال اقتصادهای خرد و کلان هستیم و امیدواریم با تحقق این مهم بتوانیم در آینده دانشگاه آزاد را به یکی از انتخاب های اصلی و اولیه داوطلبان ورود به دانشگاه تبدیل کنیم.</p>
      <p>انتهای پیام</p>
    </article>
  </body>
</html>