<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/oikonomia-ellada/1560837/aforologito-ti-tha-ishusei-apo-to-2020/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T13:30:58+00:00"/>
    <meta property="og:title" content="Αφορολόγητο: Τι θα ισχύσει από το 2020;"/>
    <meta property="og:description" content="Ισχύει το νέο όριο δαπανών 30%"/>
  </head>
  <body>
    <article>
      <h1>Αφορολόγητο: Τι θα ισχύσει από το 2020;</h1>
      <address>
        <time datetime="2019-11-20T13:30:58+00:00">20 Nov 2019, 13:30</time>
      </address>
      <p>
        <b>Ισχύει το νέο όριο δαπανών 30%</b>
      </p>
      <p>Από τον Ιανουάριο του 2020 θα ισχύσει το νέο όριο δαπάνης εισοδημάτων με αποδείξεις (ηλεκτρονικές) του 30%, αφού για το 2019 (δηλαδή τις δηλώσεις που θα υποβληθούν την ερχόμενη άνοιξη) θα ισχύσουν τα όρια του 15-20% που ισχύουν τα τελευταία χρόνια.</p>
      <p>Αυτό σημαίνει ότι δαπάνες αγοράς αγαθών και λήψης υπηρεσιών συνολικού ύψους από 15% έως 20% του φετινού ετήσιου ατομικού εισοδήματός τους θα πρέπει να έχουν πραγματοποιήσει ως το τέλος του τρέχοντος έτους εκατομμύρια φορολογούμενοι που είναι μισθωτοί, συνταξιούχοι και κατ’ επάγγελμα αγρότες, για να κατοχυρώσουν - κατά την τελική εκκαθάριση του φόρου εισοδήματος που θα γίνει το 2020 με την υποβολή των σχετικών φορολογικών δηλώσεων - ετήσια έκπτωση φόρου έως 1.900-2.100 ευρώ, η οποία ισοδυναμεί με αφορολόγητο όριο εισοδήματος 8.636-9.545 ευρώ. Για τη φορολογία των εισοδημάτων που αποκτούν φέτος τα φυσικά πρόσωπα δε θα ισχύσει καμία αλλαγή από αυτές που προβλέπει το νέο φορολογικό νομοσχέδιο, με το οποίο αυξάνεται στο 30% επί του εισοδήματος το ύψος των e-δαπανών.</p>
      <p>Οι προωθούμενες αλλαγές θα ισχύσουν από την 1η-1-2020. Ως εκ τούτου για τη φορολόγηση των εισοδημάτων του 2019 θα ισχύσουν και πάλι οι διατάξεις που προβλέπουν τη διασύνδεση του αφορολόγητου ορίου εισοδήματος των μισθωτών, των συνταξιούχων και των κατ’ επάγγελμα αγροτών, με την υποχρέωση πραγματοποίησης δαπανών συνολικού ύψους ίσου με το 15%-20% του ετήσιου ατομικού εισοδήματος.</p>
      <p>Ειδικότερα, με βάση τα όσα ήδη ισχύουν και θα εφαρμοστούν το 2020 για τη φορολόγηση των εισοδημάτων του 2019:</p>
      <p>1) Κάθε μισθωτός, συνταξιούχος και κατά κύριο επάγγελμα αγρότης, για να κατοχυρώσει το αφορολόγητο όριο εισοδήματος των 8.636-9.545 ευρώ, το οποίο εξακολουθεί να ισχύει για το 2019, θα πρέπει το 2019 να έχει εξοφλήσει με ηλεκτρονικά μέσα πληρωμής (με πιστωτικές ή χρεωστικές κάρτες ή μέσω e-banking κ.λπ.) δαπάνες για αγορές αγαθών και λήψη υπηρεσιών συνολικού ύψους ίσου με ποσοστό: <br/>* 10% του ετήσιου εισοδήματός του, πραγματικού ή τεκμαρτού, εφόσον το εισόδημα αυτό ανέρχεται έως 10.000 ευρώ, <br/>* 10% επί των πρώτων 10.000 ευρώ και 15% επί του υπερβάλλοντος ποσού, εφόσον το ετήσιο - πραγματικό ή τεκμαρτό - ατομικό του εισόδημα ανέρχεται σε 10.001 έως 30.000 ευρώ και <br/>* 10% επί των πρώτων 10.000 ευρώ, 15% επί των επόμενων 20.000 ευρώ και 20% επί του υπερβάλλοντος ποσού, εφόσον το ετήσιο - πραγματικό ή τεκμαρτό - εισόδημά του ξεπερνά τις 30.000 ευρώ.</p>
      <p>2) Στις δαπάνες που μετρούν για την κατοχύρωση του αφορολογήτου περιλαμβάνονται τα περισσότερα από τα καθημερινά, μηνιαία και ετήσια έξοδα κάθε νοικοκυριού, όπως οι δαπάνες για αγορές τροφίμων, ποτών, ρούχων, παπουτσιών, κλινοσκεπασμάτων, χαρτικών ειδών, τσιγάρων, ειδών υγιεινής και καθαριότητος, για αγορές ηλεκτρικών, ηλεκτρονικών συσκευών, επίπλων και άλλων διαρκών ειδών οικιακής χρήσης, οι δαπάνες για παντός είδους υπηρεσίες επισκευών, καθώς και τα έξοδα για πληρωμές λογαριασμών ΔΕΚΟ και κοινοχρήστων, για δίδακτρα, ιατρικές επισκέψεις, ιατρικές εξετάσεις, νοσήλια και ασφάλιστρα. Εξαιρούνται οι πληρωμές για ενοίκια, δάνεια, φόρους και τέλη υπέρ του Δημοσίου, καθώς και οι δαπάνες για αγορές ακινήτων, αυτοκινήτων, δικύκλων (πλην ποδηλάτων), σκαφών, αεροπλάνων, αεροσκαφών, αποταμιευτικών και επενδυτικών προϊόντων (μετοχών, ομολόγων κ.λπ.).</p>
      <p>
        <b>Η παγίδα των τεκμηρίων</b>
      </p>
      <p>3) Αν το τεκμαρτό εισόδημα είναι μεγαλύτερο από το πραγματικό, οι αποδείξεις των e-αγορών θα πρέπει να συγκεντρωθούν σε ποσοστά επί του τεκμαρτού εισοδήματος. <br/>4) Σε κάθε περίπτωση κατά την οποία ο φορολογούμενος δε θα έχει πραγματοποιήσει το απαιτούμενο συνολικό ποσό δαπανών, το “ακάλυπτο” ποσό θα φορολογείται με 22%. Π.χ., σε περίπτωση που το ετήσιο ατομικό εισόδημα ανέρχεται σε 10.000 ευρώ, το απαιτούμενο ποσό δαπανών έτους 2019 για την κατοχύρωση της έκπτωσης φόρου ανέρχεται σε 1.000 ευρώ (10% των 10.000 ευρώ). <br/>Αν ο φορολογούμενος που έχει αυτό το εισόδημα πραγματοποιήσει συνολικό ποσό δαπανών μόνο 500 ευρώ, τότε θα χρεωθεί με επιπλέον φόρο 22% επί της “ακάλυπτης” διαφοράς των 500 ευρώ, δηλαδή θα κληθεί να καταβάλει επιπλέον φόρο 110 ευρώ (500 ευρώ x 22%). <br/>5) Από την υποχρέωση να έχουν εξοφλήσει με ηλεκτρονικά μέσα πληρωμής (πιστωτικές ή χρεωστικές κάρτες ή e-banking) τις δαπάνες που κατοχυρώνουν το αφορολόγητο, εξαιρούνται φορολογούμενοι 70 ετών και άνω, άτομα με ποσοστό αναπηρίας 80% και άνω, φορολογούμενοι που βρίσκονται σε δικαστική συμπαράσταση και άλλες μικρότερες κατηγορίες. <br/>6) Από την υποχρέωση να έχουν εξοφλήσει είτε με ηλεκτρονικά μέσα πληρωμής (πιστωτικές ή χρεωστικές κάρτες ή e-banking) είτε με μετρητά τις δαπάνες που κατοχυρώνουν το αφορολόγητο, εξαιρούνται οι υπάλληλοι του υπουργείου Εξωτερικών, οι στρατιωτικοί που υπηρετούν στην αλλοδαπή, οι υπηρετούντες στη Μόνιμη Ελληνική Αντιπροσωπία της Ευρωπαϊκής Ένωσης, όσοι διαμένουν σε οίκους ευγηρίας ή σε ψυχιατρικά καταστήματα καθώς επίσης και οι φυλακισμένοι.</p>
      <p>
        <b>Αλλαγές</b>
      </p>
      <p>Η κυβέρνηση προχώρησε σε μια σειρά αλλαγών στο φορολογικό νομοσχέδιο, εντάσσοντας περισσότερες ευνοϊκές προς τις επιχειρήσεις διατάξεις. Συγκεκριμένα: <br/>- Τη μείωση κατά 50% για μια τριετία του εισαγωγικού φορολογικού συντελεστή για τους νέους επαγγελματίες. Ο εισαγωγικός συντελεστής της νέας φορολογικής κλίμακας θα είναι 9% για τα πρώτα 10.000 ευρώ εισοδήματος και για όσους κάνουν έναρξη εργασιών θα περιορίζεται για τρεις φορολογικές χρήσεις στο 4,5%, <br/>- Την επέκταση του χρόνου συμψηφισμού των ζημιών από τα 5 στα 10 έτη. Πρόκειται για παρέμβαση που είχε υποσχεθεί η κυβέρνηση προεκλογικά αλλά δεν έχει συμπεριλάβει στην αρχική μορφή του φορολογικού νομοσχεδίου που δόθηκε σε δημόσια διαβούλευση, σύμφωνα με το <a href="https://www.capital.gr/">capital.gr</a>. H συγκεκριμένη παρέμβαση θα είναι αρωγός στην προσπάθεια των επιχειρήσεων να ανακάμψουν μετά από την πολυετή κρίση κατά τη διάρκεια της οποίας συσσώρευσαν ζημιές, <br/>- Tη φορολόγηση αυτοτελώς των δικαιωμάτων μετοχών που παρέχουν οι επιχειρήσεις στα στελέχη τους. Με το σημερινό καθεστώς, τα λεγόμενα stock options φορολογούνται με τις γενικές διατάξεις φτάνοντας ακόμη και στον συντελεστή 45%, <br/>- Την αφαίρεση της δαπάνης διατροφής συζύγου και παιδιών από το εισόδημα που θα αποτελεί τη βάση υπολογισμού της ελάχιστης υποχρεωτικής δαπάνης 30% με “πλαστικό” χρήμα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/oikonomia-ellada/1558341/forologia-kai-allages-pos-diamorfonodai-oi-misthoi/"/>
      </related>
    </article>
  </body>
</html>