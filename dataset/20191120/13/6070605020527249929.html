<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Condemnen-Ryanair-cobrar-suplement-equipatge_0_2347565342.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T13:48:59+00:00"/>
    <meta property="og:title" content="Una jutge determina que Ryanair no pot cobrar per pujar a l'avió una maleta de mà"/>
    <meta property="og:description" content="Un jutjat de Madrid condemna l'aerolínia a tornar els 20 euros del suplement a una passatgera"/>
  </head>
  <body>
    <article>
      <h1>Una jutge determina que Ryanair no pot cobrar per pujar a l'avió una maleta de mà</h1>
      <h2>Un jutjat de Madrid condemna l'aerolínia a tornar els 20 euros del suplement a una passatgera</h2>
      <address>
        <time datetime="2019-11-20T13:48:59+00:00">20 Nov 2019, 13:48</time>
      </address>
      <p>Ryanair no pot obligar els seus passatgers a pagar un suplement per pujar a l'avió amb una bossa d'equipatge de mà. Almenys aquesta és la posició del jutjat mercantil número 13 de Madrid, que ha decidit a favor d'una passatgera que va denunciar l'aerolínia per aquest motiu. La <i>low cost</i> haurà de retornar a la clienta els 20 euros (més els interessos de demora) que li va cobrar com a suplement per intentar embarcar a l'avió amb dues peces d'equipatge i no haver comprat abans la tarifa <i> priority</i>, l'única que permet aquesta opció.</p>
      <p>La jutge considera que la política d'equipatge de mà de Ryanair és "abusiva" i acaba perjudicant els drets dels consumidors. Així doncs, declara "nul·la" la clàusula per la qual Ryanair només permet als seus clients portar una peça de petites dimensions (per exemple, una motxilla o una bossa de mà) si no volen pagar un recàrrec extra per la maleta de 10 quilos. La passatgera, que viatjava de Madrid a Brussel·les, també reclamava a l'aerolínia que li pagués 10 euros més en concepte de danys morals, però la sentència desestima aquesta part de la demanda. Tot i així, és ferma i no obre la possibilitat que l'aerolínia recorri la decisió judicial.</p>
      <figure>
        <img src="https://www.ara.cat/2018/08/25/economia/Consumidors-contra-Ryanair_2076402411_56252502_117x66.jpg"/>
      </figure>
      <p>
        <a href="https://www.ara.cat/economia/Consumidors-contra-Ryanair_0_2076392441.html">Consumidors contra Ryanair</a>
      </p>
      <p>Ryanair sempre ha defensat que la normativa comunitària de serveis aeris li dona llibertat per fixar les seves tarifes, però la jutge rebat que aquesta normativa no l'empara, ja que no fa cap referència explícita a l'equipatge de mà. "El Tribunal de Justícia de la Unió Europea sí que el considera un element indispensable del transport aeri, per la qual cosa la companyia aèria està obligada a transportar-lo sense exigir cap tipus de suplement o sobrecost sobre el preu del bitllet al passatger", argumenta la sentència.</p>
      <p>El 2017 l'aerolínia irlandesa va avisar que revisaria novament la seva política d'equipatges per limitar a una peça petita l'equipatge de mà dels passatgers. El seu argument era que la majoria de viatgers pugen a l'avió amb una maleta petita i que això generava retards durant l'embarcament. <a href="https://www.ara.cat/economia/Ryanair-cobrara-equipatge-partir-novembre_0_2075192635.html">L'entrada en vigor de les noves condicions</a> es va endarrerir, però finalment el novembre del 2018 la companyia les va acabar aplicant. Aquesta mesura s'havia convertit en un dels cavalls de batalla de les organitzacions de consumidors, que denunciaven que incompleix la normativa aplicable.</p>
    </article>
  </body>
</html>