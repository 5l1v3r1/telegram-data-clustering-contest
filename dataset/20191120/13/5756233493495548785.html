<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622510/%D8%AF%D8%B9%D9%88%D8%A7%DB%8C-%D8%A8%D9%86%D8%B2%DB%8C%D9%86%DB%8C-%D8%B1%D9%88%D8%AD%D8%A7%D9%86%DB%8C-%D9%88-%D8%B1%D8%AD%DB%8C%D9%85%E2%80%8C%D9%BE%D9%88%D8%B1-%D8%A7%D8%B2%D8%BA%D8%AF%DB%8C-%D8%AF%D8%B1-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T13:07:00+00:00"/>
    <meta property="og:title" content="دعوای بنزینی روحانی و رحیم‌پور ازغدی در شورای عالی انقلاب فرهنگی"/>
    <meta property="og:description" content="عضو هیأت رئیسه کمیسیون آموزش مجلس از مشاجره لفظی حسن روحانی و حسن رحیم‌پور ازغدی در نشست شب گذشته شورای عالی انقلاب فرهنگی درباره بنزین خبر داد."/>
  </head>
  <body>
    <article>
      <h1>دعوای بنزینی روحانی و رحیم‌پور ازغدی در شورای عالی انقلاب فرهنگی</h1>
      <address>
        <time datetime="2019-11-20T13:07:00+00:00">20 Nov 2019, 13:07</time>
      </address>
      <p>
        <i>عضو هیأت رئیسه کمیسیون آموزش مجلس از مشاجره لفظی حسن روحانی و حسن رحیم‌پور ازغدی در نشست شب گذشته شورای عالی انقلاب فرهنگی درباره بنزین خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام علیرضا سلیمی عضو هیأت رئیسه کمیسیون آموزش و تحقیقات مجلس شورای اسلامی با اشاره به برگزاری نشست شب گذشته(سه شنبه) شورای عالی انقلاب فرهنگی، گفت: رئیس جمهور در جلسه شورای عالی انقلاب فرهنگی با آقای رحیم‌پورازغدی با تندی صحبت کرده و بحث و جدلی بین آنها صورت گرفته است.</p>
      <p>عضو هیأت رئیسه کمیسیون آموزش خاطرنشان کرد: مباحث مطرح شده در جلسه شب گذشته شورای عالی انقلاب فرهنگی مربوط به بنزین بوده و آقای رحیم‌پورازغدی اعتراضاتی را نسبت به گران کردن نرخ بنزین و این اقدام دولت داشته است.</p>
      <figure>
        <img src="https://aftabnews.ir/files/fa/news/1398/8/29/361549_335.jpg"/>
      </figure>
      <p>سلیمی گفت: آقای رحیم‌پور از رئیس جمهور که رئیس شورای عالی انقلاب فرهنگی هم محسوب می‌شود، سؤال کرده است که با توجه به گران کردن بنزین از سوی دولت و ایجاد التهاب در کشور، رئیس جمهور کمی در این باره توضیح دهد.</p>
      <p>سلیمی مدعی شد: پس از این اظهارنظر آقای رحیم‌پور و درخواست برای پاسخگویی رئیس‌جمهور، مباحث تندی مطرح می‌شود که بعد از جدل تند صورت گرفته، حسن روحانی جلسه این شورا را ترک کرد. ادبیات آقای روحانی در جلسه شورای عالی انقلاب فرهنگی غیرقابل دفاع بوده و الفاظی را در برابر یکی از اعضا به کار برده است که به هیچ وجه قابل قبول نیست.</p>
      <p>سلیمی گفت: آقای روحانی گویا تصور کرده است که اعضای شورای عالی انقلاب فرهنگی کارگزاران و کارمندان دولت محسوب می‌شوند؛ اعضای شورای عالی انقلاب فرهنگی فرهیختگان کشور محسوب می‌شوند نه گماشته آقای روحانی. رئیس جمهور باید در ادبیاتش تجدیدنظر کند.</p>
    </article>
  </body>
</html>