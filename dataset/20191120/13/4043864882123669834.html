<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232534/"/>
    <meta property="og:site_name" content="Українська правда"/>
    <meta property="article:published_time" content="2019-11-20T13:15:51+00:00"/>
    <meta property="og:title" content="Фонд соцстрахування призупиняє виплати лікарняних і допомог вагітним і породіллям"/>
    <meta property="og:description" content="Фонд соціального страхування призупиняє перерахування коштів для виплати матеріального забезпечення застрахованим особам, бо призначені на це кошти вичерпалися. Загальна сума по заявах-розрахунках, наданих до фінансування у 2019 році з урахуванням заборгованості на початок року, становить 13,573 млрд гривень, що перевищує кошторисні призначення на рік за відповідною статтею видатків на 1,038 млрд грн."/>
  </head>
  <body>
    <article>
      <h1>Фонд соцстрахування призупиняє виплати лікарняних і допомог вагітним і породіллям</h1>
      <address>
        <time datetime="2019-11-20T13:15:51+00:00">20 Nov 2019, 13:15</time>
      </address>
      <p>Фонд соціального страхування призупиняє перерахування коштів для виплати матеріального забезпечення застрахованим особам, бо призначені на це кошти вичерпалися.</p>
      <p>Про це <a href="http://www.fssu.gov.ua/fse/control/main/uk/publish/article/966633">фонд</a> повідомляє 20 листопада.</p>
      <p>Директор виконавчої дирекції Фонду <b>Євген Баженков</b> пояснює: "За чинним законодавством Фонд не може перерахувати кошти за кожним з напрямів фінансування більше, ніж затверджено в бюджеті Фонду на 2019 рік, прийнятому Кабінетом міністрів.</p>
      <p>За напрямом матеріального забезпечення заплановані на рік видатки було вичерпано 19 листопада. Кошти на рахунках є, але з сьогоднішнього дня ми не маємо права їх перерахувати до внесення змін до річного бюджету".</p>
      <p>Постанова №16 "Про затвердження бюджету Фонду соціального страхування України на 2019 рік" ухвалена Кабміном 16.01.2019. Загальні видатки Фонду на поточний рік було заплановано у розмірі 23,26 млрд гривень, зокрема, на виплату матеріального забезпечення та соціальні послуги – 12,974 млрд гривень, з яких 12,535 млрд грн – на матеріальне забезпечення.</p>
      <p>Станом на 20 листопада загальна сума по заявах-розрахунках, наданих до фінансування у 2019 році з урахуванням заборгованості на початок року, становить 13,573 млрд гривень, що <b>перевищує кошторисні призначення на рік </b>за відповідною статтею видатків<b> на 1,038 млрд грн.</b></p>
      <figure>
        <iframe data-src="https://twitter.com/InsuranceFund/status/1197111984845721601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Ситуація недопустима, фактично виплати зупинено <b>через бюрократичні причини.</b> Зараз ми ведемо перемовини із Міністерством соціальної політики, яке як орган державного нагляду за Фондом може за погодженням із Міністерством фінансів подати проєкт внесення відповідних змін на затвердження Кабміну", – каже Баженков.</p>
      <p>"Проєкт змін напрацьовано. Сподіваюсь, Міністерство соціальної політики найближчим часом його подасть. <b>Щойно Кабінет міністрів прийме зміни, виплати буде поновлено</b>", – запевняє він.</p>
      <p>За загальнообов'язковим державним соціальним страхуванням у зв'язку з тимчасовою втратою працездатності надаються такі види матеріального забезпечення: допомога по тимчасовій непрацездатності (включаючи догляд за хворою дитиною), допомога по вагітності та пологах і допомога на поховання.</p>
      <p>Баженков зазначає, що бюджет Фонду на поточний рік подавався на затвердження Кабміну колишнім керівництвом Міністерства соціальної політики і "<b>був штучно занижений</b> по видатках".</p>
      <p>"Кошти на лікарняні і декретні було закладено на рівні 2018 року, без врахування зростання середньої заробітної плати. Разом із зниженням у попередні періоди загалом на 5,1% частки ЄСВ, яка спрямовується до бюджету Фонду, це призвело до затримок із виплатою матеріального забезпечення та, на сьогодні, вимушеної повної зупинки виплат за цим напрямом", – каже керівник Фонду.</p>
      <p>Здійснення страхових виплат, а також фінансування медичних і соціальних послуг для потерпілих на виробництві та реабілітаційного лікування для застрахованих осіб Фонд здійснює у штатному режимі.</p>
      <related>
        <a href="https://life.pravda.com.ua/society/2019/11/5/238788/"/>
        <a href="https://www.epravda.com.ua/news/2019/10/28/653057/"/>
        <a href="https://www.epravda.com.ua/news/2019/02/6/645025/"/>
      </related>
    </article>
  </body>
</html>