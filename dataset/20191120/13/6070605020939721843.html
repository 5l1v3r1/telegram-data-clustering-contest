<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/maternitats-victimes-centres-publics-Anglaterra_0_2347565329.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T13:54:45+00:00"/>
    <meta property="og:title" content="Les maternitats de la mort: 42 nadons perden la vida per mala praxi en dos hospitals públics d'Anglaterra"/>
    <meta property="og:description" content="Un informe revela que 50 infants més també van patir danys cerebrals irreversibles durant el part"/>
  </head>
  <body>
    <article>
      <h1>Les maternitats de la mort: 42 nadons perden la vida per mala praxi en dos hospitals públics d'Anglaterra</h1>
      <h2>Un informe revela que 50 infants més també van patir danys cerebrals irreversibles durant el part</h2>
      <address>
        <time datetime="2019-11-20T13:54:45+00:00">20 Nov 2019, 13:54</time>
      </address>
      <p>Tres dones i 42 nadons morts durant el part i 50 infants més amb danys cerebrals irreversibles per haver estat privats d'oxigen en el moment de néixer. Són les víctimes –totes perfectament evitables– d'un dels escàndols més grans de la sanitat pública del Regne Unit, que s'ha allargat quatre dècades, des de mitjans dels anys setanta fins al 2017.</p>
      <p>Un informe independent, ordenat fa dos anys pel ministeri de Sanitat i fet públic aquest dimecres, denuncia una "cultura tòxica" i una "continuada mala praxi" en els serveis de maternitat de dos hospitals públics: el Royal Shrewsbury i el Telford's Princess Royal, tots dos sota control del mateix ens administratiu, el Shopshire NHS Trust, de la regió de les West Midlands (al centre-oest d'Anglaterra). Anteriorment ja s'havien fet dos estudis més, un el 2007 i un altre el 2017, però per part de la mateixa administració, i no havien detectat deficiències.</p>
      <p>L'anàlisi independent explica que els nadons van patir danys cerebrals perquè el personal que atenia els parts –metges, infermeres i llevadores– no va detectar cap signe que suggerís que alguna cosa anava malament ni va actuar correctament. A més, es va dur a terme de manera inadequada la supervisió de les freqüències cardíaques durant els naixements. I u n control deficient durant la gestació també va provocar la mort d'alguns nens. Finalment, pel que fa a l'atenció sanitària específica, la falta de tractament adequat contra la meningitis B, amb antibiòtics perfectament a l'abast, també va ocasionar danys cerebrals irreversibles al mig centenar de nens afectats. </p>
      <p>Però potser el que més ha alarmat les famílies de les víctimes és que l'informe admet que "malgrat les preocupacions que mostraven" davant la reiteració d'incidents en els dos serveis de maternitat, des de la direcció administrativa dels hospitals se'ls contestava que "eren els  únics" afectats i que, en tot cas, es prendrien mesures perquè no tornessin a passar fets semblants, i que aprendrien "les lliçons" que calgués. I si les famílies insistien a demanar explicacions, se les amenaçava amb expulsar-les dels dos centres hospitalaris.</p>
      <p>La investigació independent ordenada pel ministeri es va dur a terme no pas perquè els alarmants i gens habituals índexs de mortalitat durant tant de temps alertessin les autoritats sanitàries del país, sinó per la insistència de dues famílies que van perdre els seus fills. La primera, la família Stanton-Davies. La seva filla Kate va morir el 2009 poc després de néixer. La segona, la família formada per Kayleigh i Colin Griffiths. El seu nadó, Pippa, també morir poc després del part, en aquest cas, però, l'any 2016.</p>
      <p><b>Plou sobre mullat</b> </p>
      <p>Però l'escàndol en aquests dos hospitals no és l'únic d'aquestes característiques al Regne Unit. Entre el 2004 i el 2013 van morir onze nadons i una dona als serveis de maternitat d'un altre centre sanitari públic, el Furness General Hospital, de Barrow, a la regió de Cumbria (al nord-oest d'Anglaterra), també per causes semblants. Un informe del 2015 parlava d'"incompetència, negació [de mala praxi] i encobriment" de la mateixa mala praxi.</p>
      <p>Inicialment, l'auditoria sobre els dos serveis de maternitat de les West Midlans havia d'analitzar només 23 casos, però a mesura que avançava la investigació es va ampliar a 270. A més, s'ha identificat que s'hi van fer 47 tractaments per sota dels mínims estàndards exigibles.</p>
      <p>Les primeres informacions sobre la possible mala praxi als dos hospitals van aparèixer a la BBC el 2017. Van ser claus totes les dades aportades per les dues famílies que van iniciar la campanya per una investigació independent. Tot i així, no va ser fins al novembre de l'any passat quan el ministeri de Sanitat va agafar el toro per les banyes i va posar l'administració implicada sota una direcció independent. Habitualment, els centres sanitaris del Regne Unit tenen plena autonomia i només s'han de preocupar de retre comptes financers al departament de Sanitat.</p>
      <p>De l'estudi presentat aquest dimecres se'n podria derivar una fase posterior, si les famílies afectades decideixen tirar endavant procediments penals contra els responsables dels serveis.</p>
      <p> </p>
    </article>
  </body>
</html>