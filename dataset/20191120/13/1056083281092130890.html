<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919272/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DA%A9%D8%AA%D8%A7%D8%A8-%D8%B2%D9%86%D8%AF%DA%AF%DB%8C-%D9%BE%D8%B1%DB%8C-%D9%85%D9%84%DA%A9%DB%8C-%D8%AF%D8%B1-%D9%85%D9%88%D8%B2%D9%87-%D9%85%D9%88%D8%B3%DB%8C%D9%82%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:25:24+00:00"/>
    <meta property="og:title" content="رونمایی از کتاب زندگی پری ملکی در موزه موسیقی"/>
    <meta property="og:description" content="کتاب «آوای یک زندگی؛ گفت‌وگو با پری ملکی» روز جمعه ـ اول آذر ماه ـ با حضور تعدادی از هنرمندان و علاقه‌مندان در موزه موسیقی ایران رونمایی می‌شود."/>
  </head>
  <body>
    <article>
      <h1>رونمایی از کتاب زندگی پری ملکی در موزه موسیقی</h1>
      <address>
        <time datetime="2019-11-20T13:25:24+00:00">20 Nov 2019, 13:25</time>
      </address>
      <p>کتاب «آوای یک زندگی؛ گفت‌وگو با پری ملکی» روز جمعه ـ اول آذر ماه ـ با حضور تعدادی از هنرمندان و علاقه‌مندان در موزه موسیقی ایران رونمایی می‌شود.</p>
      <p>به گزارش ایسنا، کتاب «آوای یک زندگی؛ گفت‌وگو با پری ملکی» سرپرست گروه موسیقی «خنیا» و مدرس موسیقی روز جمعه ـ اول آذرماه ـ با حضور تعدادی از هنرمندان و علاقه‌مندان در موزه موسیقی ایران رونمایی می‌شود.</p>
      <p>این کتاب مشتمل بر گفت‌وگویی با پری ملکی است که در آن هنرمند به شرح حال دوران کودکی و نوجوانی، نحوه فعالیت‌های موسیقایی، تعلیم موسیقی و روایتی از زندگی خود می پردازد.</p>
      <p>پری ملکی از جمله هنرمندان فعال حوزه موسیقی است که بعد از گذشت ۳۰ سال همچنان در این عرصه به فعالیت مشغول است. این هنرمند پس از پیروزی انقلاب اسلامی ایران تلاش زیادی در معرفی موسیقی بانوان کرده و در سال ۱۳۷۲ با تشکیل گروه موسیقی خنیا، این مجموعه را به عنوان یکی از گروه‌های فعال حوزه موسیقی معرفی و پس از آن در شهرهای مختلف ایران و سایر کشورها به اجرای برنامه پرداخت.</p>
      <p>توکا ملکی مولف کتاب «آوای یک زندگی» که توسط نشر «هفت رنگ» در دسترس مخاطبان قرار گرفته، در مقدمه این کتاب می‌نویسد: «در روایت تاریخ هنر موسیقی، حضور و تلاش بسیاری از زنان چنان که باید دیده نشده است. به کلامی دیگر در موسیقی ایرانی اساسا کمبود روایت های دقیق و مستند درباره همه موسیقیدان‌ها از زن و مرد وجود دارد. تاریخ شفاهی آن بخش گمشده پژوهش درباره موسیقی ایرانی است که می توانست و می تواند در ترسیم و نگارش تاریخ موسیقی این سرزمین نقش مهم ایفا کند. پری ملکی به سبب مردمداری، سختکوشی و مداومت کاری اش این فرصت را داشته تا با خبرنگاران بسیاری در این حوزه به صحبت بنشیند. و از آنجا که من در کنار او زیسته‌ام و شاهد لحظه لحظه فعالیت‌های موسیقایی‌اش بوده و هم پری ملکی مادر و هم پری ملکی هنرمند را می‌شناسم ـ یا فکر می‌کنم می شناسم ـ با جزییات و بی پرده پوشی از او پرسیدم و او جواب داد.»</p>
      <p>مراسم رونمایی از کتاب «آوای یک زندگی» ساعت ۱۶ روز جمعه، اول آذر ماه در موزه موسیقی ایران به آدرس تجریش، خیابان شهید ابراهیم دربندی (مقصود بیک) بعد از سه راه تختی، خیابان موزه برگزار می‌شود.</p>
      <p>انتهای پیام</p>
    </article>
  </body>
</html>