<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/protogeni-pleonasmata-o-ntomprovskis-anoikse-to-dromo-gia-ti-meiosi-tous/2919829/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T13:43:21+00:00"/>
    <meta property="og:title" content="Πρωτογενή πλεονάσματα: Ο Ντομπρόβσκις άνοιξε το δρόμο για τη μείωσή τους"/>
    <meta property="og:description" content="Παράθυρο για τη μείωση των στόχων στα πρωτογενή πλεονάσματα άνοιξε ο αντιπρόεδρος της Κομισιόν, Βάλντις Ντομπρόβσκις μετά τη θετική έκθεση για την ελληνική οικονομία."/>
  </head>
  <body>
    <article>
      <h1>Πρωτογενή πλεονάσματα: Ο Ντομπρόβσκις άνοιξε το δρόμο για τη μείωσή τους</h1>
      <h2>Παράθυρο για τη μείωση των στόχων στα πρωτογενή πλεονάσματα άνοιξε ο αντιπρόεδρος της Κομισιόν, Βάλντις Ντομπρόβσκις μετά τη θετική έκθεση για την ελληνική οικονομία.</h2>
      <address><time datetime="2019-11-20T13:43:21+00:00">20 Nov 2019, 13:43</time> by <a rel="author">Newsit Newsroom</a></address>
      <p>Ο Ντομπρόβσκις εξέφρασε την άποψη πως μια «ξεκάθαρη τάση» για τη βελτίωση της βιωσιμότητας του ελληνικού χρέους θα μπορούσε να «αντικατοπτριστεί» στη μείωση του στόχου των πρωτογενών πλεονασμάτων.</p>
      <p>Ερωτηθείς για το κατά πόσο η θετική έκθεση της Επιτροπής θα μπορούσε να έχει ως αποτέλεσμα τη μείωση του στόχου 3,5%, ο Β. Ντομπρόφσκις υπενθύμισε ότι η Ελλάδα ξεπερνάει για πέμπτη συνεχή χρονιά τον στόχο της, κάτι που όπως είπε «ανοίγει το δρόμο» για την καταβολή των κερδών των ευρωπαϊκών κεντρικών τραπεζών από τα ελληνικά ομόλογα, ANFA και SMP.</p>
      <related>
        <a href="https://www.newsit.gr/oikonomia/ekthesi-komision-anoigei-o-dromos-gia-ektamieysi-ton-kerdon-apo-ta-omologa/2919782/"/>
      </related>
      <p>Ο αντιπρόεδρος της Κομισιόν αναφέρθηκε επίσης στην πρόθεση της κυβέρνησης να χρησιμοποιήσει μέρος των κεφαλαίων αυτών για επενδύσεις και όχι για την αποπληρωμή του χρέους, για το οποίο, όμως, η τελική απόφαση ανήκει στους πιστωτές.</p>
      <p>Αναφερόμενος στην περίοδο μετά το 2020, εξήγησε πως ο βασικός λόγος για τον οποίο η Ελλάδα έχει δεσμευτεί σε συγκεκριμένους <b>στόχους</b> είναι ότι έχει «κατά πολύ» το μεγαλύτερο λόγο χρέους/ΑΕΠ, «κοντά στο 180%». Ως εκ τούτου, σημείωσε, θα πρέπει να μειωθεί σε επίπεδα που επιφυλάσσουν «λιγότερους κινδύνους» για την ελληνική οικονομία.</p>
      <p>«Το επίπεδο του δημόσιου χρέους δεν δίνει πολλά περιθώρια για λάθη πολιτικής. Πρέπει να είμαστε προσεκτικοί. Αλλά οι στόχοι στηρίζονται σε μια ανάλυση της βιωσιμότητας του ελληνικού χρέους και αν δούμε ξεκάθαρες θετικές τάσεις, φαντάζομαι ότι αυτές θα αντικατοπτριστούν και στους στόχους», κατέληξε ο Β. Ντομπρόβσκις.</p>
    </article>
  </body>
</html>