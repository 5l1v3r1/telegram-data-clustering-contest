<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3361377/sok-snimak-ruski-spijun-placa-srpskog-zvanicnika-domace-sluzbe-ispituju-slucaj-vucic-sazvao-hitan-sastanak-video"/>
    <meta property="og:site_name" content="kurir.rs"/>
    <meta property="article:published_time" content="2019-11-20T13:19:00+00:00"/>
    <meta property="og:title" content="ŠOK SNIMAK! RUSKI ŠPIJUN PLAĆA SRPSKOG ZVANIČNIKA? Domaće službe ispituju slučaj, Vučić sazvao hitan sastanak (VIDEO)"/>
    <meta property="og:description" content="Ruski diplomata i pripadnik vojne obaveštajne službe za koga se veruje da je Georgij Kleban snimljen je kako daje novac jednom navodno visokopozicioniranom zvaničniku Srbije, koji je njegova obaveštajna veza u našoj zemlji, otkriva nedavno objavljeni snimak ..."/>
  </head>
  <body>
    <article>
      <h6 class="kicker">USLIKANI</h6>
      <h1>ŠOK SNIMAK! RUSKI ŠPIJUN PLAĆA SRPSKOG ZVANIČNIKA? Domaće službe ispituju slučaj, Vučić sazvao hitan sastanak (VIDEO)</h1>
      <address>
        <time datetime="2019-11-20T13:19:00+00:00">20 Nov 2019, 13:19</time>
      </address>
      <p>Ruski diplomata i pripadnik vojne obaveštajne službe za koga se veruje da je Georgij Kleban snimljen je kako daje novac jednom navodno visokopozicioniranom zvaničniku Srbije, koji je njegova obaveštajna veza u našoj zemlji, otkriva nedavno objavljeni snimak primopredaje novca.</p>
      <p>Snimak je 17. novembra objavljen na Jutjubu, njegova autentičnost potvrđena je od strane uglednog istraživačkog novinara Hrista Grozeva na svom Tviter nalogu.</p>
      <figure>
        <iframe src="https://www.youtube.com/embed/yawNh1SwYts" width="1280" height="720" data-service="Youtube" scrolling="no"/>
      </figure>
      <p>Na video-snimku vidi se susret dvojice muškaraca na parkingu u Zemunu. Jednom od njih lice je blurovano kako bi mu se zaštitio identitet i za njega se tvrdi da je srpski zvaničnik "agent, oficir"; drugi je Georgij Kleban, potpukovnik ruske vojske koji je (kako je za RSE potvrđeno u ministarstvu spoljnih poslova) bio na poziciji pomoćnika izaslanika odbrane pri Ambasadi Rusije u Beogradu, ali je sa te pozicije odjavljen u junu 2019. Snimak počinje kadrom u kojem nepoznati muškarac, "srpski oficir", sa crvenom plastičnom kesom u ruci, odlazi do svog automobila koji se (navodi se u analizi RSE) nalazi na parkingu nedaleko od Zemunskog keja.</p>
      <p>Nešto kasnije, snimak prikazuje susret tog muškarca i Klebana u blizini istog parkinga. Kleban u ruci nosi belu kesu. Potom dvojica aktera snimka odlaze u obližnji pab, gde su snimljeni kako piju pivo. Zatim ih snimak prikazuje ponovo na ulici gde se vidi kako Kleban predaje "srpskom oficiru" belu kesu koju je nosio. U sledećem kadru, njih dvojica odlaze do kola „srpskog oficira“ iz kojih on vadi crvenu kesu sa nepoznatim sadržajem i predaje je Klebanu. Grle se, pozdravljaju i rastaju. Snimak potom prikazuje kadrove iz automobila "srpskog oficira" gde se vidi kako ovaj otvara kesu, iz nje izvlači flašu (čini se alkoholnog) pića, a potom i kovertu iz koje vadi svežanj novčanica koji na brzinu prebrojava.</p>
      <p>Predsednik Srbije Aleksandar Vučić dao je nalog Vojnobezbednosnoj agenciji da istraži moguću špijunsku aferu, u kojoj ruski špijuni vrbuju srpske agente, izjavila je predsednica Vlade Srbije Ana Brnabić.</p>
      <p>"Razgovarala sam s predsednikom Aleksandrom Vučićem, on je dao nalog Vojno-bezbednosnoj agenciji da slučaj ispita. Još nemamo sve podatke, ukoliko se ispostavi da je sve istina, onda će to biti ozbiljno pitanje i problem za nas", rekla je Brnabićeva za Blic i istakla da je Vučić sazvao sastanak u svojstvu vrhovnog komandanta Vojske Srbije, na kojem će obavestiti o rezultatima istrage i dodala da očekuje sve informacije tokom dana.</p>
      <p>"Vrhovni komandant prikuplja informacije i očekujem da u toku sutrašnjeg dana pozove i okupi sve šefove obaveštajnih i kontraobaveštajnih službi, kao i načelnika generalštaba VS. Situacija je ozbiljna i vrhovni komadant će zaključke doneti posle podrobnog i strpljivog razmatranja", rekao je ministar odbrane Aleksandar Vulin za Tanjug, odgovarajući na pitanje šta može da kaže o navodnoj špijunskoj aferi.</p>
      <p>"A ono što bih lično dodao je da za mene postoje neke stvari koje su nesporne, ali sam siguran da se iza zavese krije i pokušaj udaljavanja Srbije od politike vojne neutralnosti. Verujem u pravednost, pronicljivost i nezavisnost Aleksandra Vučića u donošenju odluka", rekao je za Tanjug ministar Vulin.</p>
      <p>Kurir.rs/tanjug, Blic, RSE</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3361281/strani-agenti-pletu-mrezu-po-srbiji-premijerka-brnabic-potvrdila-vucic-nalozio-vba-da-istrazi-spijunsku-aferu"/>
        <a href="https://www.kurir.rs/vesti/politika/3361025/spijuni-ruse-vucica-udarom-na-mali-sengen-hoce-da-svrgnu-vlast-u-regionu-pokrenuta-obavestajna-ofanziva-protiv-srbije"/>
      </related>
    </article>
  </body>
</html>