<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/elegedettek-az-unios-allampolgarok-a-kozosseg-kereskedelempolitikajaval-1880634/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T13:18:00+00:00"/>
    <meta property="og:title" content="Elégedettek az uniós állampolgárok a közösség kereskedelempolitikájával"/>
    <meta property="og:description" content="Az uniós állampolgárok többsége pozitívan vélekedik az unió nemzetközi kereskedelempolitikájáról – mutatott rá az Európai Bizottság."/>
  </head>
  <body>
    <article>
      <h1>Elégedettek az uniós állampolgárok a közösség kereskedelempolitikájával</h1>
      <address><time datetime="2019-11-20T13:18:00+00:00">20 Nov 2019, 13:18</time> by <a rel="author">MTI</a></address>
      <p>Az európaiak többsége pozitívan vélekedik az unió nemzetközi kereskedelempolitikájáról, mintegy 60 százalékuk véli úgy, hogy személyesen is előnyöket nyújt számára az unió állal folytatott nemzetközi kereskedelem. Az arány 16 százalékponttal magasabb a 10 éve mért adatnál – derült ki az Európai Bizottság szerdán közzétett tematikus Eurobarométer felméréséből.</p>
      <p>A felmérés szerint a válaszadók 71 százaléka gondolja azt, hogy az Európai Unió (EU) hatékonyabban képes megvédeni hazája kereskedelmi érdekeit annál, mintha az adott ország egyedül képviselné azokat.</p>
      <aside>A válaszadók 54 százaléka úgy vélte, hogy az EU kereskedelempolitikájának mindenekelőtt az unión belüli munkahelyteremtés célját kellene szolgálnia.</aside>
      <p>Az uniós környezetvédelmi és egészségügyi normák védelme ugyancsak fontossá vált az európaiak számára: minden második válaszadó ezt nevezte meg az egyik prioritásnak.</p>
      <aside>Ez 20 százalékponttal több, mint 2010-ben.</aside>
      <figure>
        <img src="https://www.vg.hu/wp-content/uploads/2018/06/shutterstock53840593-e1563272629966.jpg"/>
        <figcaption>Fotó: Shutterstock</figcaption>
      </figure>
      <p>Az európaiak több mint fele azt is elismerte, hogy az uniós kereskedelempolitika már figyelembe veszi a nemzetközi kereskedelem társadalmi, környezeti és emberi jogi hatásait az EU-n belül és világszerte.</p>
      <aside>Az emberek háromnegyede egyetértett abban, hogy a nemzetközi kereskedelmet szabályozni kell.</aside>
      <p>Tízből hatan bíznak abban, hogy az unió nyílt és átlátható módon folytatja kereskedelempolitikáját. Azok közül, akik szerint a nemzetközi kereskedelem előnyöket jelent számukra, 54 százalék a szélesebb áruválasztékban látta ezt az előnyt, 36 százalék az alacsonyabb árakban. Ezek az előnyök kézzelfoghatóbbnak tűnnek a fiatal, a magasabb végzettségű és a magasabb jövedelemmel rendelkező válaszadók számára.</p>
      <blockquote>A megkérdezettek több mint fele egyetértett azzal, hogy az uniónak magasabb importvámokat kell kivetnie a nemzetközi kereskedelmi szabályokat felrúgó nem uniós országok vagy vállalkozások termékeire</blockquote>
      <p>– közölte az uniós bizottság.</p>
    </article>
  </body>
</html>