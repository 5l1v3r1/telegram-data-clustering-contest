<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/konyortelen-karokat-okozott-a-szent-mark-szekesegyhazban-az-arado-tenger-2042424/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T13:07:00+00:00"/>
    <meta property="og:title" content="Könyörtelen károkat okozott a Szent Márk-székesegyházban az áradó tenger"/>
    <meta property="og:description" content="Van, ami menthetetlen."/>
  </head>
  <body>
    <article>
      <h6 class="kicker">LASSÚ PUSZTÍTÁS</h6>
      <h1>Könyörtelen károkat okozott a Szent Márk-székesegyházban az áradó tenger</h1>
      <address>
        <time datetime="2019-11-20T13:07:00+00:00">20 Nov 2019, 13:07</time>
      </address>
      <h4>Van, ami menthetetlen.</h4>
      <p>A világhírű velencei Szent Márk-székesegyház egyes elemeiben végzetes károkat okozott a sós tengervíz – írták kedden a helyi lapok.</p>
      <p>A tengerár súlyos károkat okozott a város egyik jelképének számító Szent Márk-székesegyház mozaikpadlójában: az épület bal oldalán, a bejárat közelében a 13. századi, stilizált pávát ábrázoló mozaik kockái kiestek – idézte az Il Gazzettino Carlo Alberto Tesserint, a műemléket fenntartó szervezet vezetőjét.</p>
      <blockquote>Ezek az első károk, amelyeket felfedeztünk, de lesznek még. A teljes mozaikpadlót károsította az áradás, a sós víz a kis kockákat tartó anyagot támadta meg. Először a legszebb mozaikokat vizsgáltuk meg, azért itt vettük észre a kárt</blockquote>
      <p>– mondta el.</p>
      <p>A mozaikok még menthetők, de a márványoszlopok lábazatának némelyike annyira megtöredezett, hogy menthetetlen, ki kell cserélni Pierpaolo Campostrini, az alapítvány egy másik munkatársa szerint.</p>
      <p>A károkat csak akkor lehet majd teljesen felmérni, ha már minden megszáradt, ami több hónapig is eltarthat.</p>
      <blockquote>A tengeri só „lassú, de könyörtelen”</blockquote>
      <p>– mondta Campostrini.</p>
      <p>A helyreállítás eurómilliókba fog kerülni a fenntartók szerint, Campostrini az azonnali takarítás költségeit 5 millió euróra (1,6 milliárd forint) becsülte, a károk felmérését a szakértők még nem fejezték be.</p>
      <p>Velence november 12. óta küzd rendkívüli árhullámmal, amely akkor elérte a 187 centiméteres magasságot. Ezt a mindenkori második legmagasabb vízszintként tartják számon az 1966-os nagy áradáskor mért 194 centiméter mögött. Rendkívülinek számít az is, hogy az árszint majdnem egy héten át minden nap meghaladta a tél elején megszokott 140 centiméteres felső határt.</p>
      <p>A város egyik legalacsonyabb pontjaként ismert Szent Márk teret és a székesegyházat is elöntötte az ár, a kripta teljesen víz alá került.</p>
      <p>
        <i>Borítókép: a velencei Szent Márk tér és a székesegyház november 15-én</i>
      </p>
    </article>
  </body>
</html>