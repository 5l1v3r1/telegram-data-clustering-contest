<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685492/ti-apanta-to-ypourgeio-prostasias-tou-politi-stis-katangelies-per"/>
    <meta property="og:site_name" content="enikos.gr"/>
    <meta property="article:published_time" content="2019-11-20T13:19:00+00:00"/>
    <meta property="og:title" content="Τι απαντά το υπουργείο Προστασίας του Πολίτη στις καταγγελίες περί παράνομων παρακολουθήσεων πολιτών"/>
    <meta property="og:description" content="Απάντηση στα δημοσιεύματα της Εφημερίδας των Συντακτών δίνει με ανακοίνωσή του..."/>
  </head>
  <body>
    <article>
      <h1>Τι απαντά το υπουργείο Προστασίας του Πολίτη στις καταγγελίες περί παράνομων παρακολουθήσεων πολιτών</h1>
      <address>
        <time datetime="2019-11-20T13:19:00+00:00">20 Nov 2019, 13:19</time>
      </address>
      <p>Απάντηση στα δημοσιεύματα της Εφημερίδας των Συντακτών δίνει με ανακοίνωσή του το Υπουργείο Προστασίας του Πολίτη κάνοντας λόγο για «ανυπόστατες καταγγελίες περί παράνομων <a href="http://www.enikos.gr/society/685278/katangelies-gia-korious-geoentopismou-se-ochimata-diadiloton-i-an">παρακολουθήσεων </a>πολιτών».</p>
      <p>Όπως αναφέρει η ανακοίνωση, «σχετικά με δημοσιεύματα της Εφημερίδας των Συντακτών, που αφορούν σε δραστηριότητες της Ελληνικής Αστυνομίας στην περιοχή των Εξαρχείων, ανακοινώνεται ότι το αυτοκίνητο στο οποίο αναφέρεται ανήκει στην Ελληνική Αστυνομία και εκτελούσε διατεταγμένη υπηρεσία περιπολίας στα Εξάρχεια. Σε ολιγόλεπτη στάση του για να επιτηρηθούν γεγονότα στην Πλατεία προσήλθαν πολίτες οι οποίοι και προκάλεσαν ζημιές. Το αυτοκίνητο συνέχισε, με την παρέμβαση των ειδικών δυνάμεων (ΜΑΤ) την υπηρεσία του. Για το θέμα σχηματίζεται δικογραφία η οποία και θα αποσταλεί στον εισαγγελέα».</p>
      <p>«Με την ευκαιρία τονίζεται και πάλι πως καταγγελίες περί παράνομων παρακολουθήσεων πολιτών είναι εντελώς ανυπόστατες. Οι αστυνομικές Αρχές εκτελούν τα καθήκοντά τους με απόλυτη προσήλωση στη νομιμότητα και αυτό τηρείται απαρέγκλιτα», καταλήγει η ανακοίνωση του Υπουργείου Προστασίας του Πολίτη.</p>
      <p>Σημειώνεται ότι σήμερα η "Εφημερίδα των Συντακτών" σε δημοσίευμά της αναφέρει ότι έξω από τα γραφεία της αναρχικής-κομμουνιστικής συλλογικότητας «Ταξική Αντεπίθεση» στα Εξάρχεια βρισκόταν αυτοκίνητο με κρυφή κάμερα στον καθρέφτη στραμμένη στην είσοδο. Όταν εντοπίστηκε, στο σημείο έσπευσε απροκάλυπτα διμοιρία των ΜΑΤ και το φυγάδευσε.</p>
      <p>Μάλιστα, σημειώνει η εφημερίδα, ότι από τον ασύρματο της ΕΛ.ΑΣ ακούγεται : «Το αυτοκίνητο είναι υπηρεσιακό. Πάρτε το από κει» ακούγεται από τον ασύρματο της ΕΛ.ΑΣ.</p>
      <p>Σύμφωνα με το ρεπορτάζ, η ανεπίσημη χθεσινή απάντηση της ΕΛ.ΑΣ για τις αποκαλύψεις της εφημερίδας, επιχειρούσε να θολώσει τις ευθύνες κάνοντας λόγο για «συσκευές γεωεντοπισμού» που μπορεί να τις βρει οποιοσδήποτε στο εμπόριο. Ωστόσο, οι αστυνομικές πηγές, ανεπίσημα και πάλι έριξαν το μπαλάκι των ευθυνών στην ΕΥΠ ισχυριζόμενες όμως πως συνήθως «οι κρατικές υπηρεσίες χρησιμοποιούν πιο επαγγελματικά συστήματα».</p>
      <related>
        <h4>σχετικά άρθρα</h4>
        <a href="http://www.enikos.gr/society/685278/katangelies-gia-korious-geoentopismou-se-ochimata-diadiloton-i-an%0A%20%20%20%20%0A"/>
        <a href="http://www.enikos.gr/society/682372/tilefonima-gia-vomva-sto-efeteio-tora%0A%20%20%20%20%0A"/>
        <a href="http://www.enikos.gr/society/685458/lipothymia-mathiti-se-lykeio-tou-volou-epeita-apo-katanalosi-alko%0A%20%20%20%20%0A"/>
        <a href="http://www.enikos.gr/society/685454/sygklonizei-o-geitonas-tou-kosmimatopoli-stin-kypseli-ithelan-na-%0A%20%20%20%20%0A"/>
        <a href="http://www.enikos.gr/society/685444/xechasmeni-sta-psygeia-tou-nekrotomeiou-athinon-i-soros-tis-renas%0A%20%20%20%20%0A"/>
        <a href="http://www.enikos.gr/society/685439/sos-apo-to-kastellorizo-diarrixeis-kai-eisvoles-se-ekklisies-apo-%0A%20%20%20%20%0A"/>
        <a href="http://www.enikos.gr/society/685431/mathimata-ithous-apo-astynomiko-stin-patra-vrike-kai-paredose-por%0A%20%20%20%20%0A"/>
        <a href="http://www.enikos.gr/society/685430/sygklonizoun-ta-nea-stoicheia-gia-ton-thanato-tou-adamantiou-mant%0A%20%20%20%20%0A"/>
        <a href="http://www.enikos.gr/society/685427/afximeni-kinisi-stin-athina-deite-poioi-dromoi-einai-botiliarisme%0A%20%20%20%20%0A"/>
      </related>
    </article>
  </body>
</html>