<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742706"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T13:40:00+00:00"/>
    <meta property="og:title" content="สัญญา'โฮปเวลล์'ส่อแววโมฆะ เผยเหตุลงนามผิดฝาผิดตัว"/>
    <meta property="og:description" content="ส่อแววสัญญา 'โฮปเวลล์' เป็นโมฆะ เหตุลงนามผิดฝาผิดตัวตั้งแต่ต้น ไม่เป็นไปตามมติ ครม. เร่งเดินหน้ายื่นหนังสือถึงกระทรวงการคลังให้ตรวจสอบด่วน"/>
  </head>
  <body>
    <article>
      <h1>สัญญา'โฮปเวลล์'ส่อแววโมฆะ เผยเหตุลงนามผิดฝาผิดตัว</h1>
      <address>
        <time datetime="2019-11-20T13:40:00+00:00">20 Nov 2019, 13:40</time>
      </address>
      <p>
        <b>ส่อแววสัญญา "โฮปเวลล์" เป็นโมฆะ เหตุลงนามผิดฝาผิดตัวตั้งแต่ต้น ไม่เป็นไปตามมติ ครม. เร่งเดินหน้ายื่นหนังสือถึงกระทรวงการคลังให้ตรวจสอบด่วน</b>
      </p>
      <p>เมื่อวันที่ 20 พ.ย. ที่กระทรวงคมนาคม นายศักดิ์สยาม ชิดชอบ รมว.คมนาคม เปิดเผยภายหลังการประชุมคณะทำงานโฮปเวลล์ว่า ที่ประชุมได้หารือแนวทางการแก้ไขปัญหาความเสียหายที่เกิดขึ้นจากการดำเนินโครงการระบบการขนส่งทางรถไฟยกระดับในกรุงเทพมหานคร(โฮปเวลล์) โดยเน้นย้ำให้คณะทำงานพิจารณาแก้ปัญหาโฮปเวลล์ของกระทรวงคมนาคม ที่มีนายพิศักดิ์ จิตวิริยะวศิน รองปลัดกระทรวงคมนาคม เป็นประธาน ไปเร่งเจราจรกับบริษัท โฮปเวลล์ (ประเทศไทย) จำกัด เพื่อให้ได้ข้อยุติโดยเร็วที่สุด</p>
      <figure>
        <img src="https://www.dailynews.co.th/admin/upload/20191120/news_NzOHvfjPiL190859_533.jpg?v=20191121138?v=8735"/>
      </figure>
      <p>ขณะเดียวกันยังได้แต่งตั้งทนายความในส่วนของกระทรวงคมนาคมเพิ่มอีก 2 คน ได้แก่ นายศุภชัย ใจสมุทร รองเลขาธิการพรรคภูมิใจไทย และนายชนินทร์ แก่นหิรัญ รองเลขาธิการฝ่ายกฏหมาย สมาคมกีฬาฟุตบอลแห่งประเทศไทย ในพระบรมราชูปถัมภ์ เพื่อให้ช่วยพิจารณาดำเนินการในส่วนของกระทรวงคมนาคมให้เกิดความรัดกุมและรอบคอบที่สุด เนื่องจากทั้ง 2 คนเป็นผู้มีประสบการณ์และมีความรู้ความสามารถด้านกฎหมายโดยตรง<br/><br/>ด้านนายนิติธร ล้ำเหลือ ทนายความผู้รับมอบอำนาจจากกระทรวงคมนาคม และการรถไฟแห่งประเทศไทย (รฟท.) กล่าวว่า ในวันที่ 21 พ.ย. เวลา 13.30 น. ตนจะไปยื่นหนังสือ 4 หน่วยงาน ได้แก่ กระทรวงการคลัง กรมบัญชีกลาง สำนักงานประมาณ สำนักงานตรวจเงินแผ่นดิน เพื่อให้ตรวจสอบรายละเอียดในสัญญาร่วมทุนโครงการ โฮปเวลล์ ทั้งที่มาของสัญญา การอนุญาตร่วมทุนโครงการ และรายละเอียดของการบอกเลิกสัญญา โดยจะแจ้งให้ทราบว่าขณะนี้กระทรวงคมนาคมดำเนินการอยู่ในขั้นตอนไหน และมีข้อสงสัยอะไรที่เป็นความผิดปกติ เนื่องจากกระทรวงคมนาคมไม่ใช่เจ้าของโครงการ แต่เจ้าของโครงการดังกล่าวคือ คณะรัฐมนตรี (ครม.) ดังนั้นถ้าหากมีการบังคับคดี กระทรวงการคลังก็จะต้องรับทราบว่าควรต้องทำอะไรบ้างในนามของภาครัฐ</p>
      <figure>
        <img src="https://www.dailynews.co.th/admin/upload/20191120/news_CzCAGYcWJB190858_533.jpg?v=20191121138?v=5530"/>
      </figure>
      <p>นายนิติธร กล่าวต่อว่า เบื้องต้นจากการตรวจสอบข้อมูลเอกสารทั้งหมดที่เกี่ยวข้องกับโครงการพบว่า มีความผิดปกติในสัญญา เนื่องจาก ครม.มีมติให้บริษัทโฮปเวลล์ โฮลดิงส์ (ฮ่องกง) เป็นผู้ลงนามร่วมทุน แต่เมื่อมีการลงนามจริงเป็นบริษัท โฮปเวลล์ (ประเทศไทย) รวมทั้ง ครม.มีมติให้กระทรวงคมนาคมเป็นตัวแทนรัฐบาลในการลงนามสัญญา ไม่ใช่ รฟท. จึงถือเป็นการลงนามผิดฝาผิดตัว ทำให้สัญญาที่เกิดขึ้นเป็นหลักฐานได้ว่า หลายกระบวนการไม่น่าถูกต้องด้วยกฎหมาย ซึ่งสามารถนำไปสู่การฟ้องร้องได้ และจะส่งผลให้การลงนามสัญญาที่ผ่านมาเป็นโมฆะ <br/><br/>ส่วนจะมีการฟ้องศาลปกครองหรือไม่ ก็ขึ้นอยู่กับแต่ละหน่วยงานที่จะดำเนินการในฐานะรัฐบาล แต่หากไม่มีการดำเนินการอะไรก็อาจเข้าข่ายผิดตามมาตรา 157 เรื่องการเอาผิดเจ้าพนักงานที่ละเว้นการปฏิบัติหน้าที่ อย่างไรก็ตามโดยส่วนตัวเห็นว่าถ้าพบข้อเท็จจริงว่าเป็นสัญญาที่ไม่ชอบด้วยกฎหมาย ตนจะไม่จ่ายค่าเสียหายที่เกิดขึ้น เพราะทุกอย่างมีข้อมูลและหลักฐานเอกสารครบถ้วน ทั้งนี้การตรวจสอบดังกล่าวต้องดำเนินการควบคู่ไปพร้อมกับการเจราจรของคณะทำงานฯ ส่วนจะมีการยื่นฟ้องต่อศาลเพิ่มหรือไม่นั้น ก็ขึ้นอยู่กับการเจรจาและข้อตกลง หากผลการเจรจาไม่เหมาะสมและไม่เป็นธรรมก็อาจยื่นฟ้องศาลปกครองได้ เนื่องจากเป็นสัญญาสัมปทาน</p>
    </article>
  </body>
</html>