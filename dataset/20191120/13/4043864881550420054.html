<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232537/"/>
    <meta property="og:site_name" content="Українська правда"/>
    <meta property="article:published_time" content="2019-11-20T13:55:17+00:00"/>
    <meta property="og:title" content="&quot;Чесно&quot; підрахувало, хто з мажоритарників найбільше витратив на вибори"/>
    <meta property="og:description" content="Мажоритарник-самовисуванець із 200-го округу Антон Яценко витратив на парламентську кампанію 6,92 мільйона гривень – його виборчий фонд був найбільшим серед мажоритарників."/>
  </head>
  <body>
    <article>
      <h1>"Чесно" підрахувало, хто з мажоритарників найбільше витратив на вибори</h1>
      <address>
        <time datetime="2019-11-20T13:55:17+00:00">20 Nov 2019, 13:55</time>
      </address>
      <p>Мажоритарник-самовисуванець із 200-го округу Антон Яценко витратив на парламентську кампанію 6,92 мільйона гривень – його виборчий фонд був найбільшим серед мажоритарників.</p>
      <p><b>Джерело:</b> Громадський рух <a href="https://www.chesno.org/post/3696/?fbclid=IwAR03kPmALwyOb65rX6N3uX4fwHAHlptfgs6Ea6BpseeHdiWueBUzu0DozHc">"Чесно"</a>, який проаналізував усі доступні фінансові звіти кандидатів-мажоритарників на сайті ЦВК </p>
      <p><b>Деталі: </b>Найдешевша виборча кампанія була у мажоритарника Юрія Камельчука, який обирався від "Слуги народу" на 124 окрузі. Офіційно він витратив на вибори 6700 гривень, що у 1017 разів менше, ніж фонд Яценка.</p>
      <p>Відзначається, що Яценко не витрачав значних коштів на телерекламу, а зосередився на організації концертів.</p>
      <p>У період виборчої кампанії за його "підтримки" на окрузі виступали DZIDZO, Олег Винник, ALYOSHA, Оля Полякова, Тіна Кароль, гурти "Антитіла" та "НеАнгели".</p>
      <p>Більшість концертів відбувалась у межах відкриття відремонтованих за державні кошти площ, парків тощо.</p>
      <p>На масові заходи з виборчого рахунку кандидата витратили 5,4 мільйона гривень, а Яценко здобув 69% підтримки виборців округу №200.</p>
      <p>Натомість Камельчук свої неповні офіційні 6,7 тисячі гривень витратив на ефіри на місцевому телебаченні. </p>
      <p>При цьому "Чесно" відзначає, що фактично кампанія Камельчука була принаймні вдвічі дорожчою за офіційно прозвітовану суму. Бо, згідно з бібліотекою реклами Facebook, кандидат від кінця червня до 19 липня, коли тривала виборча кампанія, замовив реклами в цій соцмережі на 286 доларів (близько 7100 гривень).</p>
      <p>Камельчук пояснив це тим, що оплачував рекламу у Facebook із особистої банківської картки, а не з виборчого фонду.</p>
    </article>
  </body>
</html>