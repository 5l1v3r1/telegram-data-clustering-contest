<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/ieksejas-drosibas-birojs-izmekle-kada-policista-kukulnemsanu.a339026/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T13:29:00+00:00"/>
    <meta property="og:title" content="Iekšējās drošības birojs izmeklē kāda policista kukuļņemšanu"/>
    <meta property="og:description" content="Iekšējās drošības birojs (IDB) sācis pirmstiesas izmeklēšanu kriminālprocesā par Valsts policijas Rīgas reģiona pārvaldes amatpersonas iespējamu prettiesisku rīcību, pieprasot un pieņemot kukuli, informēja IDB."/>
  </head>
  <body>
    <article>
      <h1>Iekšējās drošības birojs izmeklē kāda policista kukuļņemšanu</h1>
      <address><time datetime="2019-11-20T13:29:00+00:00">20 Nov 2019, 13:29</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Iekšējās drošības birojs (IDB) sācis pirmstiesas izmeklēšanu kriminālprocesā par Valsts policijas Rīgas reģiona pārvaldes amatpersonas iespējamu prettiesisku rīcību, pieprasot un pieņemot kukuli, informēja IDB.</b>
      </p>
      <p>Veicot izmeklēšanas darbības, IDB ieguva ziņas, ka amatpersona, izmantojot savu dienesta stāvokli, pieprasīja un pieņēma kukuli kā atlīdzību par labvēlīga lēmuma pieņemšanu kriminālprocesā. Persona atzīta par aizdomās turēto noziedzīga nodarījuma izdarīšanā, kas paredzēts Krimināllikuma 320. panta trešajā daļā. Amatpersonai piemēroti ar brīvības atņemšanu nesaistīti drošības līdzekļi, tai skaitā noteiktas nodarbošanās aizliegums.</p>
      <p>Nesen <a href="https://www.lsm.lv/raksts/zinas/latvija/aizdomas-par-kukulosanu-aiztur-tris-vugd-amatpersonas.a338902/">IDB aizdomās par kukuļošanu aizturēja trīs Valsts ugunsdzēsības un glābšanas dienesta (VUGD) amatpersonas.</a></p>
      <p>Aizdomās par kukuļdošanu personu grupā, lai, veicot plānoto ugunsdrošības pārbaudi būvniecības veikalā Rīgā, tur netiktu fiksēti konstatētie ugunsdrošības normatīvu pārkāpumi, aizturēts VUGD Ugunsdrošības uzraudzības pārvaldes Ugunsdrošības normatīvu nodaļas priekšnieks un Ugunsdrošības un civilās aizsardzības koledžas lektors. Savukārt par iespējamu kukuļņemšanu aizturēts inspektors, kura pārziņā bija ugunsdrošības pārbaudes veikšana minētajā objektā.</p>
      <p>Visām trim aizturētajām personām piemērots aizdomās turētās personas statuss un drošības līdzekļi, kas nav saistīti ar brīvības atņemšanu, tai skaitā aizliegums ieņemt amatu VUGD.</p>
      <p>IDB atgādina, ka nevienu personu nevar uzskatīt par vainīgu noziedzīga nodarījuma izdarīšanā, kamēr tās vaina nav pierādīta Kriminālprocesa likumā paredzētajā kārtībā. IDB ir iekšlietu ministra pārraudzībā esoša tiesībsargājoša iestāde, kuras funkcijas ir atklāt, izmeklēt un novērst noziedzīgus nodarījumus, kurus izdarījušas Iekšlietu ministrijas padotībā esošo iestāžu (izņemot Valsts drošības dienestu) amatpersonas un darbinieki. Tāpat Iekšējās drošības birojs izmeklē ar vardarbību saistītus noziedzīgus nodarījumus, kurus, pildot dienesta pienākumus, izdarījušas Ieslodzījuma vietu pārvaldes amatpersonas ar speciālajām dienesta pakāpēm ieslodzījuma vietās, Ostas policijas, kā arī pašvaldības policijas darbinieki.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/starptautiskas-operacijas-laika-latvija-partverta-krava-ar-320-kilogramiem-narkotiku.a339006/"/>
        <a href="https://www.lsm.lv/raksts/zinas/latvija/aizdomas-par-kukulosanu-aiztur-tris-vugd-amatpersonas.a338902/"/>
        <a href="https://www.lsm.lv/raksts/zinas/latvija/plasa-meroga-pasakumiem-bus-jaizstrada-ipass-drosibas-plans.a338887/"/>
        <a href="https://www.lsm.lv/raksts/zinas/ekonomika/koalicijas-partneriem-domstarpibas-par-atvieglojumiem-viesstradnieku-uznemsanai.a337950/"/>
        <a href="https://www.lsm.lv/raksts/zinas/latvija/par-sutenerismu-dzentlmenu-kluba-riga-aiztureta-organizeta-personu-grupa.a337263/"/>
        <a href="https://www.lsm.lv/raksts/zinas/latvija/par-iespejamu-kukulosanu-aiztur-latgales-regiona-policijas-amatpersonu.a335448/"/>
        <a href="https://www.lsm.lv/raksts/zinas/latvija/par-nepiespradzetu-pasazieri-vaditajs-sanems-soda-punktu.a334627/"/>
        <a href="https://www.lsm.lv/raksts/zinas/latvija/fotoradari-budzeta-ienes-mazak-par-planoto.a334378/"/>
      </related>
    </article>
  </body>
</html>