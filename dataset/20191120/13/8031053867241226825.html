<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%80%ce%b5%cf%83%ce%b1%ce%bd-%cf%84%ce%b1-%cf%80%cf%81%cf%8e%cf%84%ce%b1-%cf%80%cf%81%cf%8c%cf%83%cf%84%ce%b9%ce%bc%ce%b1-%ce%b3%ce%b9%ce%b1-%cf%84%cf%83%ce%b9%ce%b3%ce%ac%cf%81%ce%bf-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T13:33:09+00:00"/>
    <meta property="og:title" content="Έπεσαν τα πρώτα πρόστιμα για τσιγάρο στη Λαμία!"/>
    <meta property="og:description" content="Ακριβά πλήρωσε τον καφέ του και ο πελάτης που «έφαγε» πρόστιμο 100€, ενώ 500€ καλείται να πληρώσει και ο ιδιοκτήτης της καφετέριας."/>
  </head>
  <body>
    <article>
      <h1>Έπεσαν τα πρώτα πρόστιμα για τσιγάρο στη Λαμία!</h1>
      <address>
        <time datetime="2019-11-20T13:33:09+00:00">20 Nov 2019, 13:33</time>
      </address>
      <p>
        <b>Ακριβά πλήρωσε τον καφέ του και ο πελάτης που «έφαγε» πρόστιμο 100€, ενώ 500€ καλείται να πληρώσει και ο ιδιοκτήτης της καφετέριας.</b>
      </p>
      <p>Στους δρόμους βγήκαν τα πρώτα μικτά κλιμάκια που ελέγχουν την εφαρμογή του αντικαπνιστικού νόμου στη Λαμία καθώς από τις 18 Νοεμβρίου δημοσιεύθηκε η Κοινή Υπουργική Απόφαση που καθορίζει και τα πρόστιμα.</p>
      <p>Ήδη η γραμμή του “1142” εγκαινιάσθηκε, όπως και τα πρόστιμα σε γνωστή καφετέρια της πόλης όπου βεβαιώθηκε θαμώνας να καπνίζει.</p>
      <p>Σύμφωνα με τις πληροφορίες του LamiaReport υπάλληλοι της Διεύθυνσης Υγείας και αστυνομικοί, ενεργώντας μετά από καταγγελία στο τετραψήφιο νούμερο, έπιασαν το μεσημέρι της Τετάρτης (20.11.2019) “επ’ αυτοφώρω” πελάτη καφετέριας να καπνίζει.</p>
      <p>Του επιβλήθηκε το νέο πρόστιμο που προβλέπει η ΚΥΑ και ανέρχεται στα 100 ευρώ (ο νόμος του 2010 προέβλεπε 50 ευρώ), ενώ το πρόστιμο για τον ιδιοκτήτη της καφετέριας που δεν είναι πάνω από 100 τετραγωνικά μέτρα, είναι 500 ευρώ για την πρώτη φορά.</p>
      <p>
        <b>Λαμία η πρώτη “καμπάνα”</b>
      </p>
      <p>Το ίδιο πρόστιμο ισχύει για κάθε παραβάτη που καπνίζει εντός χώρων υγειονομικού ενδιαφέροντος ό,τι έκτασης κι αν είναι, σε όλους τους κλειστούς χώρους εργασίας, σε όλα τα μέσα μαζικής μεταφοράς, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>Αν μάλιστα πιαστεί να καπνίζει σε χώρους στους οποίους συναθροίζονται ανήλικοι όπως παιδικοί σταθμοί, σχολεία, παιδικές χαρές κ.τ.λ. το πρόστιμο ανεβαίνει στα 200 ευρώ.</p>
      <p>Αντίστοιχα το πρόστιμο για τον υπεύθυνο διαχείρισης ή προϊστάμενο εκτός από τα καταστήματα υγειονομικού ενδιαφέροντος πάνω από 100 τ.μ., είναι 500 ευρώ.</p>
      <p>Για την κατηγορία κέντρων εμβαδού άνω των 100 τ.μ. το πρόστιμο ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ μέχρι την πέμπτη υποτροπή οπότε θα επιβάλλεται ποινή 10.000 ευρώ και οριστική ανάκληση άδειας.</p>
      <p>Για τα νυχτερινά κέντρα και τους χώρους εστίασης άνω των 300 τ.μ. τα πρόστιμα για τους υπευθύνους των καταστημάτων ξεκινούν από 6.000 ευρώ και ανεβαίνουν κατά 1.000 ευρώ για κάθε υποτροπή.</p>
      <p>Τέλος πρόστιμο 1.500 ευρώ θα πληρώνει όποιος οδηγός ή επιβάτης Ι.Χ. αυτοκινήτου στο οποίο επιβαίνουν ανήλικοι κάτω των 12 ετών.</p>
    </article>
  </body>
</html>