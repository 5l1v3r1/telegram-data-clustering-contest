<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/csp-i-a-admis-pe-cei-patru-candidati-la-functia-de-procuror-general-la-etapa-de-selectie_3059638.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T13:16:13+00:00"/>
    <meta property="og:title" content="CSP i-a admis pe cei patru candidaţi la funcţia de Procuror General la etapa de selecţie"/>
    <meta property="og:description" content="Toate cele patru persoane rămase în cursa pentru funcţia de procuror general au fost admise la proba interviului, programată pentru 28 noiembrie. Este vorba despre juristul Vladislav Gribincea, procurorii Alexandr Stoianoglo şi Veaceslav Soltan şi despre"/>
  </head>
  <body>
    <article>
      <h1>CSP i-a admis pe cei patru candidaţi la funcţia de Procuror General la etapa de selecţie</h1>
      <address><time datetime="2019-11-20T13:16:13+00:00">20 Nov 2019, 13:16</time> by <a rel="author">PUBLIKA.MD</a></address>
      <p><b>Toate cele patru persoane rămase în cursa pentru funcţia de procuror general au fost admise la proba interviului, programată pentru 28 noiembrie.</b> Este vorba despre juristul Vladislav Gribincea, procurorii Alexandr Stoianoglo şi Veaceslav Soltan şi despre ofiţerul CNA, Oleg Crîşmaru.<b> Decizia a fost luată, astăzi, de membrii Consiliului Superior al Procurorilor, care au examinat dosarele candidaţilorîntr-o şedinţă cu uşile închise.  </b></p>
      <p><b>Între timp, patru dintre cei excluşi anterior de comisia ministerului Justiţiei au depus contestaţii.</b> Printre acestea se numără şi Eduard Bulat, adjunctul procurorului general interimar. Actualul ministru al Justiţiei, Fadei Nagacevschi, evită să spună ce se va întâmpla în cazul în care se va dovedi că unul dintre contestatari a fost înlăturat pe nedrept. <br/><br/>"Este pentru asta instanţa competentă, care urmează să se pronunţe. În măsura, în care vor interveni unele acte de suspendare sau de anulare a rezultatelor concursului, se vor întreprinde acţiunile conform legislaţiei în vigoare", a menţionat Fadei Nagacevschi, ministrul Justiţiei. <br/><br/>Totodată, <b>Fadei Nagacevschi califică drept false declaraţiile liderului formaţiunii "Partidul Nostru", Renato Usatîi, potrivit cărora favoritul preşedintelui Igor Dodon în această cursă ar fi procurorul Veaceslav Soltan, un apropiat al fostului şef al Procuraturii Generale, Valeriu Balaban, care este socrul socialistului Maxim Lebedinschi.</b> <br/><br/>"Dar Renato Usatîi este membru al Comisiei de preselecţie sau poate e ministru al Justiţiei? Cine este Renato Usatîi?", a spus Nagacevschi.<br/><br/><b>Iar preşedintele Consiliului Superior al Procurorilor, Angela Motuzoc, a declarat că toţi cei patru candidaţi au şanse egale să acceadă la cârma Procuraturii Generale.</b> <br/><br/>"- Doar Consiliul într-o şedinţă publică va desemna câştigătorul. <br/>- Ce se va întâmpla în cazul în care şeful statului va refuza persoana desemnată de CSP pentru această funcţie?<br/>- Se vor întoarce înapoi pentru examinare", a conchis preşedintele CSP.<br/><br/><b>Concursul privind alegerea şefului Procuraturii Generale este şi în vizorul Delegaţiei Uniunii Europene în Republica Moldova.</b> <br/><br/>"Cu foarte mare atenţie privim acest proces şi vreau să subliniez, este foarte important, este şi trecutul. Anii precedenţi au arătat cât de important este ca Republica Moldova să aibă un procuror general independent, persoana de integritate", a subliniat Peter Michalko, şeful Delegaţiei UE în Republica Moldova.<br/><br/>Potrivit regulamentului, <b>în termen de zece zile, CSP urmează să desemneze un candidat la funcţia de Procuror General pe care să-l propună şefului statului pentru aprobare.</b> Dacă preşedintele ţării va refuza candidatura, CSP va restitui lista comisiei speciale a Ministerului Justiţiei. Aceasta fie va prezenta aceeaşi listă, fie o va modifica şi va include persoane din rândul celor care au depus dosarele la concurs.</p>
      <p>Ulterior,<b> CSP va organiza din nou cele două probe: examinarea dosarelor şi interviul. În cazul în care lui Igor Dodon îi va fi propus repetat acelaşi candidat, preşedintele trebuie să emită în termen de cinci zile decretul privind numirea persoanei în funcţia de Procuror General.</b></p>
      <p>
        <b>
          <i>Ştirea Iniţială.</i>
        </b>
      </p>
      <p><b>(UPDATE) Angela Motuzoc, preşedintele CSP: </b>Sunt depuse patru contestaţii cu privire la organizarea Concursului, vom soluţiona problema când va fi o decizie a instanţei.</p>
      <p>Şedinţa a fost cu uşile închise, pentru că este o prevedere a regulamentului. </p>
      <p>Despre favoritul la funcţia de PG: Aş vrea să vă spun că fiecare candidat are şanse reale de a câştiga. Discuţii sunt multe, a fost Stoianoglo, acum Soltan, cred că până la sfârşit o să mai avem şi alţi candidaţi, dar câştgătorul va fi numit într-o şedinţă publică.  </p>
      <p><b>(10:41) Fadei Nagacevschi (ministru al Justiţiei): </b>Dezmint informaţiile că în prezent există un favorit la funcţia de Procuror General. </p>
      <p><b>(10:41) Fadei Nagacevschi (ministru al Justiţiei): </b>La moment nu este nici un act, care ar pune piedici la continuarea concursului. La ministerul Justiţiei sunt contestaţii către Comisia de preselecţie, respectiv membrii Comisiei trebuie să se întruneasă şi să le examineze. Presupun că aceste contestaţii sunt depuse de persoanele, care nu au trecut concursul, unul dintre ei este domnul Bulat. </p>
      <p><b>(10:35) </b>Consiliul Superior al Procurorilor i-a admis pe toţi cei patru candidaţi la etapa de selecţie şi le solicită instituţiilor abilitate (ANI, CNA, SIS) să elibereze acte, pentru a verifica integritatea acestor candidaţi. <b>Totodată, CSP a decis că proba interviului cu participarea candidaţilor va avea loc în data de 28 noiembrie, la ora 10:00</b></p>
      <p>
        <b>ştirea iniţială</b>
      </p>
      <p>
        <b>Membrii Consiliului Superior al Procurorilor s-au întrunit, în această dimineaţă, într-o şedinţă, pentru a examina dosarelor celor patru candidaţi la funcţia de Procuror General. Dezbaterile au loc cu uşile închise. </b>
      </p>
      <p><b>PUBLIKA.MD</b> precizează că cei patru candidaţi sunt Veaceslav Soltan, Alexandr Stoianoglo, Oleg Crîșmaru şi Vladislav Gribincea. </p>
    </article>
  </body>
</html>