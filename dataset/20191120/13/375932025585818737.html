<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/koltozesi-laz-varatlan-mellekhatasokkal-2-1880241/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T13:38:00+00:00"/>
    <meta property="og:title" content="Költözési láz váratlan mellékhatásokkal"/>
    <meta property="og:description" content="Nagy költözési hullámot gerjesztenek a közeljövőben a folyamatosan épülő irodaházak."/>
  </head>
  <body>
    <article>
      <h6 class="kicker">Felmondásokhoz is vezethet egy rosszul kommunikált döntés</h6>
      <h1>Költözési láz váratlan mellékhatásokkal</h1>
      <address><time datetime="2019-11-20T13:38:00+00:00">20 Nov 2019, 13:38</time> by <a rel="author">Sándor Tünde</a></address>
      <h4>Nagy költözési hullámot gerjesztenek a közeljövőben a folyamatosan épülő irodaházak, a változást munkavállalói szinten fontos időben menedzselni.</h4>
      <p>Az épülő és tervezett modern irodaházak nagy mozgást okoznak, sok kisebb-nagyobb vállalatot késztetnek költözésre a közeljövőben. Miközben a cégvezetés az új vállalati székhely presztízsnövelő hatásának bűvöletében él, a várható költözés és költöztetés kapcsán hajlamos megfeledkezni a legfontosabbról, a munkatársak igényeinek felméréséről és a kommunikációról.</p>
      <p>A kész tényként közölt költözés emiatt több értékes és akár jelentős számú munkavállaló felmondásához vezethet, vagyis az új irodaházprojekt, amelyhez nagy reményeket fűzött a cégvezetés, emiatt sikertelen és akár veszteséges lépéssé válhat – figyelmeztet Szabó Eszter munkapszichológus, a CBRE változásmenedzsment-szakértője.</p>
      <figure>
        <img src="https://www.vg.hu/wp-content/uploads/2019/11/shutterstock145731527.jpg"/>
        <figcaption>Fotó: Shutterstock</figcaption>
      </figure>
      <p>A nemzetközi ingatlan-tanácsadó hálózat az erőteljesen növekvő irodapiaccal együtt járó kihívások kezelésére, a megváltozott munkakörnyezetből adódó munkavállalói stresszhelyzetekre megoldási javaslatokat kínáló szolgáltatása éppen ezért nagyon is aktuális problémát igyekszik kezelni. Mint a szakértő kiemeli, miközben a cégek extrém összegeket költenek modern, trendkövető irodai megoldásokra, hajlamosak ezeket nem a saját munkavállalóikra és kultúrájukra szabni.</p>
      <p>A munkakörnyezeti stratégia egyelőre kevésbé elterjedt Magyarországon, noha a költözéshez kapcsolódó igények, a jelenlegi és a majdani munkakörnyezet közötti elvárt különbségek feltérképezése a sikeres költözés alapja. A másik meghatározó tényező a kommunikáció: amikor az érintettekkel nem közlik, hogy miért és hogyan zajlik majd a költözés, milyen szakaszokból áll, és mire számíthatnak. A cégek a munkavállalók bevonása helyett a változással járó frusztrációt és bizonytalanságot növelik. Hivatalos kommunikáció híján pletykákra, eltorzult információkra támaszkodnak az érintettek, és úgy élik meg, hogy nincs közük a változáshoz.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-vallalatok/koltozesi-laz-varatlan-mellekhatasokkal-1875327/">teljes cikket</a> a Világgazdaság szerdai számában olvashatják</i>
      </p>
    </article>
  </body>
</html>