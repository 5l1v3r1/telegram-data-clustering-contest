<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/putin-obyavi-nay-niskata-bezrabotitsa-v-istoriyata-na-rusiya.html"/>
    <meta property="og:site_name" content="News.bg"/>
    <meta property="article:published_time" content="2019-11-20T13:24:31+00:00"/>
    <meta property="og:title" content="Путин обяви най-ниската безработица в историята на Русия"/>
    <meta property="og:description" content="Разкритикува обаче, че реалните доходи на руснаците не се повишават"/>
  </head>
  <body>
    <article>
      <h1>Путин обяви най-ниската безработица в историята на Русия</h1>
      <address>
        <time datetime="2019-11-20T13:24:31+00:00">20 Nov 2019, 13:24</time>
      </address>
      <p>Президентът на Русия Владимир Путин обяви, че <b>безработицата в страната възлиза на 4,6 процента</b> от икономически активното население, което е <b>най-ниският процент в руската история</b>. Това обяви той по време на инвестиционния форум "Русия зове!" в Москва, съобщават руските медии.</p>
      <p>"Що се отнася до пазара на труда, безработицата намалява. Средно за периода между януари и септември тя възлиза на 4,6 процента от икономически активното население. Това е <b>най-ниската - искам да подчертая това - най-ниската стойност в съвременната история на Русия</b>", коментира руският държавен глава.</p>
      <p>Путин обаче изтъкнал, че <b>заплатите на руските граждани растат, но реалните доходи стоят на едно място, като настоя това положение да се промени</b>.</p>
      <p>Както отбелязал президентът, един от ключовите показатели за икономическото развитие са реалните доходи на населението.</p>
      <p>"Известно е, че днес заплатите в Русия нарастват както в номинално, така и в реално изражение, но в същото време разполагаемите доходи на гражданите на практика стоят на едно място. Несъмнено тази ситуация трябва да бъде променена. <b>Това е най-важната област в работата на правителството. И резултатите в това отношение все още са много скромни</b>", подчертал Путин.</p>
      <p>По-рано министърът на икономическото развитие Максим Орешкин заяви, че реалните разполагаеми доходи на гражданите през втората половина на годината ще нараснат с 1% годишно.</p>
    </article>
  </body>
</html>