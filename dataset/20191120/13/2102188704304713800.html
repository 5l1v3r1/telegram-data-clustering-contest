<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653928/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T13:39:00+00:00"/>
    <meta property="og:title" content="Разумков сподівається на завершення реконструкції аеропорту Дніпро у 2022 році"/>
    <meta property="og:description" content="Голова Верховної Ради Дмитро Разумков сподівається, що реконструкція міжнародного аеропорту “Дніпро” завершиться до весни 2022 року."/>
  </head>
  <body>
    <article>
      <h1>Разумков сподівається на завершення реконструкції аеропорту Дніпро у 2022 році</h1>
      <address>
        <time datetime="2019-11-20T13:39:00+00:00">20 Nov 2019, 13:39</time>
      </address>
      <p>Голова Верховної Ради Дмитро Разумков сподівається, що реконструкція міжнародного аеропорту "Дніпро" завершиться до весни 2022 року.</p>
      <p>Про це він заявив на презентації проєкту реконструкції аеропорту, повідомляє <a href="https://www.ukrinform.ua/rubric-economy/2821726-razumkov-spodivaetsa-so-rekonstrukcia-aeroportu-dnipro-zaversitsa-u-2022-roci.html">Укрінформ</a>.</p>
      <p>"Зрозуміло, що тут ми бачимо ще не весь шлях, який доведеться пройти, але початок покладено. Сподіваюся, що до весни 2022 року Дніпро зможе приймати сучасні повітряні судна. Це дасть поштовх і для економічного, і для туристичного зростання міста, тому що тут точно є що подивитися", - сказав Разумков.</p>
      <p>Спікер парламенту також зазначив, що в цілому проєкт йому сподобався.</p>
      <p>Як підкреслив голова Дніпропетровської ОДА Олександр Бондаренко, для обласної влади це будівництво - один з головних пріоритетів.</p>
      <p>Він сподівається, що реконструкція розпочнеться вже у 2020 році. Як повідомляє Укрінформ, за проєктом, злітно-посадкова смуга аеропорту буде довжиною 3,2 км.</p>
      <p>Цього достатньо, аби приймати повітряні судна усіх типів, в тому числі Boeing 777.</p>
      <p><b>Нагадаємо</b>:<br/><br/>У державному бюджеті на 2020 рік передбачено <a href="https://www.epravda.com.ua/news/2019/11/16/653784/">понад 1 мільярд гривень</a> на розвиток аеропортів Дніпра та Ізмаїла.</p>
      <p>Проєкт з реконструкції аеропорту буде проходити на умовах державно-приватного партнерства.</p>
      <p>Злітно-посадкову смугу зведуть за бюджетні кошти. У термінал та аеровокзальний комплекс інвестує українська промислово-фінансова група Олександра Ярославського DCH.</p>
    </article>
  </body>
</html>