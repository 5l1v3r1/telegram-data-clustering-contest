<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%ce%bd%ce%b1%cf%82-%ce%bd%ce%b5%ce%ba%cf%81%cf%8c%cf%82-%ce%b1%cf%80%cf%8c-%ce%b1%cf%85%cf%84%ce%bf%ce%ba%ce%af%ce%bd%ce%b7%cf%84%ce%bf-%cf%80%ce%bf%cf%85-%ce%ad%cf%80%ce%b5%cf%83%ce%b5-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T13:44:54+00:00"/>
    <meta property="og:title" content="Ένας νεκρός από αυτοκίνητο που έπεσε στην θάλασσα στην Ρόδο"/>
    <meta property="og:description" content="Χωρίς τις αισθήσεις του ανασύρθηκε πριν από λίγα λεπτά, από το αυτοκίνητό του που έπεσε μέσα στη θάλασσα στο λιμάνι της Ακαντιάς στην Ρόδο, ένας άντρας αγνώστων στοιχείων."/>
  </head>
  <body>
    <article>
      <h1>Ένας νεκρός από αυτοκίνητο που έπεσε στην θάλασσα στην Ρόδο</h1>
      <address>
        <time datetime="2019-11-20T13:44:54+00:00">20 Nov 2019, 13:44</time>
      </address>
      <p>
        <b>Χωρίς τις αισθήσεις του ανασύρθηκε πριν από λίγα λεπτά, από το αυτοκίνητό του που έπεσε μέσα στη θάλασσα στο λιμάνι της Ακαντιάς στην Ρόδο, ένας άντρας αγνώστων στοιχείων.</b>
      </p>
      <p>Κάτω από αδιευκρίνιστες συνθήκες ιχ όχημα στο οποίο επέβαινε ο οδηγός και μία γυναίκα, έπεσε στη θάλασσα στο λιμάνι της Ακαντιάς. Η γυναίκα πρόλαβε κι εγκατέλειψε το αυτοκίνητο ενώ ο οδηγός δυστυχώς, εγκλωβίστηκε μέσα σε αυτό και κατέληξε στο βυθό.</p>
      <p>Η κινητοποίηση των αρμοδίων υπηρεσιών ήταν γρήγορη. Στο σημείο βρέθηκε σε ελάχιστα λεπτά ο επαγγελματίας δύτης Βασίλης Μαντικός, ο οποίος βούτηξε στη θάλασσα καταφέρνοντας έτσι να βγάλει από το βυθό τον οδηγό που είχε εγκλωβιστεί μέσα σε αυτό, αλλά δυστυχώς, όλα ήταν πλέον αργά.</p>
      <p>Σύμφωνα με όσα δήλωσαν μιλώντας στη ΡΟΔΙΑΚΗ αυτόπτες μάρτυρες, είδαν το αυτοκίνητο για κατεβαίνει μέχρι το τέλος του μώλου και τον οδηγό να επιχειρεί να κάνει αναστροφή. Εκεί, φαίνεται ότι δεν έγινε καλός υπολογισμός με αποτέλεσμα το αυτοκίνητο να πέσει στη θάλασσα.</p>
      <p>Για ελάχιστα λεπτά το όχημα έμεινε να επιπλέει στην επιφάνεια της θάλασσας. Η γυναίκα – συνοδηγός, κατάφερε να ανοίξει την πόρτα, να βγει έξω από αυτό και να αρχίσει να κολυμπά. Παράλληλα άρχισε να καλεί σε βοήθεια.</p>
      <p>Έτσι ξεκίνησε η διαδικασία διάσωσης, αλλά δυστυχώς, όλα ήταν πλέον αργά. Στο σημείο βρίσκονται αξιωματικοί του Κεντρικού Λιμεναρχείου της Ρόδου οι οποίοι παίρνουν καταθέσεις για το συμβάν και από όσους βρίσκονταν στο σημείο και από την ίδια τη συνοδηγό.</p>
    </article>
  </body>
</html>