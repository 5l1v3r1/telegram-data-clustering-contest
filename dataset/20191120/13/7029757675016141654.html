<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/braneto-na-rozi-samo-v-opredeleni-chasove.html"/>
    <meta property="og:site_name" content="News.bg"/>
    <meta property="article:published_time" content="2019-11-20T13:55:52+00:00"/>
    <meta property="og:title" content="Брането на рози само в определени часове"/>
    <meta property="og:description" content="Депутатите отложиха разглеждането на закона за маслодайната роза заради спорни моменти"/>
  </head>
  <body>
    <article>
      <h1>Брането на рози само в определени часове</h1>
      <address><time datetime="2019-11-20T13:55:52+00:00">20 Nov 2019, 13:55</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p><b>Депутатите в земеделската комисия се спънаха в закона за маслодайната роза.</b> Те отложиха разглеждането му за доуточняване на някои спорни моменти. Иначе<b> със законопроекта се уреждат обществените отношения, свързани с регистрацията на розопроизводителите, розопреработвателите и обектите за производство на продукти от цвят на маслодайна роза.</b> Регламентира се още създаването, отглеждането и идентификацията на насажденията, изкупуването и преработката на цвета, производството и етикетирането на продуктите от него, както и контрола върху дейността на розопроизводителите и розопреработвателите.</p>
      <p>
        <b>За компетентен да провежда държавната политика в сектора е определен министърът на земеделието, храните и горите.</b>
      </p>
      <p>Предвидено е <b>в Министерството на земеделието бъде създаден публичен електронен регистър на розопроизводителите, розопреработвателите и обектите за производство на продукти от маслодайна роза.</b> За вписването ще може <b>да се подава единно заявление в общинската служба по земеделие.</b> Вписването ще се извършва по реда на подаване на заявленията. <b>Регистрацията ще е безсрочна, като за издадените удостоверения няма да се дължи държавна такса.</b> За първоначална регистрация ще се изисква проверка на място на заявените площи и обекти. <b>Отказът ще може да се обжалва по реда на Административнопроцесуалния кодекс.</b> Информацията за вписването или постановените откази ще се изпраща по служебен път до компетентното звено в Министерството на земеделието храните и горите.</p>
      <p>Подробно е разписана процедурата по регистрация, изискуемите документи и изискванията към розопроизводителите, розопреработвателите и обектите за производство на продукти от маслодайна роза.</p>
      <p><b>При регистрация розопроизводителите ще предоставят документи за правния си статус</b>, сключените към момента договори за изкупуване на цвета, когато има такива, правното основание за ползване на земеделската земя, а за новосъздадени насаждения и документ за произход на посадъчния материал.</p>
      <p>При регистрация <b>розопреработвателите също ще представят документи за правния си статус, сключените договори за изкупуване, освен ако не преработват цвят от собствени насаждения</b> и договори за преработка, когато преработката не се извършва в собствен обект. При регистрация на обекти за производство на продукти от цвят на маслодайна роза освен данните за собственика или ползвателя, ще се предоставя информация за влязло в сила разрешение за ползване на обекта, правното основание за неговото ползване, местонахождението и площта на обекта, вкл. производствена и складова площ, броя и капацитета на дестилационните инсталации и технологична документация за произвежданите продукти. <b>При първоначалната регистрация ще се извършва идентификация и проверка на обекта за съответствие с информацията в подаденото заявление.</b></p>
      <p>Промяната във вписаните обстоятелства или заличаването от регистъра ще се извършват въз основа на подадено заявление или при установени несъответствия с нормативните изисквания. Разписани са текстове регламентиращи процедурата по отстраняване на непълноти и неточности. <b>При прекратено производството по регистрация, заявителят ще има право да подаде ново заявление не по-рано от един месец.</b></p>
      <p><b>Регламентирано е създаването на насаждения от маслодайна роза.</b> Те следва да се създават от сертифициран посадъчен материал, с доказан произход, отговарящ на изискванията на Закона за посевния и посадъчния материал. Розопроизводителите ще са длъжни да уведомяват общинската служба по земеделие и Изпълнителната агенция по сортоизпитване, апробация и семеконтрол за новосъздадени или изкоренени насаждения. <b>Ще подават и декларация за количествата произведен и реализиран цвят по сключените договори. Регламентиран е редът за извършване на проверки.</b></p>
      <p><b>Изкупуването на цвета ще се извършва в регистрирани обекти за преработка или пунктове на розопреработвателя</b>, въз основа на писмен договор, сключен между вписани в регистъра розопроизводители и розопреработватели. <b>Розопреработвателите ежегодно ще подават информация относно броя, местонахождението и работното време на пунктовете за изкупуване на розов цвят,</b> във основа на която кметът на общината ще определя часови период, извън който ще бъде забранено брането и изкупуването.</p>
      <p>Разписани са изискванията към производството и етикетирането на продуктите от маслодайна роза и производството на продукт със защитено географско указание "Българско розово масло".</p>
      <p><b>Предвидено е създаването на Консултативен съвет по маслодайната роза към министъра на земеделието,</b> храните и горите, който да консултира министъра при провеждането на държавната политика в областта на розопроизводството и розопреработването и да го подпомага при решаването на проблеми в сектора. <b>Разписани са съставът и функциите на съвета.</b></p>
      <p>Подробно са регламентирани контролните органи, техните функции и правомощия, както и правата и задълженията на проверяваните лица. Разписани са съответните административнонаказателни разпоредби.</p>
      <p>В преходните и заключителните разпоредби е<b> предвиден едногодишен срок за разработване и пускане в експлоатация на публичния регистър, като в едномесечен срок от неговото пускане розопроизводителите и розопреработвателите ще могат да подават заявления за вписване.</b> Изпълнителната агенция по сортоизпитване, апробация и семеконтрол ще следва в тригодишен срок да извърши първоначалната идентификация на насажденията и да издаде констативен протокол за идентифицираните площи, вида и сорта на маслодайната роза, който да удостоверява произхода на розовия цвят.</p>
    </article>
  </body>
</html>