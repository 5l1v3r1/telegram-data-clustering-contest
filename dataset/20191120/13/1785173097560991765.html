<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dancila-padurile-sunt-prima-mea-prioritate-privitoare-la-mediu-in-calitate-de-presedinte-al-romaniei-timp-de-cinci-ani-am-primit-de-la-cotroceni-doar-tacere-sau-reactii-buimace-1922401720222019111319175640"/>
    <meta property="og:site_name" content="News.ro"/>
    <meta property="article:published_time" content="2019-11-20T13:17:22+00:00"/>
    <meta property="og:title" content="Dăncilă: Pădurile sunt prima mea prioritate privitoare la mediu, în calitate de Preşedinte al României. Timp de cinci ani, am primit de la Cotroceni doar tăcere sau reacţii buimace"/>
    <meta property="og:description" content="Prezidenţiabilul PSD Viorica Dăncilă afirmă că pentru ea pădurile sunt ”prima prioritate privitoare la mediu”, în calitate de preşedinte al României, afirmând că actualul preşedinte Klaus Iohannis, timp de cinci ani, a tăcut sau a avut ”reacţii buimace”. Ea anunţă că va cere CSAT să oblige autorităţile să oprească ”şantajul şi jaful care are loc sub ochii noştri”."/>
  </head>
  <body>
    <article>
      <h1>Dăncilă: Pădurile sunt prima mea prioritate privitoare la mediu, în calitate de Preşedinte al României. Timp de cinci ani, am primit de la Cotroceni doar tăcere sau reacţii buimace</h1>
      <address><time datetime="2019-11-20T13:17:22+00:00">20 Nov 2019, 13:17</time> by <a rel="author">News.ro</a></address>
      <p>
        <b>Prezidenţiabilul PSD Viorica Dăncilă afirmă că pentru ea pădurile sunt ”prima prioritate privitoare la mediu”, în calitate de preşedinte al României, afirmând că actualul preşedinte Klaus Iohannis, timp de cinci ani, a tăcut sau a avut ”reacţii buimace”. Ea anunţă că va cere CSAT să oblige autorităţile să oprească ”şantajul şi jaful care are loc sub ochii noştri”.</b>
      </p>
      <p>”Am primit în ultimele zile multe întrebări referitoare la poziţia şi planul meu de acţiuni pe mediu. Cred că Preşedintele trebuie să aducă în dezbatere publică tăierile ilegale de păduri, criza climatică, calitatea aerului şi a apei, situaţia gunoaielor care ne îngroapă. O cer copiii ieşiţi în stradă împotriva indiferenţei, o cere societatea civilă care încearcă să oprească drujbele, o cer milioanele de români care pierd, zi de zi, dreptul la natură. Timp de cinci ani, am primit de la Cotroceni doar tăcere sau reacţii buimace. În campanie, domnul Iohannis fuge de întrebările importante, refuză să-şi facă, măcar acum, temele”,scrie Dăncilă pe Facebook.</p>
      <p>”Pădurile sunt prima mea prioritate privitoare la mediu, în calitate de Preşedinte al României”, afirmă fostul premier, care anunţă că va cere, de urgenţă, Consiliului Suprem de Apărare a Ţării să acţioneze ferm în această chestiune de securitate naţională, să oblige autorităţile să oprească acum crimele, ”şantajul şi jaful care are loc sub ochii noştri”.<br/>”Voi avea curajul să duc la capăt ce l-a speriat pe Iohannis în 2015, când a început, cu indolenţa specifică, acest proces.<br/>Ea mai afirmă că va cere, în cadrul şedinţelor de Guvern pe care le va conduce, să fie dusă la capăt finanţarea corectă şi aducerea tehnologică la zi a Sistemului de Urmărire a Materialului Lemnos (SUMAL), ”repunerea în funcţionare a aplicaţiei Inspectorul Pădurii” şi aducerea la zi, la maxim de transparenţă, a Inventarului Naţional Forestier.<br/>”Voi susţine, prin mesaje publice şi prin crearea unui grup de lucru coordonat la nivelul Administraţiei Prezidenţiale, crearea şi finanţarea de noi parcuri naturale, precum şi creşterea suprafeţei împădurite. Soluţiile există. Este nevoie de curaj şi de încăpăţânare pentru a le pune în aplicare!”, conchide fostul premier.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>