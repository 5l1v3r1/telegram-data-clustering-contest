<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vtori-den-na-uchenieto-zashchita-2019-407196.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T13:45:20+00:00"/>
    <meta property="og:title" content="Втори ден на учението &quot;Защита 2019&quot;"/>
    <meta property="og:description" content="Силите основно са съсредоточени на територията на община Козлодуй"/>
  </head>
  <body>
    <article>
      <h1>Втори ден на учението "Защита 2019"</h1>
      <address><time datetime="2019-11-20T13:45:20+00:00">20 Nov 2019, 13:45</time> by <a rel="author">Стандарт</a></address>
      <p>Представители на Министерство на вътрешните работи и Министерство на здравеопазването, както и експерти от Международната агенция за атомна енергия, взеха участие днес в заседанието на Областния щаб за изпълнение на Плана за защита при бедствия. Посещението е в рамките на провеждащото се Национално пълномащабно учение „Защита 2019 г.“.</p>
      <p>Експертите наблюдаваха работата на Областния щаб и се запознаха с оперативната дейност и взетите решения при така създадената учебна обстановка. Заместник областният управител Мирослав Комитски обобщи основните параметри на извършените действия по защита на населението и акцентира, че всички решения са съобразно законодателството на страната. „Искам на Ви уверя, че всички членове на Областния щаб проявиха изключително отговорно отношение към дадените задачи и изразиха своите становища, макар и в учебна ситуация. Имаме добра координация и взаимодействие с Общинския щаб в Козлодуй и смятам, че създадохме добра организация в съответствие с обстановката“, каза Мирослав Комитски.</p>
      <p>Директорът на РД ПБЗН–Враца комисар Николай Димитров изрази становище, че провеждането на двудневното учение „Защита 2019 г.“ е добра атестация за всички институции, ангажирани с конкретни действия при защита на населението. „Провеждането на заседанията на Областния щаб, макар и с учебна цел, допринесоха за подобряване на оперативната дейност и комуникацията по време на дейностите между длъжностните лица от държавната и общинска власт“, добави комисар Димитров. Той уточни, че в днешния ден продължава изпълнението на целите на пълномащабното учение, като основно силите са съсредоточени на територията на община Козлодуй. Най-важното мероприятие е свързано с тренировъчни действия по контролната дейност на входа и на изхода на града, замерване на гама - фона и тренировка по евакуация на населението, съвместно с представители на различни институции.</p>
      <p>Добра оценка за провеждането на учебната операция и действията на Областния щаб изрази директорът на дирекция „Оперативни дейности“ към Главна дирекция „Пожарна безопасност и защита на населението“ – МВР старши комисар Красимир Шотаров, който поясни, че най-важно е да се работи съвместно и да бъдат взимани общи решения. „Една от основните задачи на пълномащабното учение е да се активира взаимодействието между щабовете на национално, областно и общинско ниво. Националният щаб разполага с ресурс за разрешава на въпроси, свързани със защитата на населението, които възникват и на областно ниво. Предстои да се работи в посока подобряване вземането на решения и изпълнението на задачи по време на провеждането на подобен тип занятия“, допълни още Шотаров.</p>
      <p>В рамките на двудневното пълномащабно учение „Защита 2019 г.“ предстои да се извършат и редица практически занятия по защита на населението.</p>
    </article>
  </body>
</html>