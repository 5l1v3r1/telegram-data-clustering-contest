<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ismet-piacvezeto-volt-az-m4-sport-rengetegen-neztek-a-walesi-magyart/"/>
    <meta property="og:site_name" content="lokál"/>
    <meta property="article:published_time" content="2019-11-20T13:08:03+00:00"/>
    <meta property="og:title" content="Ismét piacvezető volt az M4 Sport, rengetegen nézték a walesi-magyart"/>
    <meta property="og:description" content="A kedd esti, Wales-Magyarország labdarúgó Európa-bajnoki selejtezőmérkőzés során a tévében és az interneten több mint másfél millióan kapcsoltak az M4 Sport közvetítésére, a találkozót pedig átlagosan 724 ezren nézték."/>
  </head>
  <body>
    <article>
      <h1>Ismét piacvezető volt az M4 Sport, rengetegen nézték a walesi-magyart</h1>
      <address><time datetime="2019-11-20T13:08:03+00:00">20 Nov 2019, 13:08</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/07/m4sport-e1504187459615-1280x786.jpg"/>
      </figure>
      <p>
        <b>A kedd esti, Wales-Magyarország labdarúgó Európa-bajnoki selejtezőmérkőzés során a tévében és az interneten több mint másfél millióan kapcsoltak az M4 Sport közvetítésére, a találkozót pedig átlagosan 724 ezren nézték.</b>
      </p>
      <p>Az MTVA sajtóosztályának szerdai tájékoztatása szerint ezzel a közszolgálati sportcsatorna egy héten belül másodszor volt piacvezető a nemzeti válogatott mérkőzése alatt. Pénteken a Puskás Aréna avatómérkőzését, az Uruguay elleni találkozót követték hasonlóan fokozott érdeklődéssel a nézők.</p>
      <p>Az M4 Sport 18,2 százalékos közönségarányt ért el a teljes népesség körében a cardiffi Eb-selejtező – amelyet a magyar válogatott 2-0-ra elveszített – közvetítése alatt, ezzel a műsor idején ismét piacvezető volt. A fiatal felnőttek (18-49 évesek) körében átlagon felüli volt az érdeklődés: minden ötödik néző Marco Rossi válogatottjának mérkőzését kísérte figyelemmel.</p>
      <p>A Nielsen számításai szerint a találkozó nézettsége 724 ezer fő lett, ami a legmagasabb a selejtezősorozatban.</p>
      <p>Az M4 Sport élőben is nézhető a mediaklikk.hu-n, 64 848 fő ezen a platformon követte a találkozót, a megtekintések száma pedig 144 823 volt, magasabb, mint az Uruguay elleni találkozó esetében.</p>
      <p>A magyar válogatottnak nem sikerült egyenes ágon kijutnia a – részben budapesti rendezésű – jövő évi kontinensviadalra, de a tavaszi pótkvalifikációban még lesz lehetősége kiharcolni a részvételt. Ehhez két ellenfelet kell legyőznie: a péntek délben kezdődő sorsolást, valamint a válogatott március 26-ai, idegenbeli mérkőzését biztosan a közszolgálati sportcsatorna közvetíti.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-marco-rossi-a-vedelem-is-nagyot-hibazott/">Marco Rossi: A védelem is nagyot hibázott</a>
        </li>
        <li>
          <a href="https://www.lokal.hu/2019-11-eb-selejtezo-az-ev-legfontosabb-meccse-lesz-cardiffban/">Eb-selejtező: az év legfontosabb meccse lesz Cardiffban</a>
        </li>
        <li>
          <a href="https://www.lokal.hu/sport/">Minden, ami sport!</a>
        </li>
      </ul>
    </article>
  </body>
</html>