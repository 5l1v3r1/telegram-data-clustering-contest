<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/pravoohorontsi-zatrymaly-internet-provokatora-yakyj-zaklykav-do-teraktiv-u-richnytsyu-majdanu.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T18:27:08+00:00"/>
    <meta property="og:title" content="Правоохоронці затримали інтернет-провокатора, який закликав до терактів у річницю Майдану"/>
    <meta property="og:description" content="Правоохоронці затримали інтернет-провокатора, який закликав до терактів у річницю Майдану"/>
  </head>
  <body>
    <article>
      <h1>Правоохоронці затримали інтернет-провокатора, який закликав до терактів у річницю Майдану</h1>
      <address>
        <time datetime="2019-11-20T18:27:08+00:00">20 Nov 2019, 18:27</time>
      </address>
      <p>
        <b>На Дніпропетровщині СБУ затримала мешканця міста Кам’янське, який за завданням спецслужб РФ поширював у соціальних мережах публічні заклики до вчинення терористичних актів у день Гідності та Свободи, передає <a href="https://1news.com.ua/">1NEWS</a> з посиланням на пресцентр СБУ.</b>
      </p>
      <figure>
        <img src="https://1news.com.ua/wp-content/uploads/2019/11/200-10.jpg"/>
      </figure>
      <p>Правоохоронці встановили, що чоловік був завербований представником інформаційної групи “Сапфір”, створеної ГУ Генштабу ЗС РФ. Як повідомляють у пресслужбі, на співпрацю він погодився із ідеологічних міркувань. За завданням кураторів провокатор від імені проукраїнського активіста зареєструвався у соцмережах.</p>
      <p>“Напередодні Дня Гідності та Свободи провокатор почав розміщувати заклики до скоєння терористичних актів у найбільших містах України, зокрема Києві, Дніпрі, Харкові та Одесі. За задумом спецслужб РФ, дії провокатора мали створити інформаційний фон для дестабілізації суспільно-політичної ситуації в країні напередодні та під час святкування”, – йдеться у повідомленні.</p>
      <p>У СБУ також повідомили, що у разі здійснення будь-яких реальних провокацій або заворушень російські ЗМІ були готові поширити інформацію про їх організацію саме учасниками патріотичних організацій та рухів, що було частиною кампанії із дискредитації України у світових ЗМІ. Проте працівники СБУ з інформаційної безпеки викрили задум співробітників спецслужб РФ та блокували діяльність їх агента-провокатора.</p>
      <p>“Слідчими української спецслужби проведено обшук за адресою мешкання зловмисника, вилучено комп’ютерну техніку, на якій зберігаються вичерпні докази, необхідні для досудового розслідування”, – підсумували у пресслужбі.</p>
      <p>За скоєння злочину, передбаченого ст. 258-2 (публічні заклики до вчинення терористичного акту) Кримінального кодексу України, мешканцю Дніпропетровщини загрожує позбавлення волі на строк до п’яти років.</p>
      <p>Наразі триває досудове слідство.</p>
    </article>
  </body>
</html>