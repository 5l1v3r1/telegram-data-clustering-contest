<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/az-emberek-lelkeben-meri-a-sikert-az-uj-polgarmester-2041086/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T18:00:00+00:00"/>
    <meta property="og:title" content="Az emberek lelkében méri a sikert az új polgármester"/>
    <meta property="og:description" content="Az önkormányzati választások a település életében is változásokat hoztak."/>
  </head>
  <body>
    <article>
      <h6 class="kicker">KUNCSORBA</h6>
      <h1>Az emberek lelkében méri a sikert az új polgármester</h1>
      <address><time datetime="2019-11-20T18:00:00+00:00">20 Nov 2019, 18:00</time> by <a rel="author">Szabó Lilla Laura</a></address>
      <h4>Az önkormányzati választások a település életében is változásokat hoztak.</h4>
      <p>A voksolás eredményeképp ezentúl <a href="https://www.szoljon.hu/onkormanyzati-valasztasok-2019/helyi-valasztasi-hirek/szamos-telepulesen-valasztottak-uj-vezetot-1976817/">Stassné Ullár Hajnalka tölti be a polgármesteri tisztséget</a> a községben.</p>
      <p>– Szorosan kötődöm Kuncsorbához, hiszen születésemtől kezdve itt élek. Huszonöt éven át dolgoztam köztisztviselőként. Igazán jó érzés és megtisztelő, hogy a helyiek bizalmat szavaztak nekem ebben az új feladatban is. A téglák és falak helyett én az emberek lelkében mérem a sikert – részletezte Stassné Ullár Hajnalka. Hozzátette, hogy az elkövetkező években a község bizalmának megtartása lesz a legfontosabb célok egyike. – Arra törekszem majd, hogy az itt élők mindennapjai jó irányba változzanak – mondta.</p>
      <p>Ehhez elsősorban a település fejlődését elősegítő pályázati lehetőségeket szeretnék kihasználni. Emellett igen sarkalatos pontot jelent a község gazdasági, egészségügyi fejlesztése. A hosszútávú tervek a helyben maradást, a családalapítást és az idősek jobb minőségű életvitelét szintén célozzák. Emellett igyekeznek olyan jövőképet kialakítani, mely huszonöt évre meghatározhatja a helyiek életét.</p>
      <p>A következő év elején már megkezdenek néhány útjavítási munkálatot, ezek a Zrínyi Miklós, valamint a Bercsényi Miklós utcákat érintik. Az autóbuszöböl és négy parkolóhely kialakításának munkálatai szintén folyamatban vannak.</p>
    </article>
  </body>
</html>