<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-off-spineer-harbhajan-singh-says-ashwin-deserves-a-return-in-limited-overs-cricket-2860345.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T18:23:17+00:00"/>
    <meta property="og:title" content="हरभजन सिंह बोले, लिमिटेड ओवर क्रिकेट में अश्विन वापसी के हकदार"/>
    <meta property="og:description" content="दिग्गज स्पिनर हरभजन सिंह का मानना है कि हाल में टेस्ट क्रिकेट में प्रभावी प्रदर्शन के बाद रविचंद्रन अश्विन भारत की सीमित ओवरों की टीम में वापसी का हकदार है। अगले साल होने वाले टी20 विश्व कप से पूर्व..."/>
  </head>
  <body>
    <article>
      <h1>हरभजन सिंह बोले, लिमिटेड ओवर क्रिकेट में अश्विन वापसी के हकदार</h1>
      <address><time datetime="2019-11-20T18:23:17+00:00">20 Nov 2019, 18:23</time> by <a rel="author">एजेंसी,नई दिल्ली</a></address>
      <p>दिग्गज स्पिनर हरभजन सिंह का मानना है कि हाल में टेस्ट क्रिकेट में प्रभावी प्रदर्शन के बाद रविचंद्रन अश्विन भारत की सीमित ओवरों की टीम में वापसी का हकदार है। अगले साल होने वाले टी20 विश्व कप से पूर्व टीम प्रबंधन और चयनकर्ता विकल्पों को आजमा रहे हैं और ऐसे में वाशिंगटन सुंदर और राहुल चाहर जैसे खिलाड़ियों को मौका दिया गया है।</p>
      <p>चयनकर्ता अगले महीने वेस्टइंडीज के खिलाफ एकदिवसीय अंतरराष्ट्रीय और टी20 अंतरराष्ट्रीय की टीम चुनने के लिए बैठक करने वाले हैं और ऐसे में हरभजन ने कहा कि अश्विन को खेल के छोटे प्रारूप में एक मौका और दिया जाना चाहिए। मंगलवार को आस्ट्रेलियाई उच्चायोग में हरभजन ने पीटीआई से कहा, ''मुझे ऐसा महसूस होता है, अगर आपको शुरुआत में ही स्पिनर से गेंदबाजी करानी है (टी20 में सुंदर ऐसा कर रहे हैं) तो आप विकेट हासिल करने वाले गेंदबाज के साथ उतर सकते हैं जो अश्विन है। उसे मौका क्यों ना दिया जाए? हाल में लाल गेंद के क्रिकेट में भी उन्होंने अच्छा प्रदर्शन किया है।</p>
      <p>
        <b>
          <a href="https://www.livehindustan.com/cricket/story-aus-vs-pak-wasim-akram-gave-special-advice-to-pak-bowlers-to-deal-with-steve-smith-in-australia-2860211.html">स्टीव स्मिथ से निपटने के लिए वसीम अकरम ने पाक गेंदबाजों को दी खास सलाह</a>
        </b>
      </p>
      <p>इस आफ स्पिनर ने कहा, ''अश्विन गेंद को स्पिन करा सकता है, उसके पास अधिक विविधता है। सुंदर जैसे खिलाड़ी को सीखने की जरूरत है। मैं चाहता हूं कि वह अच्छा प्रदर्शन करे। मैं युवाओं को मौका देने के पक्ष में हूं लेकिन कड़ी प्रतिस्पर्धा को देखते हुए उन्हें सीखना होगा, नहीं तो उनकी जगह किसी और को मौका दिया जाएगा।</p>
      <p>अश्विन ने सीमित ओवरों का पिछला मैच जुलाई 2017 में खेला था जिसके बाद कलाई के स्पिनरों युजवेंद्र चहल और कुलदीप यादव ने सीमित ओवरों के प्रारूप में अश्विन और जडेजा की जगह ले ली। जडेजा वापसी करने में सफल रहे लेकिन अश्विन ऐसा नहीं कर पाए। हरभजन का हालांकि मानना है कि विकेट हासिल करने के लिए चहल और कुलदीप भारत के सर्वश्रेष्ठ विकल्प हैं। उन्होंने कहा, ''वे विकेट हासिल करने वाले गेंदबाज हैं। विकेट हासिल करने वाले गेंदबाज हमेशा खेल में बने रहे हैं, फिर वह कुलदीप हो या चहल या कोई और।</p>
      <p>शुक्रवार से शुरू हो रहे भारत के पहले दिन-रात्रि टेस्ट के संदर्भ में हरभजन ने कहा कि ऐसी कोई गारंटी नहीं है कि भारत में पहले दिन-रात्रि टेस्ट से भविष्य में अधिक दर्शक आएंगे। उन्होंने कहा, ''मुझे नहीं लगता कि गुलाबी गेंद के मैच भारत में मैदानों पर काफी दर्शकों को खींचकर लाएंगे। आपको कुछ और करना होगा, संभवत: टेस्ट क्रिकेट को छोटे केंद्रों पर ले जाना होगा जहां लोगों ने अपने शीर्ष खिलाड़ियों को खेलते हुए नहीं देखा है। हरभजन ने कहा, ''उदाहरण के लिए मोहाली में नहीं खेला जाए, इसकी जगह मैच अमृतसर में कराया जाए, कोई भी प्रारूप हो दर्शक आएंगे। जैसा इंदौर (बांग्लादेश के खिलाफ पहले टेस्ट का स्थल) में मैदान भरा हुआ था।</p>
      <p>
        <b>
          <a href="https://www.livehindustan.com/cricket/story-west-indies-all-rounder-andre-russell-praise-virat-kohli-here-is-what-he-says-2860197.html">विराट को बयां करने के लिए 1 नहीं बल्कि पांच-दस शब्दों की जरूरत-रसेल</a>
        </b>
      </p>
    </article>
  </body>
</html>