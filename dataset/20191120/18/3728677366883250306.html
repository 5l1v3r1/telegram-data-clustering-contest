<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215889/Ik-zou-het-heel-vervelend-vinden-als-ESD-zou-moeten-sluiten-om-niets"/>
    <meta property="og:site_name" content="RTV Noord"/>
    <meta property="article:published_time" content="2019-11-20T18:18:00+00:00"/>
    <meta property="og:title" content="'Ik zou het heel vervelend vinden als ESD zou moeten sluiten om niets'"/>
    <meta property="og:description" content="Omwonenden van chemiebedrijf ESD in Farmsum zijn overrompeld door het nieuws dat de provincie geen vergunning geeft voor de uitstoot van sic-vezels."/>
  </head>
  <body>
    <article>
      <h1>'Ik zou het heel vervelend vinden als ESD zou moeten sluiten om niets'</h1>
      <address><time datetime="2019-11-20T18:18:00+00:00">20 Nov 2019, 18:18</time> by <a rel="author">Martin Drent</a></address>
      <p>Dat besluit werd woensdagmiddag <a href="https://www.rtvnoord.nl/nieuws/215879/ESD-krijgt-geen-vergunning-voor-uitstoot-vezels?disableTracking=true">bekendgemaakt</a>. Door die beslissing dreigt het bedrijf nu in grote moeilijkheden te komen.</p>
      <h3>Gezondheid voorop</h3>
      <p>'De gezondheid van omwonenden staat voorop, maar ik zou het ongekend vervelend vinden als het bedrijf zou moeten sluiten om niets', zegt Jan Wierenga uit Meedhuizen namens de Adviesgroep Geur Delfzijl.</p>
      <p>Woensdag maakte gedeputeerde Tjeerd van Dekken (PvdA) bekend dat de provincie de vergunningsaanvraag naast zich neerlegt, omdat ESD te weinig informatie zou hebben geleverd. De maatregelen om de uitstoot te minimaliseren zouden onvoldoende zijn onderbouwd.</p>
      <h3>Mogelijk kankerverwekkend</h3>
      <p>De sic-vezels zijn volgens de GDG en de Gezondheidsraad mogelijk kankerverwekkend. ESD stoot deze vezels in minimale hoeveelheden uit tijdens blazers en het normale productieproces. De provincie wil dat die uitstoot helemaal stopt.</p>
      <p>Bij het bedrijf werken honderd mensen. Een groot deel daarvan woont in de omgeving van Farmsum. Hun baan staat door de beslissing van de provincie op het spel.</p>
      <h3>Hoge boetes</h3>
      <p>De provincie dreigde eerder al met dwangsommen tot 750.000 euro als ESD door zou gaan met de uitstoot van de vezels. De rechter oordeelde afgelopen zomer dat ESD een vergunning voor de uitstoot moet aanvragen. Tot die tijd kon de provincie geen boetes geven.</p>
      <p>Nu die vergunning er niet komt, vraagt de provincie toestemming van de rechter om de dwangsommen te mogen innen. ESD gaf eerder al aan dat het die boetes niet kan betalen. Daardoor dreigt sluiting.</p>
      <h3>Feiten boven tafel</h3>
      <p>Het bedrijf kan nog bezwaar maken tegen het besluit van de provincie. Of ESD dat gaat doen, wordt nader besproken binnen het bedrijf.</p>
      <p>De Adviesgroep Geur gaat schriftelijke vragen stellen aan de gedeputeerde over dit besluit. 'Ik wil alle feiten boven tafel halen', zegt Wierenga.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215879/ESD-krijgt-geen-vergunning-voor-uitstoot-vezels"/>
      </related>
    </article>
  </body>
</html>