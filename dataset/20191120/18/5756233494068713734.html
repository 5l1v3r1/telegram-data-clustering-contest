<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622576/%D8%A7%D8%AD%D8%B2%D8%A7%D8%A8-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D8%AC%D9%85%D8%B9%D8%A7%D8%AA-%D9%82%D8%A7%D9%86%D9%88%D9%86%DB%8C-%D9%85%DB%8C%E2%80%8C%D8%AA%D9%88%D8%A7%D9%86%D9%86%D8%AF-%D9%85%D8%AC%D9%88%D8%B2-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T18:43:00+00:00"/>
    <meta property="og:title" content="احزاب برای برگزاری تجمعات قانونی می‌توانند مجوز بگیرند؟"/>
    <meta property="og:description" content="مولانوری گفت: احزاب و گروه‌های سیاسی که از کمیسیون ماده ۱۰ مجوز گرفته‌اند می توانند تقاضای مجوز برگزاری تجمع کنند و بایستی درخواست خود را سه روز قبل از موعد برگزاری تجمع یا راهپیمایی به کمیسیون ارائه کنند تا بررسی و اعلام نظر شود."/>
  </head>
  <body>
    <article>
      <h1>احزاب برای برگزاری تجمعات قانونی می‌توانند مجوز بگیرند؟</h1>
      <h2>مدیرکل دفتر سیاسی وزارت کشور تشریح کرد</h2>
      <address>
        <time datetime="2019-11-20T18:43:00+00:00">20 Nov 2019, 18:43</time>
      </address>
      <p>
        <i>مولانوری گفت: احزاب و گروه‌های سیاسی که از کمیسیون ماده ۱۰ مجوز گرفته‌اند می توانند تقاضای مجوز برگزاری تجمع کنند و بایستی درخواست خود را سه روز قبل از موعد برگزاری تجمع یا راهپیمایی به کمیسیون ارائه کنند تا بررسی و اعلام نظر شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمید ملانوری مدیرکل دفتر سیاسی و دبیر کمیسیون ماده ۱۰ قانون نحوه فعالیت احزاب و گروه‌های سیاسی با اشاره به اینکه یازدهمین جلسه این کمیسیون امروز ۲۹آبان ماه برگزار شد، به برگزاری انتخابات تعیین نمایندگان دبیران کل احزاب ملی و استانی جهت عضویت در کمیسیون ماده ۱۰ احزاب در هفته گذشته اشاره کرد و اظهار کرد: براساس ماده ۱۱ دستورالعمل تبصره سه ماده ۱۰ قانون؛ موضوع انتخاب نماینده دبیران کل، بایستی گزارش برگزاری جلسه انتخابات به کمیسیون ماده ۱۰ ارائه شود تا پس از بررسی و تایید کمیسیون ماده۱۰ احزاب، کسانی که حائز رای شدند به عضویت این کمیسیون درآیند. برهمین اساس اولین دستورکار جلسه امروز کمیسیون ارائه و بررسی گزارش این انتخابات بود.</p>
      <p>وی ادامه داد: انتخابات تعیین نماینده دبیران کل احزاب ملی و استانی در کمیسیون ماده ۱۰ قانون نحوه فعالیت احزاب و گروههای سیاسی در روز ۲۱ آبان ماه در دو نوبت صبح و بعدازظهر برگزار شد. در انتخابات دبیران کل احزاب استانی به استناد آرای انتخابات، آقای محمدعلی تبرایی با ۱۴ رای از مجموع ۱۶ رای به عنوان منتخب دبیران کل احزاب استانی تعیین شدند و فرایند انتخابات و نحوه نتایج آراء به تایید کمیسیون ماده ۱۰ رسید تا این فرد به مدت دو سال به عضویت کمیسیون ماده ۱۰ احزاب درآید.</p>
      <figure>
        <img src="https://aftabnews.ir/files/fa/news/1398/8/29/361752_830.jpg"/>
      </figure>
      <p>مولانوری اضافه کرد: در نوبت عصر همان روز انتخابات دبیران کل احزاب ملی را برگزار کردیم که از مجموع ۵۸ رای مأخوذه صحیح در این انتخابات، با توجه به اینکه این انتخابات به مرحله دوم کشیده شد، در نهایت آقای قدرتعلی حشمتیان با ۳۱ رای به عنوان منتخب دبیران کل احزاب ملی جهت عضویت در کمیسیون انتخاب شد و امروز نیز فرایند رای گیری و نتایج آراء به تایید کمیسیون ماده ۱۰ احزاب رسید و این فرد نیز به مدت دو سال به عضویت این کمیسیون درآمد.</p>
      <p>دبیر کمیسیون ماده ۱۰ نحوه فعالیت احزاب و گروههای سیاسی ضمن مقایسه انتخابات اخیر با انتخابات سال ۹۶ گفت: در این دوره شاهد حضور بسیار چشمگیر احزاب بودیم. در سال ۹۶، ۸۳ حزب استانی دارای پروانه فعالیت بودند که از این میان تنها ۱۳ نفر (یعنی ۱۵ درصد واجدین شرایط) در انتخابات شرکت کردند اما در این دوره از ۳۳ حزب دارای پروانه ۱۶ حزب( یعنی ۴۹ درصد واجدین شرایط) شرکت کردند. همچنین در دور قبلی، ۱۶۵ حزب ملی دارای پروانه داشتیم که از این تعداد تنها ۴۳ نفر(یعنی ۲۶ درصد واجدین شرایط) در انتخابات شرکت کردند، درحالی که در این دوره از مجموع ۸۳ حزب ملی، ۵۹ حزب (یعنی ۷۱ درصد واجدین شرایط) در انتخابات هفته گذشته شرکت کردند.</p>
      <p>ملانوری اضافه کرد: افزایش میزان مشارکت احزاب ملی و استانی در انتخابات این دوره، به دلیل اطلاع رسانی صحیح، حساسیت احزاب نسبت به موضوع و هماهنگی دفتر سیاسی با احزاب بود تا جایگاه احزاب در کمیسیون ماده ۱۰ که یکی از کمیسیون های مهم است، به خوبی دیده شود.</p>
      <p>دبیر کمیسیون ماده ۱۰ احزاب، دستورکار بعدی این جلسه کمیسیون را بررسی صلاحیت مسئولین شعب استانی احزاب اعلام کرد و گفت: در یازدهمین جلسه کمیسیون ماده ۱۰، صلاحیت مسئولین ۱۹ شعبه استانی مورد بررسی قرار گرفت.</p>
      <p>وی در همین راستا ادامه داد: در استان همدان؛ صلاحیت مسئولین شعب احزاب جامعه اسلامی کارگران، جمعیت ایثارگران انقلاب اسلامی، جامعه جوانان متحد اسلامی، جمعیت پیروان حضرت زینب، حزب تدبیر و توسعه ایران اسلامی، حزب همبستگی دانش آموختگان ایران، حزب جامعه انجمن های اسلامی اصناف و بازار، حزب اعتماد ملی و همچنین سازمان عدالت و آزادی ایران اسلامی بررسی و تایید شد.</p>
      <p>ملانوری افزود: همچنین در استان همدان دو حزب سازمان معلمان ایران و حزب آزادی تقاضای تاسیس شعبه استانی داشتند که برای بررسی بیشتر به جلسه بعدی کمیسیون ماده ۱۰، موکول شد.</p>
      <p>دبیر کمیسیون ماده ۱۰ افزود: در استان ایلام نیز صلاحیت مسئولین شعب استانی ۵ حزب شامل انجمن روزنامه نگاران زن ایران، جمعیت حمایت از حقوق بشر زنان، انجمن اسلامی مهندسان ایران، مجمع نیروهای خط امام و مجمع فرهنگیان ایران اسلامی مورد تایید قرار گرفت.</p>
      <p>وی اضافه کرد: در استان سمنان هم سه حزب تقاضای تاسیس شعبه داشتند که مسئولین شعب استانی حزب ندای ایرانیان و حزب کارگزاران سازندگی ایران مورد تایید قرار گرفت و بررسی صلاحیست مسئول پیشنهادی شعبه حزب آزادی برای بررسی بیشتر به جلسه آتی کمیسیون موکول شد.</p>
      <p>ملانوری در ادامه با بیان اینکه بررسی تمدید پرونده های اقلیت های دینی، از دستورکارهای دیگر این جلسه کمیسیون بود، اظهار کرد: در یازدهمین جلسه ۸ پرونده تمدید پروانه مورد بررسی قرار گرفت که پرونده انجمن خیریه بانوان ارامنه تهران، باشگاه فرهنگی و وزرشی ارامنه آرارات، انجمن خلیفه گری آشوری کلدانی کاتولیک آذربایجان غربی، انجمن زرتشتیان مزرعه کلانتر یزد، انجمن زرتشتیان یزد، انجمن فرهنگی ارامنه چهارمحال و شورای خلیفه گری ارامنه اصفهان و جنوب ایران، بررسی و با تمدید پروانه آنها موافقت شد. همچنین تمدید پروانه انجمن فرهنگی وزرشی ارامنه ساردارآباد برای بررسی بیشتر به جلسه بعد موکول شد.</p>
      <p>دبیر کمیسیون ماده ۱۰ قانون نحوه فعالیت احزاب و گروههای سیاسی در ادامه نشست در پاسخ به خبرنگاران مبنی بر اینکه آیا حزب یا گروهی درخواست برگزاری راهپیمایی یا تجمع در روزهای اخیر به کمیسیون ماده ۱۰ ارائه کرده است، عنوان کرد: به استناد ماده ۱۳ قانون نحوه فعالیت احزاب و گروههای سیاسی؛ احزاب و گروههای سیاسی که از کمیسیون ماده ۱۰ مجوز گرفته‌اند می توانند تقاضای مجوز برگزاری تجمع کنند و بایستی درخواست خود را سه روز قبل از موعد برگزاری تجمع یا راهپیمایی به کمیسیون ارائه کنند تا بررسی و اعلام نظر شود.</p>
      <p>وی افزود: دو گونه تجمع داریم، تجمع در محیط باز و تجمع در داخل مکانهای مسقف که تجمع در مکانهای باز نیاز به اخذ مجوز دارد اما برگزاری تجمع در مکانهای مسقف نیاز به اخذ مجوز از کمیسیون ندارد، بااین حال مسئولین و متولین برگزاری تجمع باید جزئیات برگزاری مراسم را به فرمانداری محل اطلاع رسانی کند و مسئولیت برگزاری برعهده مسئولین برگزار کننده است.</p>
      <p>ملانوری تصریح کرد: در این ۱۰ماهی که بنده مسئولیت کمیسیون ماده ۱۰ را برعهده داشتم تقاضایی از سوی احزاب و گروههای قانونی برای برگزاری تجمع یا راهپیمایی نداشتیم؛ گرچه برخی اشخاص درخواست داده اند که این موضوع در کمیسیون قابل بررسی نبوده است.</p>
    </article>
  </body>
</html>