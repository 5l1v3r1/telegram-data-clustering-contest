<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/tovabbi-harminc-migranst-vett-fedelzetere-az-ocean-viking-civilhajo-2043327/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T18:12:00+00:00"/>
    <meta property="og:title" content="További harminc migránst vett fedélzetére az Ocean Viking civilhajó"/>
    <meta property="og:description" content="A fedélzeten jelenleg összesen 125 menedékkérő tartózkodik."/>
  </head>
  <body>
    <article>
      <h6 class="kicker">ILLEGÁLIS BEVÁNDORLÁS</h6>
      <h1>További harminc migránst vett fedélzetére az Ocean Viking civilhajó</h1>
      <address>
        <time datetime="2019-11-20T18:12:00+00:00">20 Nov 2019, 18:12</time>
      </address>
      <h4>A fedélzeten jelenleg összesen 125 menedékkérő tartózkodik.</h4>
      <p>További harminc migránst vett fedélzetére szerdán a Földközi-tengeren az Ocean Viking, az Sos Mediterranée és az Orvosok határok nélkül (Msf) szervezetek közös hajója. A fedélzeten jelenleg összesen 125 menedékkérő tartózkodik.</p>
      <p>Az Msf szerint az újabb migránsokat távcsővel vették észre Líbia partjai előtt.</p>
      <p>Egyelőre nem világos, hogy a civilhajó melyik kikötőbe teheti partra utasait, mert az uniós országok között már hosszabb ideje vita tárgyát képezi az illegális bevándorlók elosztása.</p>
      <p>A nap folyamán a ciprusi biztonsági hatóságok egy bárkát tartóztattak fel a sziget partjai előtt száz migránssal a fedélzetén.</p>
      <p>A RIK közszolgálati rádió szerint egy rendőrségi hajó vontatja a bárkát a Ciprus déli részén található Paralimni településének kikötőjébe. A hatóságok úgy sejtik, hogy a menedékkérők Szíriában vagy Libanonban szállhattak tengerre.</p>
      <p>A ciprusi rendőrség szerint csak szeptemberig mintegy 9000 migráns érte el a szigetet a Közel-Keletről és Törökországból, tavaly 7761-en voltak.</p>
      <p>Nikosz Anasztasziadisz ciprusi elnök az Európai Unió segítségét kérte, hogy országa megbirkózhasson a menekültáradattal.</p>
    </article>
  </body>
</html>