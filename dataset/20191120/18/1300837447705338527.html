<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/2019/11/20/tiziano-ferro-contro-fedez-per-bullismo.-lui-si-scusa-e-rilancia-facciamo-qualcosa-insieme_dd41198f-2a74-4f2a-b1b1-6af5bdc6ebac.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T18:57:10+00:00"/>
    <meta property="og:title" content="Tiziano Ferro contro Fedez per bullismo. Lui si scusa e rilancia: 'Facciamo qualcosa insieme'"/>
    <meta property="og:description" content="Il cantante di 'Sere Nere': &quot;Non si scherza su sessualità, può mettere adolescente a disagio&quot; (ANSA)"/>
  </head>
  <body>
    <article>
      <h1>Tiziano Ferro contro Fedez per bullismo. Lui si scusa e rilancia: 'Facciamo qualcosa insieme'</h1>
      <h2>Il cantante di 'Sere Nere': "Non si scherza su sessualità, può mettere adolescente a disagio"</h2>
      <address><time datetime="2019-11-20T18:57:10+00:00">20 Nov 2019, 18:57</time> by <a rel="author">Redazione ANSA</a></address>
      <p>''Mi si tira in ballo e io sono ironico, finché si scherza va bene, mi spiace solo quando queste cose sono legate al sentimento e alla sessualità, perché anche una battuta può mettere un adolescente a disagio, e che un idolo dei ragazzini<b> mi prenda in giro su questo è un atto di bullismo molto forte</b>, non solo verso di me": lo ha detto Tiziano Ferro, parlando non troppo velatamente di Fedez, che in "Tutto il contrario", brano datato 2011, faceva ironia sulla sessualità del cantante. Ferro ha parlato durante la conferenza di presentazione del suo nuovo album "Accetto miracoli" e poi sottolineato che "serve una legge contro l'odio, perché le parole sono importanti. Bisogna imparare a dire le cose, esistono forme e tempi". Per l'artista di Latina "anche questo è bullismo, non ci si deve scherzare".</p>
      <p>Un po' stupito per essere stato citato da Tiziano Ferro per una canzone di qualche anno fa dove faceva allusione alla sua sessualità, <b>Fedez si scusa in una Instagram Stories</b> e rilancia, invitando il rapper di Latina a fare qualcosa insieme contro il bullismo e l'omofobia. Per quanto riguarda 'Tutto il contrario', del 2011, dove parlava dell'outing di Ferro, "questo testo - dice Fedez - l'ho scritto che avevo 19 anni, quando ancora non avevo un casa discografica e un pubblico. Questa canzone mi ha lanciato ed è stata la mia prima canzone famosa. Mi fa strano rendere conto di una cosa che ho scritto tanti anni fa. A quell'età si hanno delle esperienze diverse e ci si esprime con toni diversi".</p>
      <p>"Penso, negli anni, di aver dimostrato che io e l'omofobia - sottolinea - viaggiamo in parallelo e non ci incontriamo. Basti pensare a quello che ho fatto con Mika, e da solo, contro il bullismo e l'omofobia". E poi le scuse e una proposta: "Non ho mai pensato che quella canzone potesse aver offeso Tiziano. Ora che lo so mi sento di dire che non avevo intenzione di offendere. Mi dispiace e sono sicuro che sul tema omofobia e bullismo sia io che Tiziano possiamo trovarci d'accordo e fare tante belle cose insieme. Cerchiamo di rendere costruttiva questa cosa, vorrei rilanciare: qualora <b>Tiziano avesse voglia di fare qualcosa che possa sensibilizzare le persone, mi trova a completa disposizione, facciamo qualcosa di bello per una volta</b>".</p>
      <p>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>