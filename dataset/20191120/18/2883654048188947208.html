<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/bioscopen-in-brussel-beklad-vanwege-polanski-film/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T18:51:16+00:00"/>
    <meta property="og:title" content="Bioscopen in Brussel beklad vanwege Polanski-film"/>
    <meta property="og:description" content="Een actiegroep heeft de gevels van drie bioscopen in Brussel volgeplakt met protestposters omdat de theaters de nieuwe film van de omstreden regisseur Roman Polanski vertonen. Dat melden Belgische media woensdag."/>
  </head>
  <body>
    <article>
      <h1>Bioscopen in Brussel beklad vanwege Polanski-film</h1>
      <address><time datetime="2019-11-20T18:51:16+00:00">20 Nov 2019, 18:51</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Een actiegroep heeft de gevels van drie bioscopen in Brussel volgeplakt met protestposters omdat de theaters de nieuwe film van de omstreden regisseur Roman Polanski vertonen. Dat melden Belgische media woensdag.</p>
      <p>De 86-jarige Polanski is al een halve eeuw niet in de VS geweest omdat hij daar in de jaren zeventig is veroordeeld voor seks met een dertienjarig meisje. Recent werd hij door meerdere andere vrouwen beschuldigd van verkrachting.</p>
      <p>Op de posters staan het hoofd van Polanski en teksten als ‘ongestrafte pedofiel’, ‘laat meisjes met rust’ en ‘Polanski verkrachting, bioscoop schuldig’. De theaters draaien de nieuwe film van Polanski, An officer and a spy. Het drama vertelt over een rechtszaak tegen de Frans-Joodse officier Albert Dreyfus, die in 1894 ten onrechte werd beticht van spionage.</p>
      <p>Het bestuur van de Franse filmbond ARP stemde eerder deze week in met nieuwe regelgeving die het mogelijk maakt leden te royeren die beticht worden van seksueel wangedrag. De leden moeten nog instemmen met de nieuwe regel. Een andere actiegroep riep online ook al op de film te boycotten vanwege de aantijgingen richting Polanski.</p>
      <p>Het is nog niet bekend wanneer An officer and a spy in Nederland te zien zal zijn.</p>
      <p>BuzzE</p>
    </article>
  </body>
</html>