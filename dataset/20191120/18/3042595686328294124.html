<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/slik-var-det-famose-vennskapet/71841147"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T18:33:46+00:00"/>
    <meta property="og:title" content="Slik var det famøse vennskapet"/>
    <meta property="og:description" content="Selv etter at Jeffrey Epstein havna i fengsel, beholdt prins Andrew kontakt med den nå avdøde finansmilliardæren."/>
  </head>
  <body>
    <article>
      <h1>Slik var det famøse vennskapet</h1>
      <h2>Selv etter at Jeffrey Epstein havna i fengsel, beholdt prins Andrew kontakt med den nå avdøde finansmilliardæren.</h2>
      <address><time datetime="2019-11-20T18:33:46+00:00">20 Nov 2019, 18:33</time> by <a rel="author">Ingunn Dorholt</a></address>
      <p>De siste dagene har dronning Elizabeths (93) nest yngste sønn <a href="https://www.dagbladet.no/kjendis/prins-sier-han-har-sviktet/71826773">skapt overskrifter verden over.</a> Årsaken er et <a href="https://www.dagbladet.no/kjendis/grillet-prins-slaktes/71828820">intervju prins Andrew (59) ga til BBC sist helg</a>. I intervjuet ga prinsen nemlig selv en svært etterlengtet reaksjon på de alvorlige anklagene <a href="https://www.dagbladet.no/nyheter/forferdet-over-anklager-om-seksuelle-overgrep/71503539">om flere seksuelle overgrep som ble rettet mot ham</a> i august fra Virginia Giuffre (tidligere Roberts).</p>
      <p>
        <b>Men intervjuet, som prins Andrew nok hadde håpet ville både renvaske ham for anklagene og tone ned hans mye omtalte vennskap med den avdøde og overgrepsanklagede finansmilliardæren Jeffrey Epstein, har hatt fullstendig motsatt effekt.</b>
      </p>
      <p>I dagene etter har<a href="https://www.dagbladet.no/kjendis/bildene-som-avslorer-prinsen/71836198"> stadig flere bilder av prinsen omgitt av unge kvinner</a> florert i aviser verden over, og flere nye detaljer om hans vennskap med Epstein har dukket opp. Onsdag kveld meldte <a href="https://www.royal.uk/statement-his-royal-highness-duke-york">Det britiske kongehuset</a> at prinsen <a href="https://www.dagbladet.no/kjendis/avlyser-alle-offentlige-oppdrag/71843178">trekker seg tilbake fra offisielle oppdrag</a> i overskuelig framtid på grunn av tumultene, etter godkjennelse fra dronninga.</p>
      <h3>På milliardærens private øy</h3>
      <p>- De siste par dagene har det gått opp for meg at omstendighetene rundt min tidligere relasjon med Jeffrey Epstein har blitt et uromoment for min families arbeid og det verdifulle arbeidet som foregår i organisasjoner og veldedige formål som jeg er stolt av å støtte, skrev prins Andrew blant annet i gårsdagens pressemelding, og fortsatte:</p>
      <p>
        <b>- Jeg kommer til å fortsette å utvetydig angre på min dårlige dømmekraft i min relasjon til Epstein.</b>
      </p>
      <p>For det er liten tvil om at prinsen har utøvd dårlig dømmekraft i sitt vennskap med finansmannen, som blant annet var siktet for menneskehandel. Deres relasjon skal gå tilbake til sluttet av 90-tallet, nærmere bestemt 1999, da de ble introdusert av milliardærens britiske ekskjæreste og tidligere forretningspartner, Ghislaine Maxwell (57). Hun er datter av mediemogulen Robert Maxwell, og prinsen har kjent henne siden hun gikk på universitetet, uttalte han selv til <a href="https://www.bbc.com/news/uk-49411215">BBC.</a></p>
      <p>Ifølge en loggbok publisert av <a href="https://www.mirror.co.uk/news/uk-news/prince-andrew-flew-paedophile-pal-5037951">Daily Mirror</a> i 2015, var hertugen av York om bord på Epsteins private jetfly i februar året de møttes, og avisa skal, ifølge BBC, ha hevdet at destinasjonen på denne turen var milliardærens private lille øy, Little Saint James, på de amerikanske jomfruøyene i Karibia.</p>
      <p><b>Det er blant annet på denne eiendommen at flere kvinner har hevdet å ha blitt seksuelt misbrukt av Epstein.</b> <b>At prinsen tidligere har besøkt Epsteins private øy, ble også bekreftet av ham i BBC-intervjuet, selv om 59-åringen hevder å være uvitende om det som angivelig skal ha foregått på øya.</b></p>
      <p>Ifølge BBC var både Epstein og Maxwell, som på denne tida var hans kjæreste, blant de 600 gjestene da dronningen inviterte til storslagen fest på Windsor Castle den påfølgende sommeren. Festen, som hadde navnet «The Dance of the Decades» markerte fire kongelige bursdager, hvor prins Andrews 40-års dag var en av disse.</p>
      <h3>Avbildet med 17-åring</h3>
      <p>Maxwell, som den siste tida er blitt anklaget for å være en av Epsteins medsammensvorne i å skaffe mindreårige jenter til de celebre festene, skal lenge ha vært en nær venn av prinsen, og de to har vært avbildet sammen i flere anledninger på begynnelsen av 2000-tallet.</p>
      <p>Da mediemogulens datter fylte år før jul i 2000, arrangerte prins Andrew et privat bursdagsarrangement for venninna på dronningens eiendom i Sandringham, hvor også Epstein var til stede. Det finnes nemlig flere bilder som angivelig viser Epstein sammen med sin kjæreste på eiendommen i Øst-England denne dagen i millenniumsåret.</p>
      <p>I 2001 skrev avisa Evening Standard også om en rekke utenlandsturer 59-åringen og hans venninne var sammen på denne tida, som blant annet inkluderte turer til Florida og Thailand. Ifølge <a href="https://www.bbc.com/news/uk-49411215">BBC</a> hevdet avisa den gang også at Epstein var med på minst fem av disse turene, men Andrew påstår selv til den britiske nyhetsselskapet at han møtte Epstein maks tre ganger i løpet den samme perioden.</p>
      <figure>
        <img src="https://dbstatic.no/71842940.jpg?imageId=71842940&amp;x=0&amp;y=9.7308488612836&amp;cropw=100&amp;croph=74.004975124378&amp;width=536&amp;height=596"/>
        <figcaption><b>PÅ HALLOWEEN-FEST:</b> Her er prins Andrew avildet på en Halloweenfest i New York i oktober 2000, en fest han ankom sammen med sin venninne og Epsteins kjæreste, Ghislaine Maxwell. Foto: Stella Pictures Vis mer</figcaption>
      </figure>
      <p>I 2001 ble dronning Elizabeths sønn også fotografert med armen rundt Virginia Guiffre, som den gang var 17 år gammel, i Maxwells hjem i London. Dette er den samme kvinnen som i sommer <a href="https://www.dagbladet.no/nyheter/forferdet-over-anklager-om-seksuelle-overgrep/71503539">hevdet hun ble seksuelt utnyttet av både Epstein og prinsen da hun var mindreårig</a>. I sitt vitnesbyrd har Giuffre forklart at hun ble tvunget til å ha sex med Andrew tre ganger mellom 1999 og 2002. Samleiene skal ha funnet sted i London, New York og på Epsteins øy i Karibia.</p>
      <p>Prinsen avkrefter hardnakket anklagene, og hevdet i intervjuet med BBC at han aldri kan huske å ha møtt denne jenta. Han vil heller ikke utelukke muligheten for at bildet kan være forfalsket.</p>
      <h3>Beholdt kontakten</h3>
      <p>Allerede i 2005 startet de første anklagene mot Jeffrey Epstein, hvor det blant annet ble hevdet at han hadde betalt flere mindreårige jenter for seksuelle tjenester på sine eiendommer på Manhattan og i Florida. Året etter, i 2006, var Jeffrey Epstein blant gjestene på et maskeradeball på Windsor Castle, da Andrews eldste datter, prinsesse Beatrice (31), fylte 18 år.</p>
      <p>
        <b>I dag hevder prinsen at han på dette tidspunktet ikke ante noe om anklagene mot Epstein på andre sida av Atlanteren.</b>
      </p>
      <p>I 2008 ble det inngått en hemmelig avtale som innebar at Epstein erklærte seg skyldig i den minst alvorlige av de mange anklagene på den tida, å ha oppfordret en mindreårig til prostitusjon. Epstein ble dømt til 18 måneders fengsel, men ble løslatt etter et drøyt år.</p>
      <figure>
        <img src="https://dbstatic.no/71843038.jpg?imageId=71843038&amp;width=1024&amp;height=615"/>
        <figcaption><b>BEHOLDT KONTAKTEN:</b> Selv etter at anklagene mot Jeffrey Epstein begynte å komme i 2005, beholdt prins Andrew kontakten med finansmannen. Foto: NTB Scanpix Vis mer</figcaption>
      </figure>
      <p>Dommen mot Epstein var likevel ikke nok til at hertugen av York kuttet kontakten med milliardæren. En video fra 2010, lekket av <a href="https://www.dailymail.co.uk/news/article-7369849/Duke-York-appalled-Epstein-sex-scandal-claims.html">Mail on Sunday</a>, viser angivelig prinsen som vinker farvel til en kvinne på vei ut av Epsteins luksusbolig i New York i 2010. Samme år som den lekkede videoen skal ha blitt tatt opp, og kort tid etter at Epstein slapp ut, ble den britiske prinsen også fotografert i Central Park på Manhattan med milliardæren.</p>
      <p>Kritikken som kom i kjølvannet av bildene den gangen, førte til at <a href="https://www.dagbladet.no/nyheter/forferdet-over-anklager-om-seksuelle-overgrep/71503539">prins Andrew sa fra seg stillingen som britisk spesialutsending for internasjonal handel og investeringer</a>.</p>
      <h3>- Mistenkte aldri noe</h3>
      <p>Da vennskapet med Epstein for alvor begynte å prege nyhetsbildet i etter milliardærens død i august, kom Andrew med en offisiell uttalelse om vennskapet.</p>
      <p>«Da jeg kjente ham, så jeg ham sjelden, antakelig ikke mer enn en eller to ganger i året. Jeg har bodd på flere av eiendommene hans. Jeg så, hørte eller mistenkte aldri noe av den oppførselen som seinere førte til hans arrestasjon og tiltale», het det blant annet i uttalelsen fra Buckingham Palace.</p>
      <p>I intervjuet med BBC, bekreftet prins Andrew selv at han besøkte Epstein etter at han ble løslatt i 2010. Han forklarte besøket med at han ville avslutte vennskapet ansikt til ansikt, samt at Epsteins hjem var et «beleilig» sted å oppholde seg.</p>
      <p>Men andre vil ha det til at det slett ikke var noe oppvaskmøte mellom de to vennene.</p>
      <p>I en kommentar i <a href="https://newrepublic.com/article/154826/jeffrey-epsteins-intellectual-enabler">New Republic magazine</a> siterer forfatter Evgeny Morozov det han hevder er en mailutveksling mellom ham selv og litteraturagent John Brockman fra 2013, som skal ha forsøkt å introdusere han og Epstein for hverandre.</p>
      <p>
        <b>Der påsto angivelig Brockman at prins Andrew var i Epsteins bolig sist han selv var på besøk, kort tid før bildet i Central Park ble tatt. Han hevder i stedet at de alle snakket sammen mens prinsen mottok en fotmassasje av to «velkledde russiske kvinner»</b>
      </p>
      <p>Siste ord er neppe sagt i anklagene mot den britiske prinsen eller om hans relasjon med Epstein, men i intervjuet sa prinsen følgende om vennskapet:</p>
      <p>- Jeg klandrer meg selv daglig for det, fordi det er noe et medlem av en kongefamilie ikke skal gjøre. Og vi forsøker å opprettholde de høyeste standarder og praksis. Jeg har sviktet, så enkelt er det.</p>
    </article>
  </body>
</html>