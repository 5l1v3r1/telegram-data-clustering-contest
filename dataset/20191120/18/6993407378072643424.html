<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/oliver-varhelyi-jevrokomisar-i-ukrajina/30283196.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T18:25:36+00:00"/>
    <meta property="og:title" content="Як підтримуватиме Україну угорський єврокомісар?"/>
    <meta property="og:description" content="У Європарламенті кандидат Олівер Варгеї пообіцяв особливу увагу і підтримку Україні. Але в разі призначення привид Будапешту буде переслідувати його"/>
  </head>
  <body>
    <article>
      <h1>Як підтримуватиме Україну угорський єврокомісар?</h1>
      <address><time datetime="2019-11-20T18:25:36+00:00">20 Nov 2019, 18:25</time> by <a rel="author" href="https://www.radiosvoboda.org/author/%D1%80%D1%96%D0%BA%D0%B0%D1%80%D0%B4-%D1%8E%D0%B7%D0%B2%D1%8F%D0%BA/ovuvqi" target="_blank">Рікард Юзвяк</a></address>
      <p>
        <b>(Рубрика «Точка зору»)</b>
      </p>
      <p>
        <b>Він викликав суперечки перед тим, як увійшов у залу. Але кандидат на наступного єврокомісара з питань розширення ЄС і європейської політики сусідства, угорець Олівер Варгеї, під час слухання щодо його затвердження в Європейському парламенті 14 листопада зробив зразковий виступ. Усі галочки щодо Західних Балкан і східних сусідів Євросоюзу були поставлені в ньому на правильних місцях. Але його зв’язок із суперечливим прем’єр-міністром Угорщини Віктором Орбаном далі викликає занепокоєння в багатьох у ЄС.</b>
      </p>
      <p>Давайте відверто: якби не його паспорт, <b>Олівер Варгеї</b> (<b>Olivér Várhelyi</b>) пройшов би це слухання цілком легко. Він говорить чудовою англійською, вартою хвали французькою і знає тему досконало, провівши кілька років на посаді посла Угорщини в Європейському союзі.</p>
      <p>Це також відобразилося на його чітких і точних відповідях на більшість політичних питань. Він прямим текстом заявив, що рішення не починати переговорів про вступ до ЄС Албанії й Північної Македонії, ухвалене в жовтні головно через обструкцію з боку Франції, було помилкою. Він сказав, що одним із головних його пріоритетів буде домогтися зеленого світла для цих двох країн іще напередодні саміту ЄС – Західні Балкани, що призначений у Загребі на травень.</p>
      <p>Він також заробив у ЄС «очки за крутість», коли пройшовся по президентові Франції Емманюелеві Макрону, сказавши, що немає ніякої суперечності між розширенням ЄС і поглибленням його інтеграції – тоді як голова французької держави, схоже, зацікавлений тільки в тих проєктах ЄС, які посилюють федералізацію (і, варто додати, і вплив Парижу теж).</p>
      <p>Він також говорив позитивно, хоча, можливо, надто впевнено про можливу угоду між Сербією й Косовом. За його словами, це може статися вже цього року. Це підтвердило попередні розмови, які чуло Радіо Свобода з різних джерел у ЄС, про те, що основа цієї угоди вже розроблена, і єдине, чого бракує, – це політичної волі в обох столицях.</p>
      <p>Він також дуже відверто дав знати, що є зв’язок між такою угодою і візовою лібералізацією, яку нарешті можуть отримати громадяни Косова – досі цього в Брюсселі так прямо не визнавав іще ніхто. А потім він також сказав, що, якщо помріяти й виявити амбіції, то й Сербія може бути готовою до вступу в ЄС, коли його мандат буде завершуватися 2024 року.</p>
      <p>
        <b>Варгеї і Україна</b>
      </p>
      <p>Щодо «Східного сусідства» він також узяв правильні ноти. Він заявив, що якщо такі країни, як Грузія, Молдова й Україна хочуть тіснішої співпраці в різних галузях, таких, як цифрова економіка, транспорт чи енергетика, Брюссель має бути готовий запропонувати це.</p>
      <p>Кілька євродепутатів порушували під час слухання також питання двосторонніх відносин Угорщини з Україною, зокрема, навколо українських мовного й освітнього законів, а також тему прихильності Орбана до путінської Росії. Але Варгеї запевнив, що Україні він «завжди буде приділяти особливу увагу».</p>
      <p>Він додав до цього, що ЄС «буде мусити підтримувати її, і ми будемо мусити захищати її, зокрема можливим продовженням санкцій стосовно Росії доти, доки ми не побачимо поступу в «мінському процесі». Можливо, це лише слова, але вони були позитивніші, ніж багато хто очікував від людини, яку дехто називає «бойовим псом Орбана в Брюсселі».</p>
      <p>
        <b>Суперечності лишаються</b>
      </p>
      <p>Але привид Будапешту буде далі переслідувати його, якщо його врешті затвердять на посаді нового єврокомісара у справах розширення ЄС і політики сусідства.</p>
      <p>Усе-таки не дуже добре, що саме він муситиме вимагати від держав Західних Балкан здійснити глибокі реформи в галузі верховенства права, щоб вступити до спільноти, в якій він як посол, який у ЄС представляє Угорщину, роками не на життя, а на смерть боровся, щоб захистити Будапешт від численних звинувачень у Євросоюзі, що країна небезпечно сповзає назад у всьому – від незалежності судів до свободи засобів інформації.</p>
      <p>Буде незграбна ситуація, коли людина, яка мала від своїх зверхників завдання блокувати тіснішу співпрацю ЄС із Україною через питання навколо угорської меншини, тепер буде відповідати за підтримку Брюсселя Києву, і фінансову, і політичну.</p>
      <p>І вже повна іронія в тому, що Угорщина, що має дедалі пишніші зв’язки з Москвою, Пекіном і Анкарою, які всі прагнуть збільшити свій вплив біля кордонів ЄС, – буде мати свою людину відповідальною за просування впливу ЄС на Західних Балканах і на пострадянському просторі.</p>
      <p>Протягом тригодинного слухання йому дали кілька можливостей відмежуватися від угорського уряду. Він кілька разів м’яко пояснював, що «буде діяти цілком незалежно» і «дотримуватися лінії ЄС, і тільки лінії ЄС». Ті, хто чекав повного засудження його колишнього політичного господаря, чекав даремно. Тож достатня кількість євродепутатів вирішила не давати йому схвалення (була потрібна підтримка двох третин).</p>
      <p>Але йому дадуть другий шанс у вигляді письмових запитань, відповіді на які він має подати на початку наступного тижня, і навіть і третій, у вигляді ще одного слухання, якщо буде потреба. Але якщо він врешті отримає посаду, довіряти йому по-справжньому почнуть тільки в тому разі, якщо він почне виконувати всі свої величні обіцянки зробити Євросоюз знову вартим довіри з боку всіх його сусідів.</p>
      <p>
        <b>
          <i>Рікард Юзвяк</i>
        </b>
        <i> – кореспондент Радіо Вільна Європа/Радіо Свобода в Брюсселі</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
    </article>
  </body>
</html>