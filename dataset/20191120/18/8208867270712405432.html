<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/11/20/news/incontro_con_raiola_per_ibrahimovic-241511213/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T18:04:00+00:00"/>
    <meta property="og:title" content="Milan, incontro con Raiola: via alla trattativa per Ibrahimovic"/>
    <meta property="og:description" content="L'agente dell'attaccante svedese in sede per capire i margini di manovra per portare in rossonero il giocatore a gennaio"/>
  </head>
  <body>
    <article>
      <h1>Milan, incontro con Raiola: via alla trattativa per Ibrahimovic</h1>
      <h2>L'agente dell'attaccante svedese in sede per capire i margini di manovra per portare in rossonero il giocatore a gennaio</h2>
      <address><time datetime="2019-11-20T18:04:00+00:00">20 Nov 2019, 18:04</time> by <a rel="author">STEFANO SCACCHI</a></address>
      <p><b>MILANO -</b> Mino Raiola a Casa Milan. L'agente italo-olandese ha incontrato i dirigenti rossoneri. Tanti i temi in agenda visto che Raiola gestisce Donnarumma e Bonaventura, e nelle ultime settimane ha rilevato anche le procure di Romagnoli e Suso. Ma Raiola è soprattutto il rappresentante di <a href="https://www.repubblica.it/sport/calcio/esteri/2019/11/14/news/ibrahimovic_addio_ai_los_angeles_galaxy-241077294/">Zlatan Ibrahimovic</a>, giocatore che è nella lista dei desideri del Milan per il mercato di gennaio.</p>
      <h3>Rinnovi complicati</h3>
      <p>Da Casa Milan si fa notare che la sessione invernale aprirà tra un mese e mezzo, quindi è troppo presto per entrare nel vivo dell'operazione. Non mancano altri temi a partire dai rinnovi contrattuali di Donnarumma e Bonaventura, i più urgenti perché il portiere va in scadenza a giugno 2021 (senza un prolungamento il valore del suo cartellino rischia di deprezzarsi molto la prossima estate) e l'ex atalantino ha un accordo ancora più breve, fino al prossimo 30 giugno. L'orizzonte contrattuale di Romagnoli e Suso invece arriva fino al 2022. Non saranno trattative facili perché la politica attuale del Milan è indirizzata verso il contenimento degli ingaggi. E Raiola non è certo la controparte ideale in queste situazioni.</p>
      <h3>Incontro esplorativo</h3>
      <p>Ma ovviamente è stato affrontato l'argomento Ibrahimovic. Anzi, è stato il tema che ha occupato la maggior parte della conversazione. Il Milan è tra le pretendenti dello svedese che ha lasciato il Los Angeles Galaxy. E' stato il primo incontro esplorativo tra le parti per avviare la negoziazione. Una risposta all'altra società italiana fortemente interessata al centravanti, il Bologna, che ha incontrato direttamente il giocatore nei giorni scorsi in California con il viaggio di Marco Di Vaio oltre Atlantico. <a href="https://www.repubblica.it/sport/calcio/serie-a/milan/2019/11/18/news/piatek_sotto_osservazione_ibrahimovic-241339117/">Sarà Ibrahimovic a decidere cosa fare</a> a metà dicembre. Prima di tutto l'attaccante, 38 anni, deve scegliere se proseguire o lasciare il calcio. Una valutazione molto personale. In questo momento, infatti, è soprattutto Ibrahimovic a valutare le opzioni a disposizione.</p>
      <h3>Distanze da ridurre</h3>
      <p>Raiola non può entrare su questa considerazione che spetta soprattutto al giocatore. Ma è lui a occuparsi della parte meno sportiva. E dopo l'incontro di oggi a Casa Milan  l'agente ha qualche elemento in più per completare il quadro della decisione attesa fra poco più di tre settimane. Le richieste economiche sono significative. Si è parlato di circa un milione al mese di ingaggio. Non sono cifre facili per Elliott che intende calmierare il monte-stipendi della rosa milanista. Il calciatore dovrebbe abbassare in parte queste pretese. Le prossime settimane diranno se le parti riusciranno a trovare un punto di incontro.<br/> </p>
    </article>
  </body>
</html>