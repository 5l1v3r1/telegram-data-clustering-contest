<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/toldo-mou-spurs-vi-racconto-una-curiosita-conte-diverso-dal-portoghese-323586"/>
    <meta property="og:site_name" content="FcInterNews.it"/>
    <meta property="article:published_time" content="2019-11-20T18:56:30+00:00"/>
    <meta property="og:title" content="Toldo: &quot;Mou-Spurs, vi racconto una curiosità. Conte? Diverso dal portoghese&quot;"/>
    <meta property="og:description" content="&quot;Anche se è difficile interpretare i pensieri delle persone, credo che conoscendolo abbia accettato perché ci sono grandi ambizioni&quot;. Ai microfoni di TMW, Francesco Toldo..."/>
  </head>
  <body>
    <article>
      <h1>Toldo: "Mou-Spurs, vi racconto una curiosità. Conte? Diverso dal portoghese"</h1>
      <address><time datetime="2019-11-20T18:56:30+00:00">20 Nov 2019, 18:56</time> by <a rel="author">Mattia Zangari</a></address>
      <p>"Anche se è difficile interpretare i pensieri delle persone, credo che conoscendolo abbia accettato perché ci sono grandi ambizioni". Ai microfoni di <i>TMW,</i> Francesco <b>Toldo</b> fotografa così la scelta di Josè <b>Mourinho</b> di prendere in corsa il treno <b>Tottenham</b> raccogliendo l'eredità di Mauricio Pochettino.</p>
      <p>"Credo che prima di accettare, abbia valutato bene la situazione - ha aggiunto l'ex portiere che ha lavorato con lo <i>Special One</i> ai tempi gloriosi del <i>Triplete</i> -. Ha sempre avuto le idee chiare. Peli sulla lingua zero. La chiarezza è sempre stata una delle sue virtù".</p>
      <p><b>Da ex interista pensa che ci possano essere delle similitudini tra Conte e Mou per la carica che sanno infondere?</b><br/>"Per quel che posso dire, <b>credo siano due allenatori diversi anche nella gestione</b>. Antonio è stato mio compagno in nazionale e poi ci siamo incrociati quando lui era alla guida dell'Italia e io in Under 21 (come preparatore dei portieri, ndr). Mou ha un suo modo di gestire e comunicare con i giocatori che è unico e originale".</p>
      <p><b>Al di là dei trofei vinti, da cosa è legato a Mou? </b><br/>"Ci sono tanti episodi ma ne ricordo uno recente. ci sentiamo spesso e recentemente, a marzo, con Inter Forever siamo andati a giocare una partita in Inghilterra per inaugurare proprio il nuovo stadio del Tottenham. E allora sapete cosa ho fatto? Ho chiamato Mourinho per chiedergli se veniva a fare il mio secondo...E' venuto e abbiamo anche vinto. Ricordandola adesso che è diventato tecnico del Tottenham, è una bella curiosità".</p>
    </article>
  </body>
</html>