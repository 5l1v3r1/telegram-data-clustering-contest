<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%cf%8c%cf%81%ce%b9%ce%b1-%cf%83%cf%84%ce%bf%ce%b9%ce%b2%ce%b1%ce%b3%ce%bc%ce%ad%ce%bd%ce%bf%ce%b9-%cf%80%cf%81%cf%8c%cf%83%cf%86%cf%85%ce%b3%ce%b5%cf%82-%ce%ba%ce%b1%ce%b9-%ce%bc%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T18:58:10+00:00"/>
    <meta property="og:title" content="Μόρια: «Στοιβαγμένοι» πρόσφυγες και μετανάστες – Αύξηση 443% στις προσφυγικές ροές μέσα σε 5 χρόνια-Βίντεο"/>
    <meta property="og:description" content="Από 2.840 άτομα που έμεναν στη Μόρια το 2015, εκτοξεύθηκε ο αριθμός το 2019 και έφτασε τους 15.418 πρόσφυγες και μετανάστες."/>
  </head>
  <body>
    <article>
      <h1>Μόρια: «Στοιβαγμένοι» πρόσφυγες και μετανάστες – Αύξηση 443% στις προσφυγικές ροές μέσα σε 5 χρόνια-Βίντεο</h1>
      <address>
        <time datetime="2019-11-20T18:58:10+00:00">20 Nov 2019, 18:58</time>
      </address>
      <p>
        <b>Από 2.840 άτομα που έμεναν στη Μόρια το 2015, εκτοξεύθηκε ο αριθμός το 2019 και έφτασε τους 15.418 πρόσφυγες και μετανάστες.</b>
      </p>
      <p>«Όχι, θα αποτρέψουμε να έχουμε νέα Μόρια». Αυτό δήλωσε ο υφυπουργός Εθνικής Άμυνας, Αλκιβιάδης Στεφανής, την Τετάρτη. Η κυβέρνηση, σύμφωνα με το ρεπορτάζ του Σπύρου Μουρελάτου, για το OPEN φιλοδοξεί να δώσει δυναμική απάντηση στην αντιμετώπιση του μεταναστευτικού, βάζοντας λουκέτο στην Μόρια που εξέθετε επί χρόνια τη χώρα διεθνώς.</p>
      <p>Ο κυβερνητικός σχεδιασμός που θα γίνει σε δύο φάσεις αποσκοπεί να εκπέμψει ένα σαφές μήνυμα: «Να καταλάβουν όπως τόνισε κατ’ επανάληψη ο πρωθυπουργός πως αν δώσουν τα λεφτά τους σε έναν διακινητή για να τους φέρει στην Ελλάδα στο τέλος θα τα χάσουν», ανέφερε ο κυβερνητικός εκπρόσωπος, Στέλιος Πέτσας. ]</p>
      <p>Κομβικό στοιχείο του επιχειρησιακού πλάνου η κατασκευή και επέκταση κλειστών προαναχωρησιακών κέντρων στα νησιά πρώτης γραμμής. Συγκεκριμένα, στη Λέσβο δημιουργείται νέα κλειστή δομή χωρητικότητας έως 5.000 ανθρώπων, στη Χίο κατασκευάζεται νέα δομή με την ίδια χωρητικότητα και στη Σάμο που αναμένεται να λειτουργήσει νωρίτερα από τις άλλες, θα έχει χωρητικότητα επίσης 5.000 άτομα. Στην Κω και τη Λέρο οι υπάρχουσες δομές μετατρέπονται σε κλειστές με χωρητικότητα έως 2.000 άτομα.</p>
      <p>Η κυβέρνηση, σύμφωνα με το ρεπορτάζ, επιχειρεί να δώσει έμφαση στην αυστηρότερη φύλαξη των συνόρων. Την ίδια ώρα, παραμένει ο μειωμένος ΦΠΑ για τα νησιά που μαστίζονται από το μεταναστευτικό.</p>
      <p>Από την πλευρά του ο ΣΥΡΙΖΑ, καταδικάζει την κυβέρνηση ότι παραβιάζει διατάξεις του Διεθνούς και Ευρωπαϊκού Δικαίου.</p>
      <figure>
        <iframe src="https://www.youtube.com/embed/f_N6H5BNDWY" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/goc2LcLp0X4" width="900" height="506" data-service="Youtube" scrolling="no"/>
      </figure>
      <p><b>Μόρια: Ενα κολαστήριο εδώ και πέντε χρόνια </b><br/>Εικόνες εξαθλίωσης έχουν κάνει τον γύρο του κόσμου εδώ και πέντε χρόνια. Στη Μόρια χιλιάδες άνθρωποι έχουν στοιβαχθεί με τις εικόνες φρίκης και απαξίωσης να κάνουν τον γύρο του κόσμου μέσα από τα κορυφαία ειδησεογραφικά δίκτυα.</p>
      <p><b>Καλοκαίρι του 2015:</b> Οι προσφυγικές ροές προς τα νησιά του βορείου Αιγαίου κορυφώνονται. Χιλιάδες άνθρωποι φθάνουν καθημερινά στις ακτές. Η Λέσβος είναι ένα από τα νησιά που δέχεται τεράστια πίεση. Η συγκυβέρνηση ΣΥΡΙΖΑ-ΑΝΕΛ σε συνεργασία με τις υπάρχουσες δομές δημιουργούν τα πρώτα κέντρα φιλοξενίας. Η μεγαλύτερη στήνεται στη Μόρια με δυνατότητα περίπου 3.000 προσφύγων και μεταναστών. Εκεί μένουν το ίδιο καλοκαίρι συγκεκριμένα 2.840 άτομα. Ομως, ο καταυλισμός συνεχώς επεκτείνεται.</p>
      <p>Το 2016 στη Μόρια βρίσκονταν 5.590 άνθρωποι. Το 2017 8.706 άνθρωποι. Το 2018, οι πρόσφυγες και οι μετανάστες στη Μόρια φθάνουν τους 9.000. Το 2019 οι πρόσφυγες και οι μετανάστες φθάνουν τους 15.418 ανθρώπους. Αυτό πρακτικά σημαίνει ότι μέσα σε πέντε χρόνια -από το 2015 έως και το 2019- οι προσφυγικές ροές προς τη χώρα μας αυξήθηκαν κατά 443%.</p>
      <p>Πάντως, ο συνωστισμός από διαφορετικές ομάδες προκαλεί αντιδράσεις. Πρόσφυγες και μετανάστες συγκρούονται διαρκώς με το όνειρο για μια καλύτερη ζωή να… σβήνει.</p>
      <figure>
        <iframe src="https://www.youtube.com/embed/_Y6WHJRUTJk" width="900" height="506" data-service="Youtube" scrolling="no"/>
      </figure>
    </article>
  </body>
</html>