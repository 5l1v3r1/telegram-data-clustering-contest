<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/dzienny-dom-wsparcia-dla-powstancow-warszawskich-swietuje-pierwszy-rok-dzialalnosci,135291.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T18:02:00+00:00"/>
    <meta property="og:title" content="Dzienny Dom Wsparcia dla Powstańców Warszawskich świętuje pierwszy rok działalności"/>
    <meta property="og:description" content="Powstańcy znaleźli tutaj swój drugi dom - ocenił wiceprezydent Warszawy Paweł Rabiej działanie Dziennego Domu Wsparcia dla Powstańców Warszawskich. Podkreślił, że miejsce to przez ten rok rozkwitło i naprawdę służy podopiecznym."/>
  </head>
  <body>
    <article>
      <h1>Dzienny Dom Wsparcia dla Powstańców Warszawskich świętuje pierwszy rok działalności</h1>
      <address><time datetime="2019-11-20T18:02:00+00:00">20 Nov 2019, 18:02</time> by <a rel="author">PAP/JS  </a></address>
      <h4>Powstańcy znaleźli tutaj swój drugi dom - ocenił wiceprezydent Warszawy Paweł Rabiej działanie Dziennego Domu Wsparcia dla Powstańców Warszawskich. Podkreślił, że miejsce to przez ten rok rozkwitło i naprawdę służy podopiecznym.</h4>
      <hr/>
      <p>"Zwykle skupiamy się na powstańcach warszawskich w sierpniu, kiedy mamy obchody Powstania Warszawskiego, ale myślę, że warto przypominać jak na co dzień opiekujemy się powstańcami, co staramy się, jako miasto Warszawa, dla powstańców robić codziennie" - mówił Rabiej podczas konferencji poprzedzającej świętowanie pierwszego roku działalności Dziennego Domu Wsparcia dla Powstańców Warszawskich.</p>
      <p>"To jest dom, który jest miejscem międzypokoleniowej wymiany i wiedzy o Powstaniu Warszawskim, dlatego że przychodzą tutaj wolontariusze (...), wycieczki szkolne z kraju i z zagranicy, które chcą posłuchać o powstaniu" - zauważył wiceprezydent Warszawy.</p>
      <p>Przypomniał również, że przychodzi w to miejsce około 60 osób każdego dnia. Dodał przy tym, że nadal żyje w Polsce i za granicą 1350 powstańców, a w Warszawie i okolicach jest to 880 osób.</p>
      <p>Poinformował przy tej okazji, że Rada Warszawy podjęła decyzję, że od 1 stycznia powstańcy będą mieć możliwość skorzystania z dodatkowej opieki medycznej, zwłaszcza te osoby, które nie wychodzą z domu. Do takich osób lekarz będzie przychodził do domu, jeśli będzie taka potrzeba. Rabiej mówił też o tym, że trwają konsultacje, aby w Domu Wsparcia był dyżur lekarza, który miałby zapewnić Szpital Praski.</p>
      <p>Ewa Malinowska-Grupińska, przewodnicząca Rady Miasta, mówiła natomiast, że miejsce to jest dla powstańców prawdziwym domem i jest dla nich ważne. "Lubią tutaj przychodzić, to jest dla nich ważne miejsce" - powiedziała Malinowska-Grupińska.</p>
      <p>Dom Wsparcia dla Powstańców Warszawskich rozpoczął działalność jesienią 2018 r. W budynku przy ul. Nowolipie 22 powstało miejsce do wspólnego spędzania czasu, gdzie powstańcy mogą wziąć udział w warsztatach integracyjnych, wspólnych grach i zabawach takich jak szachy, karty, gry towarzyskie oraz zajęciach ruchowych pod okiem fizjoterapeuty. Mogą także skorzystać z terapii zajęciowych takich jak np.: treningi pamięci, warsztaty plastyczne, wspólne śpiewanie. W placówce dla powstańców są również serwowane obiady.</p>
      <p>Placówka jest otwarta przez pięć dni w tygodniu w godzinach 10-18. Usługi i świadczenia dla powstańców są bezpłatne.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>