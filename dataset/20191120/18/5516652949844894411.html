<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426166/gia-klopes-prin-apo-18-xronia-tha-dikastei-40xronos-albanos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T18:00:01+00:00"/>
    <meta property="og:title" content="Για κλοπές... πριν από 18 χρόνια θα δικαστεί 40χρονος Αλβανός"/>
    <meta property="og:description" content="Κατηγορούμενος για διακεκριμένες κλοπές στην περιοχή του Φαληρακίου τις οποίες φέρεται να διέπραξε πριν από 18 χρόνια στο νησί μας, μαζί με ένα συμπατριώτη του, κατηγορείται 40χρονος Αλβανός που θα δικαστεί στις αρχές Δεκεμβρίου από το Τριμελές Εφετείο επί Κακουργημάτων Δωδεκανήσου."/>
  </head>
  <body>
    <article>
      <h1>Για κλοπές... πριν από 18 χρόνια θα δικαστεί 40χρονος Αλβανός</h1>
      <address>
        <time datetime="2019-11-20T18:00:01+00:00">20 Nov 2019, 18:00</time>
      </address>
      <p>
        <b>Κατηγορούμενος για διακεκριμένες κλοπές στην περιοχή του Φαληρακίου τις οποίες φέρεται να διέπραξε πριν από 18 χρόνια στο νησί μας, μαζί με ένα συμπατριώτη του, κατηγορείται 40χρονος Αλβανός που θα δικαστεί στις αρχές Δεκεμβρίου από το Τριμελές Εφετείο επί Κακουργημάτων Δωδεκανήσου.</b>
      </p>
      <p>Σύμφωνα με το κατηγορητήριο, ο συμπατριώτης του αλλοδαπού στις 22 Ιουνίου 2001 αφαίρεσε από δωμάτιο – στούντιο στο Φαληράκι ένα κινητό τηλέφωνο και μικρό αριθμό κοσμημάτων ιδιοκτησίας Άγγλου τουρίστα αλλά και από άλλο ενοικιαζόμενοι δωμάτιο ποσότητα χρυσών και ασημένιων κοσμημάτων καθώς και 200 λίρες Αγγλίας, ενώ αφαίρεσε και δύο κινητά τηλέφωνα καθώς και χρυσά και ασημένια κοσμήματα από ένα τρίτο δωμάτιο τουριστών.</p>
      <p>Επίσης οι δύο δράστες από κοινού αποπειράθηκαν να μπουν σε ξενοδοχείο της περιοχής χωρίς όμως να τα καταφέρουν, ενώ ακολούθησαν και άλλες διαρρήξεις δωματίων της περιοχής του Φαληρακίου από όπου αφαίρεσαν χρυσαφικά, χρήματα, ρολόγια, φωτογραφικές μηχανές κ.α.</p>
      <p>Οι δύο άνδρες ήταν φυγόδικοι, ωστόσο η υπόθεσή τους εκδικάστηκε στις αρχές του 2013 από το Μονομελές Εφετείο επί Κακουργημάτων Δωδεκανήσου, το οποίο έκρινε ένοχους τους δύο Αλβανούς και επέβαλε ποινή κάθειρξης 6 ετών στον καθένα.<br/>Κατά της απόφασης αυτής ασκήθηκε έφεση από τον 40χρονο αλλοδαπό, η οποία και θα δικαστεί από το Τριμελές Εφετείο επί Κακουργημάτων Δωδεκανήσου στις 4 Δεκεμβρίου.</p>
    </article>
  </body>
</html>