<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=506789"/>
    <meta property="og:site_name" content="0404"/>
    <meta property="article:published_time" content="2019-11-20T18:29:29+00:00"/>
    <meta property="og:title" content="10 מיליון שקלים יוקצו למערכת החינוך בעוטף"/>
    <meta property="og:description" content="משרד החינוך ולשכת ראש הממשלה יקצו כ-10 מיליון שקלים להגברת החוסן לתלמידי וצוותי ההוראה במוסדות החינוך ביישובי העוטף. התכנית החדשה והמקיפה גובשה במשותף על י"/>
  </head>
  <body>
    <article>
      <h1>10 מיליון שקלים יוקצו למערכת החינוך בעוטף</h1>
      <address><time datetime="2019-11-20T18:29:29+00:00">20 Nov 2019, 18:29</time> by <a rel="author">עדי לסקר</a></address>
      <p>משרד החינוך ולשכת ראש הממשלה יקצו כ-10 מיליון שקלים להגברת החוסן לתלמידי וצוותי ההוראה במוסדות החינוך ביישובי העוטף. התכנית החדשה והמקיפה גובשה במשותף על ידי צוות בראשות מנכ"ל משרד החינוך, שמואל אבואב, מנכ"ל משרד ראש הממשלה, רונן פרץ.</p>
      <p>במשך שנים רבות, מתמודדת מערכת החינוך ביישובי העוטף עם מצבי לחימה ומצבי חירום. בשנים האחרונות חווים התלמידים וצוותי החינוך מצבי חירום הולכים ותכופים, שגרמו לביטול ימי לימוד רבים ולישיבה מתמשכת בחדרי ביטחון. לאחר כל סבב של חירום הם שבו מיד לשגרה. כדי להבטיח במערכת החינוך למידה פעילה ואפקטיבית במצב של "חירום מתמשך" ולשם הבטחת החוסן האישי של התלמידים וצוותי החינוך, החליטו כאמור משרדי החינוך, האוצר ומשרד ראש הממשלה לצאת בתכנית הוליסטית שתעניק להם מעטפת לימודית ורגשית רחבה.  </p>
      <p>למערכת החינוך חשיבות מרכזית בעתות של חירום ולכן לתכנית שגובשה בעבור העוטף חשיבות ותרומה משמעותית. הרשויות הכלולות בתכנית: שדרות, אשכול, חוף אשקלון, שער הנגב ושדות נגב. התוכניות תלוונה על ידי הפיקוח הכולל, הפיקוח על הייעוץ החינוכי, השירות הפסיכולוגי והרשות המקומית.</p>
      <p>שר החינוך פרץ מסר: "אנחנו לא שוכחים את הדרום. לאחר מאמצים מרובים, שמח לבשר שהצלחנו למצוא את התמיכה הנכונה שתושבי עוטף ישראל זקוקים לה אחרי סבבי הלחימה השנה. מודה לראש הממשלה נתניהו ולשר האוצר משה כחלון על ההירתמות הגדולה למהלך".</p>
      <p>שמואל אבואב, מנכ"ל משרד החינוך: "מחובתנו להתבונן בעיניהם של ילדי עוטף ישראל. עבור חינוכם, עבור צמיחתם האישית ועבור חוסנם הנפשי. נמשיך ללוות מקרוב את מוסדות החינוך בעוטף, נמשיך להעניק משאבים ונמשיך לחזק את החינוך הפורמלי והבלתי פורמלי".</p>
      <p><b>בגני הילדים: </b>מפגשי הפעלה לטיפול והתמודדות בפחדים, בחרדות ובטראומה, ביצירת חוסן נפשי והחזרת הגוף והנפש למצב מאוזן ומווסת יותר.</p>
      <p>מתן של תקציב גמיש לרכישה של שירותים חינוכיים תומכים, מעבר לאלה שניתנים על ידי המשרד (כגון: פעילויות הפגה, הרצאות, משחקים וכו').</p>
      <p>הרחבת הפיתוח המקצועי של צוותי החינוך כדי להעניק בידיהם כלים נוספים לעבודה עם הילדים בעת חירום.</p>
      <p><b>בתי ספר יסודיים: </b>הרחבת שעות החוסן בבית הספר, שירכז את הליווי והפיתוח של הצוותים המקצועיים ויהווה מקור סמכות למתן מענים לתלמידי ולצוות החינוכי. איש זה ייתן את השירות לאורך כל שנת הלימודים, בדגש על המעבר משגרה לחירום, ומחירום לשגרה.</p>
      <p>מתן תקציב גמיש למנהלי מוסדות החינוך כדי שיוכלו לרכוש שירותים מעבר לאלה שניתנים להם על ידי המשרד.  </p>
      <p><b>סבסוד מסגרות של קייטנות חנוכה: </b>בדצמבר 2019 הקרוב ייהנו ילדי העוטף מסבסוד של מסגרת קייטנת חנוכה, כחלק מהמענים לחיזוק החוסן של הילדים בגילאי 3-9. התכנית תפעל בהתאמה למודל התקצוב של תוכנית ניצנים.</p>
    </article>
  </body>
</html>