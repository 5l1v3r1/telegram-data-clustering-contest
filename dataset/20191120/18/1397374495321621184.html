<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zalgiris-u-istom-problemu-kao-i-zvezda-393290.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T18:15:00+00:00"/>
    <meta property="og:title" content="Žalgiris u istom problemu kao i Zvezda!"/>
    <meta property="og:description" content="Neko će prekinuti neprijatan niz u Evroligi."/>
  </head>
  <body>
    <article>
      <h1>Žalgiris u istom problemu kao i Zvezda!</h1>
      <h2>Neko će prekinuti neprijatan niz u Evroligi.</h2>
      <address><time datetime="2019-11-20T18:15:00+00:00">20 Nov 2019, 18:15</time> by <a rel="author">Ivan Cvetković</a></address>
      <p>Košarkaši Crvene zvezde nastavljaju u izuzetno napornom ritmu, pošto su posle samo nekoliko sati odmora, krenuli put preko Frankfurta do Kaunasa, gde ih već u četvrtak očekuje utakmica 10. kola Evrolige sa Žalgirisom.<br/><br/>Ni na ovom meču trener Andrija Gavrilović neće moći da računa na Džejmsa Gista, Stratosa Perperoglua, pa je istakao da ekipa mora da smogne dodatnu snagu ne bi li odigrala dobar meč.<br/><br/><i>"Naredna utakmica još jedna teška, dolazi nam ponovo u vrlo kratkom roku, nakon novog putovanja, i to protiv ekipe koja takođe ulazi u ovaj meč nakon tri uzastopna poraza u Evroligi. To znači samo jedno, moramo da budemo spremni i da odgovorimo na terenu na njihovu reakciju, jer će Žalgiris izaći sa ogromnim motivom i energijom na teren. Mi sa naše strane moramo da pronađemo rezerve i da odigramo dobru utakmicu odgovorimo našom energijom. U protokolu nam je 14 igrača, očekuje nas trening večeras nakon još jednog dugog puta, i nakon njega ćemo da odredimo sa kojim snagama ćemo izaći na teren u Kaunasu"</i>, rekao je trener Gavrilović.<br/><br/>Kapiten Zvezde Branko Lazić smatra da rival ima dodatan motiv.<br/><br/><i>"Sledeći protivnik je ekipa Žalgirisa, ekipa koja je zamalo napravila veliki preokret protiv Panatianikosa u utorak uveče. Sigurno da imaju veliki motiv i veliku energiju i želju da prekinu niz od tri poraza, uz to igraju na svom terenu, i u ovako kratkom roku to je prednost koja nije mala. Znamo odakle nam preti opasnost, ekipa ima dosta igrača iz prethodne sezone, imaju odličnu atmosferu u hali, ali sve će biti mnogo lakše ako budemo čvrsti i bez padova u igri"</i>, rekao je kapiten "crveno-belih". <br/><br/>Ovo će biti sedmi duel dva kluba u Evroligi, Žalgiris vodi sa 4-2 u pobedama, a u poslednjem duelu koji je igran u dvorani "Aleksandar Nikolić" Crvena zvezda je pobedila 77:65.<br/><br/>Ekipa Crvene zvezde u petak se vraća za Beograd, a utakmica u "Žalgirio Areni" igra se u četvrtak od 19 časova.</p>
      <p>Izvor: Sportske.net, KK Crvena zvezda</p>
      <related>
        <h4>Povezane vesti</h4>
        <a href="https://www.sportske.net/vest/kosarka/pravo-u-metu-lorenco-braun-o-najvecem-zvezdinom-problemu-393248.html"/>
        <a href="https://www.sportske.net/vest/kosarka/zvezda-sta-sledi-posle-zalgirisa-trinaest-meceva-do-nove-godine-393233.html"/>
        <a href="https://www.sportske.net/vest/kosarka/gavrilovicu-propao-plan-tri-puta-mozda-posle-novog-poraza-393231.html"/>
        <a href="https://www.sportske.net/vest/kosarka/zvezda-bez-sanse-u-berlinu-serija-poraza-sve-duza-393223.html"/>
        <a href="https://www.sportske.net/vest/kosarka/poluvreme-delije-u-neverici-gledaju-sta-se-desava-sa-zvezdom-tvitovi-393216.html"/>
      </related>
    </article>
  </body>
</html>