<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/matteo-salvini-sulle-sardine-che-vita-grama-che-fanno-sanno-solo-manifestare-contro/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T18:39:59+00:00"/>
    <meta property="og:title" content="Matteo Salvini sulle sardine: “Che vita grama che fanno, sanno solo manifestare contro”"/>
    <meta property="og:description" content="L'ex ministro dell'Interno e leader della Lega a tutto campo durante la presentazione del nuovo libro di Bruno Vespa: 'Il governo non andrà oltre qualche altro mese, ormai siamo all'Unione sovietica fiscale, lo stato di polizia fiscale'. E rilancia la battaglia della Lega per le prossime regionali in Calabria ed Emilia Romagna."/>
  </head>
  <body>
    <article>
      <h1>Matteo Salvini sulle sardine: “Che vita grama che fanno, sanno solo manifestare contro”</h1>
      <h2>L’ex ministro dell’Interno e leader della Lega a tutto campo durante la presentazione del nuovo libro di Bruno Vespa: “Il governo non andrà oltre qualche altro mese, ormai siamo all’Unione sovietica fiscale, lo stato di polizia fiscale”. E rilancia la battaglia della Lega per le prossime regionali in Calabria ed Emilia Romagna.</h2>
      <address><time datetime="2019-11-20T18:39:59+00:00">20 Nov 2019, 18:39</time> by <a rel="author" href="https://www.fanpage.it/author/redazione/" target="_blank">Redazione</a></address>
      <p>Il movimento delle “<a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">sardine</a>” è certamente la novità di questa parentesi politica, che coincide con l’avvio dell’apertura della campagna elettorale in Calabria ed Emilia Romagna. Una iniziativa che sembra aver travalicato i confini emiliano-romagnoli, con comitati spuntati ovunque, dalla Campania al Friuli Venezia Giulia, alla Liguria e alla Lombardia. Dopo aver lanciato una improbabile iniziativa sui social denominata “<b>Gattini con Salvini</b>”, il leader leghisti è tornato sulla questione, commentando il successo delle sardine nel corso della presentazione del nuovo libro di Bruno Vespa, dal titolo “Perché l’Italia diventò fascista”.</p>
      <p>“Che il dibattito di oggi verta sulle sardine fa capire il momento storico che stiamo vivendo”, ha premesso Salvini, aggiungendo: “Sono soltanto piazze contro, la vita è bella e passare le giornate a guardare Google per capire dove sarò io e venire a manifestare contro è una vita grama. Io sono fiducioso, vinceremo anche in Emilia Romagna”. Del resto, ha aggiunto, la maggioranza parlamentare non attraversa un buon momento e il governo ha i giorni contati: “Il collante alle poltrone è forte e dovrei dire che durerà tanto. Ma ho sensazioni diverse e non penso che andranno oltre qualche mese”. Quanto alla possibilità di ampliare il gruppo parlamentare con gli esuli del Movimento 5 Stelle stoppa le polemiche: “No, io non rincorro nessuno ma le mie porte sono sempre aperte. Ogni giorno ricevo messaggi fa patte di eletti dei 5 Stelle che si sentono a disagio… Non faccio nomi ma se qualcuno vuole continuare la battaglia di cambiamento non con Renzi e Franceschini, noi siamo qui”.</p>
      <p>Sulla manovra, infine, il suo giudizio è netto, in particolare sulla questione dei “pignoramenti” dei conti correnti da parte dei Comuni (va detto che la questione è molto più complessa, come vi abbiamo spiegato <a href="https://www.fanpage.it/politica/manovra-da-gennaio-di-comuni-potranno-pignorare-i-conti-in-caso-di-mancato-pagamento-delle-tasse/">qui</a>): “Se entrano nel tuo conto corrente per pignorare, secondo me siamo all'Unione sovietica fiscale, lo stato di polizia fiscale”.</p>
    </article>
  </body>
</html>