<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111603"/>
    <meta property="og:site_name" content="MGR Online"/>
    <meta property="article:published_time" content="2019-11-20T18:01:00+00:00"/>
    <meta property="og:title" content="อียูเสียงอ่อยยอมรับ'กลัวจีน'ไม่กล้าตอบโต้สถานการณ์ในฮ่องกง"/>
    <meta property="og:description" content="ยุโรปดูเหมือนจะไม่ใช้มาตรการที่เป็นรูปธรรมใดๆต่อสถานการณ์ความรุนแรงที่ลุกลามบานปลายในฮ่องกง ส่วนหนึ่งสืบเนื่องจากความกังวลว่ามันอาจกระทบความสัมพันธ์ทางเศรษฐกิจกับจีน จากการเปิดเผยของผู้แทนทูตหลายคนของอียูในวันพุธ(20พ.ย.)"/>
  </head>
  <body>
    <article>
      <h1>อียูเสียงอ่อยยอมรับ'กลัวจีน'ไม่กล้าตอบโต้สถานการณ์ในฮ่องกง</h1>
      <address><time datetime="2019-11-20T18:01:00+00:00">20 Nov 2019, 18:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011545701.JPEG"/>
      </figure>
      <p><b>เซาต์ไชนามอร์นิงโพสต์ - ยุโรปดูเหมือนจะไม่ใช้มาตรการที่เป็นรูปธรรมใดๆต่อสถานการณ์ความรุนแรงที่ลุกลามบานปลายในฮ่องกง ส่วนหนึ่งสืบเนื่องจากความกังวลว่ามันอาจกระทบความสัมพันธ์ทางเศรษฐกิจกับจีน จากการเปิดเผยของผู้แทนทูตหลายคนของอียูในวันพุธ(20พ.ย.)</b><br/><br/>พวกนักเคลื่อนไหวฝักใฝ่ประชาธิปไตยในฮ่องกง พยายามแสวงหาเสียงสนับสนุนจากทั้งอเมริกาและยุโรป และในวันอังคาร(19พ.ย.) วุฒิสภาสหรัฐฯได้ผ่านร่างกฎหมายฉบับหนึ่ง ซึ่งเปิดทางสำหรับระงับสถานะพิเศษทางเศรษฐกิจของเกาะแห่งนี้และกำหนดมาตรการคว่ำบาตรหากพวกเจ้าหน้าที่เล็งเห็นว่าอำนาจปกครองตนเองของฮ่องกงถูกกัดกร่อน<br/><br/>อย่างไรก็ตามพวกนักการทูตยอมรับว่าในขณะที่อียูจะยังคงให้การสนับสนุนทางการเมือง แต่พวกเขาก็ต้องครุ่นคิดเกี่ยวกับแรงบีบรัดทางเศรษฐกิจด้วยเช่นกัน "อียูมีความเป็นอันหนึ่งเดียวกันอย่างมากดังในถ้อยแถลงที่เผยแพรออกมา แต่ในความเป็นจริงก็ไม่อาจทำอะไรไปมากกว่านี้" ทูตคนหนึ่งกล่าวโดยไม่ประสงค์เอ่ยนาม<br/><br/>เมื่อเดือนกรกฏาคม รัฐสภายุโรปเห็นชอบมติไม่ผูกมัดมติหนึ่ง ที่เรียกร้องให้มีการสืบสวนอย่างเป็นอิสระต่อคำกล่าวหาที่ว่าตำรวจในฮ่องกงใช้ความรุนแรงกับผู้ประท้วง นอกจากนี้แล้วยังเรียกร้องให้สมาชิกอียูกำหนดมาตรการควบคุมการส่งออกไปยังฮ่องกง เพื่อป้องกันการเข้าถึงเทคโนโลยีที่จะถูกนำมาใช้ละเมิดสิทธิขั้นพื้นฐาน<br/><br/>อียูเน้นย้ำถึงข้อเรียกร้องขอให้ลดความรุนแรงและหวนคืนสู่การเจรจา และเมื่อวันจันทร์(18พ.ย.) พวกเขาตอบสนองเหตุยึดมหาวิทยาลัยโพลีเทคนิคฮ่องกง(โพลียู) โดยระบุว่าการใช้กำลังของตำรวจควรดำเนินการอย่าง "สมเหตุสมผล" และเรียกร้องทุกฝ่ายอดทนอดกลั้น<br/><br/>อย่างไรก็ตามพวกนักการทูตอียูยอมรับว่าเหล่านักเคลื่อนไหวฮ่องกงที่เดินทางมาเยือนยุโรป "คงไม่ได้ผลลัพธ์" อย่างที่พวกเขาคาดหวังไว้ พร้อมระบุว่าความหวั่นกลัวถูกจีนตอบโต้ ทำให้รัฐบาลต่างๆและอียูลังเลที่จะดำเนินการอย่างหนึ่งอย่างใดที่นอกเหนือไปจากการเผยแพร่ถ้อยแถลง<br/><br/>"ท้ายที่สุดแล้ว ผมเกรงว่าความสัมพันธ์ทางเศรษฐกิจกับจีนนั้น มีความสำคัญมากเหลือเกิน" ทูตรายหนึ่งระบุ<br/><br/>ความเห็นดังกล่าวมีขึ้นหลังจากบรรดานักเคลื่อนไหวคนดังของฮ่องกงเดินทางมาเยือนยุโรปในช่วงไม่กี่เดือนที่ผ่านมา ในนั้นรวมถึงนายโจชัว หว่อง ซึ่งเข้าพบไฮโก มาสส์ รัฐมนตรีต่างประเทศเยอรมนี และสมาชิกรัฐสภาเยอรมนี เมื่อเดือนกันยายน เพื่อขอเสียงสนับสนุนความเป็นประชาธิปไตยยิ่งขึ้นในฮ่องกง<br/><br/>นอกจากนี้แล้วคณะตัวแทนของนักเคลื่อนไหวฝักใฝ่ประชาธิปไตยในฮ่องกงคนอื่นๆ ยังได้เดินทางเยือนบรัสเซลส์ในเดือนตุลาคม เพื่อเน้นย้ำคำกล่าวหาที่ว่าตำรวจใช้มาตรการป่าเถื่อนกับผู้ชุมนุม</p>
    </article>
  </body>
</html>