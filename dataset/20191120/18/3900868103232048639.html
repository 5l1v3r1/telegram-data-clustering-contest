<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562509/kyriakos-mitsotakis-me-simaia-to-prosfygiko-sto-zagkremp"/>
    <meta property="og:site_name" content="NOOZ."/>
    <meta property="article:published_time" content="2019-11-20T18:12:00+00:00"/>
    <meta property="og:title" content="Κυριάκος Μητσοτάκης: Με &quot;σημαία&quot; το προσφυγικό στο Ζάγκρεμπ"/>
    <meta property="og:description" content="Στο πρόβλημα της προσφυγικής κρίσης και στην ανάγκη ευρωπαϊκής αλληλεγγύης εστίασε ο πρωθυπουργός στο συνέδριο του ΕΛΚ."/>
  </head>
  <body>
    <article>
      <h1>Κυριάκος Μητσοτάκης: Με "σημαία" το προσφυγικό στο Ζάγκρεμπ</h1>
      <address>
        <time datetime="2019-11-20T18:12:00+00:00">20 Nov 2019, 18:12</time>
      </address>
      <p>
        <b>Στο πρόβλημα της προσφυγικής κρίσης και στην ανάγκη ευρωπαϊκής αλληλεγγύης εστίασε ο πρωθυπουργός στο συνέδριο του ΕΛΚ.</b>
      </p>
      <p>Στο θέμα του προσφυγικού εστίασε την δημόσια παρέμβασή του στο Συνέδριο του Ευρωπαϊκού Λαϊκού Κόμματος στο Ζάγκρεμπ ο πρωθυπουργός<b> Κυριάκος Μητσοτάκης</b>.</p>
      <p>Μιλώντας ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική με νέους ευρωβουλευτές αναφέρθηκε στην κατάσταση που επικρατεί στην Ελλάδα, σημειώνοντας πως<b> «αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Οι συνθήκες στα νησιά είναι πάρα πολύ δύσκολες».</b></p>
      <p>Μεταφέροντας το μήνυμα για ενίσχυση της αλληλεγγύης μεταξύ των κρατών– μελών επισήμανε ότι «ο επιμερισμός των βαρών και η αλληλεγγύη στο μεταναστευτικό  και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ».</p>
      <p>Η συμμετοχή του πρωθυπουργού στο συνέδριο του Ευρωπαϊκού Λαϊκού Κόμματος, εκτιμάται ως ιδιαίτερης σημασίας για την προώθηση των ελληνικών θέσεων στο ζήτημα της προσφυγικής κρίσης.</p>
      <p>Ιδίως την προώθηση της πρότασης του υπουργού Εσωτερικών της Γερμανίας, <b>Χορστ Ζεεχόφερ.</b></p>
      <p>Η πρόταση – θυμίζουμε- βασίζεται στη λογική οι διαδικασίες απόδοσης ασύλου να ξεκινούν στις χώρες που βρίσκονται στα εξωτερικά σύνολα της ΕΕ, αλλά θα ολοκληρώνονται σε άλλα κράτη της ΕΕ είτε εφόσον εκεί διαμοιραστούν οι προσφυγικές ροές, είτε εφόσον αποτελούν οι χώρες αυτές επιλογή των προσφύγων.</p>
      <p>Η προώθηση της πρότασης αυτής έχει όμως ως προϋπόθεση αλλαγές στον Κανονισμό του Δουβλίνου. Απαιτεί δηλαδή ευρύτερες συναινέσεις από τα κράτη, κυρίως  της κεντρικής Ευρώπης.</p>
      <p>Τα ζητήματα αυτά θα τεθούν και στις προγραμματισμένες συναντήσεις του Κυριάκου Μητσοτάκη με τον πρωθυπουργό της Ρουμανίας <b>Λούντοβικ Όρμπαν</b> και την πρωθυπουργό της Νορβηγίας<b> Ερνα Σολμπεργκ,</b> όπως και με τον πρώην αυστριακό Καγκελάριο <b>Σεμπάστιαν Κουρτς.</b></p>
      <p>Πάντως, μιλώντας στους νέους ευρωβουλευτές, ο Κυριάκος Μητσοτάκης έκανε και ευρύτερες πολιτικές αναφορές λέγοντας πως «δεν πρέπει να αντιγράφουμε τους λαϊκιστές».</p>
      <p>Επίσης σχολίασε την εκλογική νίκη της Ν.Δ σημειώνοντας πως «μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές»</p>
      <p>Την Πέμπτη ο Κυριάκος Μητσοτάκης θα μιλήσει στις 12.50 στην Ολομέλεια του Συνεδρίου του Ευρωπαϊκού Λαϊκού Κόμματος ενώ θα συμμετάσχει νωρίτερα σε πάνελ με αντικείμενο την κλιματική αλλαγή.</p>
    </article>
  </body>
</html>