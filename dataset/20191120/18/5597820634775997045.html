<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/basketbols/ventspils-basketbolisti-svin-piekto-uzvaru-fiba-eiropas-kausa.a339071/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="«Ventspils» basketbolisti svin piekto uzvaru FIBA Eiropas kausā"/>
    <meta property="og:description" content="Latvijas vicečempione &quot;Ventspils&quot; trešdien Starptautiskās Basketbola federācijas (FIBA) Eiropas kausa piektajā mačā pret Kipras klubu Nikosijas APOEL izcīnīja piekto uzvaru."/>
  </head>
  <body>
    <article>
      <h1>«Ventspils» basketbolisti svin piekto uzvaru FIBA Eiropas kausā</h1>
      <address>
        <time datetime="2019-11-20T18:45:00+00:00">20 Nov 2019, 18:45</time>
      </address>
      <p>
        <b>Latvijas vicečempione "Ventspils" trešdien Starptautiskās Basketbola federācijas (FIBA) Eiropas kausa piektajā mačā pret Kipras klubu Nikosijas APOEL izcīnīja piekto uzvaru.</b>
      </p>
      <p>"Ventspils" sagrāva Kipras klubu ar 105:57 (36:18, 27:22, 24:10, 18:7). </p>
      <p>Rezultatīvākais mājinieku rindās ar 23 punktiem bija Raiens Luters, kuram arī deviņas atlēkušās bumbas un četras rezultatīvas piespēles, kā arī lielākais efektivitātes koeficients mačā 35. Kristaps Gludītis iemeta 20, Jānis Bērziņš 15 un Jānis Kaufmanis 10 punktus, sakrājot arī piecas bumbas zem groziem un četras rezultatīvas piespēles. Viesiem Džarviss Gerets guva 16 punktus.</p>
      <p>Šajā mačā ne reizi vadībā nebija viesi, ventspilniekiem pakāpeniski palielinot pārsvaru.</p>
      <p>Ventspilnieki jau pirms šīs cīņas bija nodrošinājuši vietu otrajā grupu turnīrā.</p>
      <p>Kurzemnieki C apakšgrupā uzvarējuši visās piecās spēlēs, divreiz pārspējot Vācijas vienību Baireitas "Medi" un APOEL, bet reizi - Kosovas klubu Prištinas "Sigal". Savukārt APOEL cietusi zaudējumus visās piecās cīņās. </p>
      <p>C apakšgrupā ar piecām uzvarām piecās spēlēs vadībā ir Ventspils komanda, kas nodrošinājusi vietu otrajā posmā, pa diviem panākumiem ir Prištinas basketbolistiem un Baireitas vienībai, kuras šovakar tiekas savā starpā, bet bez uzvarām ir Nikosijas klubs.</p>
      <p>"Ventspils" basketbolisti iepriekšējā sezonā tika kronēti par Latvijas-Igaunijas līgas čempioniem, bet pašmāju meistarsacīkstēs izcīnīja sudrabu. Tikmēr vienpadsmitkārtējā Kipras čempione APOEL pēdējos trīs gados samierinājusies ar bronzu.</p>
      <p>Kurzemnieki ar septiņām uzvarām deviņās spēlēs ieņem ceturto vietu Latvijas-Igaunijas līgā, bet viņu pretinieki savu čempionātu iesākuši ar trīs uzvarām sešās spēlēs, kas dod ceturto pozīciju.</p>
      <p>Iepriekšējās trīs sezonas "Ventspils" komanda spēlēja FIBA Čempionu līgā, bet šogad nepārvarēja Eiropas trešā spēcīgākā klubu turnīra kvalifikāciju.</p>
      <p>Šobrīd komandas sastāvu veido Māris Gulbis, Mārcis Vītols, Artūrs Grīnbergs, Kristaps Ķilps, Dāvids Vīksne, Jānis Bērziņš, Ronalds Zaķis, Jānis Kaufmanis, Klāvs Čavars, Linards Jaunzems, kā arī amerikāņu basketbolisti Vess Vašpuns un Raiens Luters. Tāpat komandai uz pārbaudes laiku pievienojies Timotijs Neokartess Šortss II.</p>
      <p>Komandu vada galvenais treneris Artūrs Visockis-Rubenis, bet viņam asistē Gints Fogels un Gatis Melderis, kā arī fiziskās sagatavošanas treneris Edgars Seredjuks.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/basketbols/latvijas-lielklubu-cina-vef-riga-uzveic-bk-ventspils-basketbolistus.a338677/"/>
        <a href="https://www.lsm.lv/raksts/sports/basketbols/bk-ventspils-basketbolisti-izcina-ceturto-uzvaru-fiba-eiropas-kausa.a338342/"/>
        <a href="https://www.lsm.lv/raksts/sports/basketbols/vef-riga-atgust-liderpozicijas-latvijas-igaunijas-basketbola-liga.a337883/"/>
        <a href="https://www.lsm.lv/raksts/sports/basketbols/bk-ventspils-basketbolisti-fiba-eiropas-kausa-gust-treso-uzvaru-pec-kartas.a337536/"/>
        <a href="https://www.lsm.lv/raksts/sports/basketbols/bk-ventspils-otraja-puslaika-nodrosina-uzvaru-pret-jurmalu.a337151/"/>
        <a href="https://www.lsm.lv/raksts/sports/basketbols/bk-ventspils-basketbolisti-kipra-gust-otro-uzvaru-fiba-eiropas-kausa.a336707/"/>
        <a href="https://www.lsm.lv/raksts/sports/basketbols/lideri-vef-riga-un-bk-ogre-papildina-uzvaru-krajumu-latvijas-igaunijas-liga.a336398/"/>
        <a href="https://www.lsm.lv/raksts/sports/basketbols/ventspils-basketbola-komandai-svetdien-uz-parbaudes-laiku-pievienosies-sorts.a336274/"/>
      </related>
    </article>
  </body>
</html>