<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gpu-spravy-maidanu/30283226.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T18:56:12+00:00"/>
    <meta property="og:title" content="ГПУ: жодне з проваджень, пов’язаних із Майданом, не буде втрачено"/>
    <meta property="og:description" content="Генеральний прокурор України Руслан Рябошапка заявляє, що жодне з кримінальних проваджень, пов’язаних із подіями на Майдані, не буде втрачене. Ці провадження наразі впорядковуються й інвентаризуються,"/>
  </head>
  <body>
    <article>
      <h1>ГПУ: жодне з проваджень, пов’язаних із Майданом, не буде втрачено</h1>
      <address>
        <time datetime="2019-11-20T18:56:12+00:00">20 Nov 2019, 18:56</time>
      </address>
      <p>Генеральний прокурор України Руслан Рябошапка заявляє, що жодне з кримінальних проваджень, пов’язаних із подіями на Майдані, не буде втрачене. Ці провадження наразі впорядковуються й інвентаризуються, заявив Рябошапка на зустрічі з представниками родин Героїв Небесної Сотні, повідомляє пресслужба ГПУ.</p>
      <p>Для впорядкування справ у рамках Генеральної прокуратури створена спеціальна інвентаризаційна комісія, до якої увійшли представники громадськості й Державного бюро розслідувань, йдеться в повідомленні.</p>
      <p>Під час зустрічі з представниками родин Героїв Небесної Сотні, участь в якій взяв і директор Державного бюро розслідувань Роман Труба, домовилися, що їхні делегати також увійдуть до інвентаризаційних комісій.</p>
      <p>Крім того, кажуть у ГПУ, буде утворено робочу групу за участі їхніх представників, щоб вони мали можливість здійснювати свого роду громадський моніторинг подальшого ходу розслідування цих кримінальних проваджень.</p>
      <p>Генеральний прокурор нагадав, що 20 листопада – останній день, коли органи прокуратури мають повноваження здійснювати досудове розслідування, і станом на зараз прокуратура вже передала більшу частину кримінальних проваджень, які розслідувались її слідчими підрозділами, за належністю до <a href="https://www.radiosvoboda.org/a/news-maidan-rozsliduvannia-dbr-departament/30247713.html">інших органів досудового розслідування</a>.</p>
      <p>«Що стосується справ Майдану, то певна частина з них, які здебільшого стосуються корупційних злочинів, а також в яких фігурантами є високопосадовці, відповідно до підслідності передана до НАБУ, інші справи – до ДБР, СБУ та органів Національної поліції України», – йдеться в повідомленні.</p>
      <p>За словами генпрокурора, у зв’язку із надзвичайно великим обсягом матеріалів, яких налічуються тисячі томів, вони передані лише юридично, а фізично ці справи залишаються у прокуратури і будуть поступово передаватися до відповідного органу досудового розслідування.</p>
      <p>Рябошапка запевнив, що слідство у провадженнях про злочини, вчинені у зв’язку із масовими протестами у 2013 – 2014 роках, не буде зупинятись, оскільки законодавство передбачає можливість проведення невідкладних процесуальних дій за участі процесуальних керівників, тобто тих прокурорів, які й надалі залишаються здійснювати процесуальне керівництво у цих провадженнях.</p>
      <p>Генеральний прокурор також наголосив на важливості якомога швидшого ухвалення парламентом змін до закону України «Про Державне бюро розслідувань», які, зокрема, стосуються можливості <a href="https://www.radiosvoboda.org/a/news-truba-dbr-maidan-spravy/30244664.html">переходу слідчих</a>, що сьогодні розслідують провадження, пов’язані зі справами Майдану, до Державного бюро розслідувань.</p>
      <p>За даними Генпрокуратури, під час Революції гідності 2013-2014 років постраждали 2,5 тисячі людей, 104 були убиті. Загиблих учасників акцій протесту проти режиму Віктора Януковича, який відмовився підписувати Угоду про асоціацію із Євросоюзом, почали називати Небесною сотнею.</p>
      <p>Як повідомили Радіо Свобода у ГПУ, до кінця 2017 року слідство встановило причетність до розстрілів 20 лютого 34 осіб: п’ятеро з них постали перед Святошинським судом – це «ексберкутівці» Павло Аброськін, Сергій Зінченко, Олександр Маринченко, Сергій Тамтура та Олег Янішевський, решту оголосили в розшук.</p>
    </article>
  </body>
</html>