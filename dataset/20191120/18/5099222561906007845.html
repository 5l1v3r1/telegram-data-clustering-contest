<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23503505-factual-mintit-viorica-dancila-cand-raspuns-intrebarea-hotnews-fiul-sau-fost-angajat-curtea-conturi-inainte-ajunga-premier.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T18:02:00+00:00"/>
    <meta property="og:title" content="Factual. A mințit Viorica Dăncilă când a răspuns, la întrebarea Hotnews, că fiul său a fost angajat la Curtea de Conturi ÎNAINTE ca ea să ajungă premier?"/>
    <meta property="og:description" content="Site-ul de fact-checking „Factual” a verificat răspunsul Vioricăi Dăncilă la întrebarea Hotnews, referitoare la angajarea fiului său la Curtea de Conturi, și a pus cap la cap toate"/>
  </head>
  <body>
    <article>
      <h1>Factual. A mințit Viorica Dăncilă când a răspuns, la întrebarea Hotnews, că fiul său a fost angajat la Curtea de Conturi ÎNAINTE ca ea să ajungă premier?</h1>
      <address><time datetime="2019-11-20T18:02:00+00:00">20 Nov 2019, 18:02</time> by <a rel="author">Redacția</a></address>
      <p><b>Site-ul de fact-checking „Factual” a verificat răspunsul Vioricăi Dăncilă la întrebarea Hotnews, referitoare la angajarea fiului său la Curtea de Conturi, și a pus cap la cap toate elementele poveștii.</b><br/><br/>​În timpul dezbaterii de aseară cu Viorica Dăncilă, jurnalistul Hotnews Vlad Popovici a întrebat-o pe candidata PSD ce le răspunde tinerilor cărora le cere votul la alegeri și care știu că ea și-a angajat fiul pe o funcție bine plătită într-o instituție publică (Curtea de Conturi). <br/><br/>Răspunsul Vioricăi Dăncilă a fost următorul: <br/><br/>„Nu eu l-am angajat pe fiul meu la Curtea de Conturi, acesta a fost angajat înainte să devin premier. Să nu mai legăm activitatea copiilor de părinți”. <br/><br/>După cum am precizat și în <a href="https://www.hotnews.ro/stiri-esential-23502452-cum-fost-dezbatarea-candidatul-dancila.htm">acest text</a>, fiul fostului premier, Victor Dăncilă, a ajuns consilier al lui Ilie Sârbu, vicepreședinte al Autorității de Audit, în aceeași zi în care mama sa a depus jurământul de prim ministru. <br/><br/><a href="https://www.factual.ro/declaratii/viorica-dancila-despre-angajarea-fiului-sau-la-curtea-de-conturi/?fbclid=IwAR358iVbz6hRVoeQIdxxc0gQ3VkwUhcEWsDBnUGQKzYzlXOm1qy8gSuQuLo">Site-ul de fact-checking „Factual” a mers mai departe</a>, a verificat afirmația Vioricăi Dăncilă și a pus cap la cap toate elementele poveștii.</p>
      <h3>Când și cum a fost angajat Victor Dăncilă la Curtea de Conturi?</h3>
      <p>Potrivit Factual, fiul fostului premier și actual candidat din partea PSD la președinția României, Viorica Dăncilă, pe numele său Victor-Florin Dăncilă, ocupă funcția de „consilier – cabinet demnitar”, conform declarației de avere (care poate fi găsită și pe <a href="http://www.curteadeconturi.ro/Avere/2018/DANCILA_VICTOR-FLORIN.pdf">site-ul Curții de Conturi</a>, dar și pe portalul Agenției de Integritate). <br/><br/>Potrivit <a href="https://www.g4media.ro/curtea-de-conturi-sustine-ca-fiul-premierului-dancila-este-angajat-la-cabinetul-lui-ilie-sarbu-mai-multe-surse-confirma-ca-dancila-jr-isi-desfasoara-activitatea-la-cabinetul-presedintelui-curtii-mi.html">unui răspuns oferit de Curtea de Conturi presei</a> la jumătatea anului 2018: <br/><br/>„Domnul Victor Florin Dăncilă este angajatul Autorității de Audit, având funcția de consillier în cadrul cabinetului demnitarului – domnul Ilie Sârbu (vicepreședinte al Autorității de Audit), cu contract individual de muncă încheiat pe perioadă determinată (durata mandatului demnitarului aferentă perioadei 29.01.2018 – 15.10.2020)”. <br/><br/>Același răspuns arată că Victor Dăncilă a fost numit consilier: <br/><br/>„În conformitate cu prevederile art 5 (1) din OG nr 32/1998 privind organizarea cabinetului demnitarului din administrația publică centrală, personalul din cadrul cabinetului demnitarului este numit sau eliberat din funcție numai la propunerea demnitarului în subordinea căruia funcționează, în baza unui contract individual de muncă pe perioada determinată încheiat în condițiile legii”. <br/><br/>Articolul 5 din OG nr. 32/1998 arată că: (1) Personalul din cadrul cabinetului demnitarului este numit sau eliberat din funcție numai la propunerea demnitarului în subordinea căruia funcționează.</p>
      <h3>Când a ajuns premier Viorica Dăncilă?</h3>
      <p>Tot pe data de 29 ianuarie 2018, într-o zi de luni, a ajuns și Viorica Dăncilă în funcția de premier al României. Aceea a fost ziua în care Guvernul său a fost investit în Parlament și în care a depus jurământul. Viorica Dăncilă a fost însă propusă premier de către Partidul Social Democrat cu aproape două săptămâni înainte de investire, pe 16 ianuarie 2018. <br/><br/>Înainte să devină, oficial, premier, Viorica Dăncilă deținea funcția de europarlamentar din partea PSD și era, de asemenea, și șefa organizaței de femei a partidului, mai scrie Factual.</p>
      <h3>Concluzie</h3>
      <p>Afirmația Vioricăi Dăncilă este trunchiată. Într-adevăr, mandatul celor doi a început în aceeași zi. Însă, Viorica Dăncilă fusese propusă premier cu aproape două săptămâni înainte ca fiul său să fie angajat la Curtea de Conturi, și, mai mult, fostul premier deja ocupa funcții importante în politică. În funcția de la Curtea de Conturi, Victor Dăncilă a fost numit direct de către demnitarul în subordinea căruia lucrează, nu a ocupat o funcție publică prin concurs, scrie Factual. <br/><br/><br/></p>
    </article>
  </body>
</html>