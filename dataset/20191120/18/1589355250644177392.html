<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/ryanair-nemoze-vyberat-poplatky-za-prirucnu-batozinu-tvrdi-spanielsky-sud.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T18:16:00+00:00"/>
    <meta property="og:title" content="Ryanair nemôže vyberať poplatky za príručnú batožinu, tvrdí španielsky súd"/>
    <meta property="og:description" content="Rozsudok je výsledkom sťažnosti nemenovanej cestujúcej na túto politiku"/>
  </head>
  <body>
    <article>
      <h1>Ryanair nemôže vyberať poplatky za príručnú batožinu, tvrdí španielsky súd</h1>
      <address><time datetime="2019-11-20T18:16:00+00:00">20 Nov 2019, 18:16</time> by <a rel="author">TASR</a></address>
      <p>
        <b>Španielsky súd v stredu rozhodol, že politika leteckej spoločnosti Ryanair, ktorá si zvlášť účtuje poplatok za príručnú batožinu, je nezákonná a v Španielsku už tento poplatok vyberať nemôže. Rozsudok je výsledkom sťažnosti nemenovanej cestujúcej na túto politiku, ktorú najväčší nízkonákladový dopravca v Európe zaviedol minulý rok.</b>
      </p>
      <p>Ryanair vyberá poplatky od pasažierov, ak si berú do lietadla viac ako len jednu menšiu tašku. Ryanair sa zatiaľ k rozhodnutiu súdu nevyjadril. Cestujúca, ktorá letela z Madridu do Bruselu, sa obrátila na súd po tom, ako ju personál leteckej spoločnosti prinútil zaplatiť 20 eur za to, že si vzala na palubu 10-kilogramovú batožinu.</p>
      <p>Súd nariadil spoločnosti Ryanair, aby jej vrátila 20 eur plus úrok, ale podľa súdnych dokumentov zamietol žiadosť o kompenzáciu vo výške ďalších 10 eur za nepríjemný zážitok. Sudkyňa rozhodla, že takáto príručná batožina sa môže vzhľadom na veľkosť a hmotnosť ľahko prepravovať v kabíne, pričom poukázala na španielske predpisy, ktoré umožňujú cestujúcim vziať si na palubu príručnú batožinu bez dodatočných poplatkov.</p>
      <related>
        <a href="https://www.etrend.sk/firmy/ryanair-na-jar-obnovi-lety-z-kosic-do-londyna.html"/>
        <a href="https://www.etrend.sk/firmy/poplatky-za-batozinu-im-len-tak-neprejdu-taliansko-zacne-pravne-kroky-proti-ryanairu-a-wizz-airu.html"/>
      </related>
      <p>Sudkyňa označila poplatok za zneužitie a dodala, že „obmedzuje práva, ktoré cestujúcim priznáva zákon“, a vyhlásila ho za neplatný v Španielsku.</p>
      <p>Zamietla však požiadavku na odškodnenie, pričom uviedla, že aj keď „cestujúca v čase nástupu na palubu zažila hnev a bezmocnosť, keď musela zaplatiť ďalšie nepredvídané náklady, jej nepohodlie nedosiahlo úroveň, ktorá by bola dôvodom na odškodnenie“. Súd vo vyhlásení uviedol, že proti jeho rozhodnutiu sa nemožno odvolať.</p>
    </article>
  </body>
</html>