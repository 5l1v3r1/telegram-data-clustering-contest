<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742732"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T18:33:00+00:00"/>
    <meta property="og:title" content="&quot;เจที&quot;ปัดไม่เคยเบรกสิงห์เซ็น&quot;กุน&quot;"/>
    <meta property="og:description" content="'จอห์น เทอร์รี' ตำนานกองหลัง เชลซี ปัดข่าวไม่เคยเบรกอดีตต้นสังกัดเซ็นสัญญากับ 'เซร์คิโอ อเกวโร' แต่อย่างใด"/>
  </head>
  <body>
    <article>
      <h1>"เจที"ปัดไม่เคยเบรกสิงห์เซ็น"กุน"</h1>
      <address>
        <time datetime="2019-11-20T18:33:00+00:00">20 Nov 2019, 18:33</time>
      </address>
      <p>
        <b>"จอห์น เทอร์รี" ตำนานกองหลัง เชลซี ปัดข่าวไม่เคยเบรกอดีตต้นสังกัดเซ็นสัญญากับ "เซร์คิโอ อเกวโร" แต่อย่างใด</b>
      </p>
      <p>จอห์น เทอร์รี อดีตกองหลังกัปตันทีม เชลซี ยักษ์ใหญ่แห่งศึกพรีเมียร์ลีก อังกฤษ ออกมาปฏิเสธรายงานข่าวที่ระบุว่า ตัวเขาเคยแนะนำไม่ให้ "สิงห์สำอาง" คว้าตัว เซร์คิโอ อเกวโร ยอดดาวยิงชาวอาร์เจนไตน์ มาร่วมทัพเมื่อเกือบหนึ่งทศวรรษก่อนแล้ว<br/><br/>ก่อนหน้านี้สื่อดังอย่าง ดิ แอธเลติก รายงานว่า เชลซี อยากได้ อเกวโร มาร่วมทัพตั้งแต่สมัยที่เจ้าตัวยังค้าแข้งอยู่กับ แอตเลติโก มาดริด และยื่นข้อเสนอ 30 ล้านปอนด์ หรือ ประมาณ 1,170 ล้านบาท ให้  "ตราหมี" พิจารณาเรียบร้อยในปี 2009 แต่ เทอร์รี ไม่เห็นด้วยเนื่องจากไม่ประทับใจในฝีเท้าของ "เอล กุน" จนทำให้ดีลนี้ล่มไปก่อนที่ ดาวยิงร่างเล็ก จะย้ายไปเล่นให้ แมนเชสเตอร์ ซิตี และประสบความสำเร็จอย่างสูงในปัจจุบัน<br/><br/>อย่างไรก็ตาม ล่าสุด "เจที" ออกมาปฏิเสธเรื่องทั้งหมดแล้ว โดยโพสต์ผ่านไอจีของตัวเองว่า "เรื่องพวกนี้มันมาจากไหนกัน ถ้าพวกเขาเป็นทุกข์เป็นร้อนกันนักก็โทรหานายหน้านักเตะสิ มันคงจะช่วยกำจัดเรื่องไร้สาระพวกนี้ไปได้เยอะเลย".  <br/><br/><b>ภาพ gettyimages</b><br/><br/> </p>
    </article>
  </body>
</html>