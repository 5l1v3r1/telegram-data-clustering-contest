<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/benny-gantz-nu-a-reusit-sa-formeze-un-guvern-in-israel-si-i-a-transmis-presedintelui-ca-renunta-la-mandatul-primit.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T18:57:32+00:00"/>
    <meta property="og:title" content="Benny Gantz nu a reușit să formeze un guvern în Israel și i-a transmis președintelui că renunță la mandatul primit"/>
    <meta property="og:description" content="Politicianul israelian Benny Gantz, rivalul premierului israelian în exerciţiu Benjamin Netanyahu, i-a comunicat miercuri preşedintelui Reuven Rivlin că"/>
  </head>
  <body>
    <article>
      <h1> Benny Gantz nu a reușit să formeze un guvern în Israel și i-a transmis președintelui că renunță la mandatul primit </h1>
      <address><time datetime="2019-11-20T18:57:32+00:00">20 Nov 2019, 18:57</time> by <a rel="author">Redacția</a></address>
      <p>Politicianul israelian Benny Gantz, rivalul premierului israelian în exerciţiu Benjamin Netanyahu, i-a comunicat miercuri preşedintelui Reuven Rivlin că renunţă la mandatul acordat de a forma un guvern de uniune, informează AFP, Reuters şi dpa, citate de <a href="https://www.agerpres.ro/politica-externa/2019/11/20/israel-benny-gantz-anunta-ca-nu-a-reusit-sa-formeze-un-guvern--406533">Agerpres.ro.</a></p>
      <p>Gantz, liderul partidului Albastru şi Alb (Kahol Lavan), a fost mandatat acum o lună de preşedintele Israelului să formeze o coaliţie guvernamentală după ce Netanyahu nu a reuşit să facă acest lucru, în urma alegerilor din 17 septembrie. Termenul acordat lui Gantz în acest scop expiră la miezul nopţii.</p>
      <p>Benny Gantz i-a mulţumit într-un comunicat preşedintelui şi a asigurat că va continua să depună eforturi pentru formarea unui guvern „bun” pentru cetăţenii Israelului.</p>
      <p>Anunţul său vine după ce mai devreme miercuri Avigdor Lieberman, considerat „regele jocului” în eforturile de a forma un guvern în Israel – lider al partidului naţionalist laic Israel Beiteinou, cu opt deputaţi în noul parlament – a refuzat să-şi acorde sprijinul vreunuia dintre principalele partide, făcând tot mai probabilă organizarea de noi alegeri, pentru a treia oară într-un an.</p>
      <p>
        <i>sursa foto: Facebook</i>
      </p>
    </article>
  </body>
</html>