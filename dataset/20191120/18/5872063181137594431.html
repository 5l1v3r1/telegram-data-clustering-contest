<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560863/sti-vouli-i-anagi-anegersis-tou-neou-dikastikou-megarou-irakleiou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T18:29:00+00:00"/>
    <meta property="og:title" content="Στη Βουλή η ανάγκη ανέγερσης του νέου δικαστικού μεγάρου Ηρακλείου"/>
    <meta property="og:description" content="Ερώτηση του βουλευτή Ηρακλείου ΣΥΡΙΖΑ Σωκράτη Βαρδάκη"/>
  </head>
  <body>
    <article>
      <h1>Στη Βουλή η ανάγκη ανέγερσης του νέου δικαστικού μεγάρου Ηρακλείου</h1>
      <address>
        <time datetime="2019-11-20T18:29:00+00:00">20 Nov 2019, 18:29</time>
      </address>
      <p>
        <b>Ερώτηση του βουλευτή Ηρακλείου ΣΥΡΙΖΑ Σωκράτη Βαρδάκη</b>
      </p>
      <p>Την ενημέρωση του αρμόδιου υπουργού Δικαιοσύνης για τον σχεδιασμό του υπουργείου σχετικά με το νέο δικαστικό μέγαρο Ηρακλείου και την επίλυση των κτηριακών προβλημάτων στις υπάρχουσες εγκαταστάσεις θέτει με κοινοβουλευτική του παρέμβαση ο βουλευτής Ηρακλείου ΣΥΡΙΖΑ Σωκράτης Βαρδάκης, μετά από επιστολή του Συλλόγου Δικαστικών Υπαλλήλων Πρωτοδικειακής Περιφέρειας Ηρακλείου.</p>
      <p>Ο Σύλλογος κάνει εκτενή αναφορά των προβλημάτων, καλώντας τον υπουργό να επισκεφτεί το Ηράκλειο και να διαπιστώσει ο ίδιος την τραγική κατάσταση των κτηριακών υποδομών.</p>
      <p>Σχετική ερώτηση είχε καταθέσει ο κ. Βαρδάκης στις 13 Νοεμβρίου προς τον υπουργό Δικαιοσύνης, ζητώντας ενημέρωση σχετικά με τη φάση και το χρονοδιάγραμμα υλοποίησης του νέου δικαστικού μεγάρου, καθώς και τον σχεδιασμό του υπουργείου για τη συντήρηση των υπαρχουσών κτηριακών υποδομών.</p>
      <p>Εξάλλου, όπως αναφέρει ο Σύλλογος, «από το 2002 είχαν ανατεθεί με την 3039/1-8-2002 Υπουργική Απόφαση η μελέτη, η δημοπράτηση της κατασκευής, η επίβλεψη και η παραλαβή του έργου “Νέο δικαστικό μέγαρο Ηρακλείου” στη “Θέμις Κατασκευαστική Α.Ε.”, ωστόσο το ακίνητο στο οποίο πρόκειται να κατασκευαστεί το νέο μέγαρο βρίσκεται οριακά εκτός του κηρυγμένου-οριοθετημένου αρχαιολογικού χώρου, τμήματος της πόλης Ηρακλείου, στο οποίο έχουν εντοπιστεί τμήματα μινωικού λιμενικού οικισμού και νεκροταφείου, και εμπίπτει στις περιπτώσεις που ασκείται αρχαιολογικός έλεγχος σύμφωνα με τον Νόμο 3028/2002.</p>
      <p>Οι αρχαιολογικές έρευνες, προκειμένου να διαπιστωθεί εάν υπάρχουν ευρήματα στο οικόπεδο όπου πρόκειται να ανεγερθεί το νέο δικαστικό μέγαρο Ηρακλείου, πραγματοποιήθηκαν εντός του 2019 και άρα ολοκληρώθηκε το πρώτο στάδιο για να προχωρήσει η σύναψη σύμβασης.</p>
      <p>Μέχρι την ολοκλήρωση του συγκεκριμένου έργου, ωστόσο, και δεδομένης της κακής κατάστασης των υπαρχουσών υπηρεσιών και κτηρίων, όπως έχει διαπιστωθεί και μετά από αυτοψία των υπηρεσιών της εταιρείας “Κτηριακές Υποδομές Α.Ε.”, άμεση είναι η ανάγκη συντήρησης των υπαρχουσών κτηριακών υποδομών.</p>
      <p>Μετά από αυτοψία που διενεργήθηκε τον Ιούλιο 2016 στο κτηριακό συγκρότημα από κλιμάκιο μηχανικών των ΚΤΥΠ, λαμβάνοντας υπόψη και τα σχετικά έγγραφα της Διεύθυνσης Πολεοδομίας του Δήμου Ηρακλείου και της Διεύθυνσης Περιβάλλοντος της Περιφερειακής Ενότητας Ηρακλείου-Περιφέρειας Κρήτης, απαιτούνται άμεσες επεμβάσεις για να αρθούν οι τοπικές επικινδυνότητες, όπως επισκευή της μόνωσης του κτηρίου που στεγάζει το Πρωτοδικείο, ώστε να σταματήσει η διάβρωση των δομικών στοιχείων, τοπικές επισκευές επιχρισμάτων στις όψεις των κτηρίων και αποκατάσταση φθορών στα μπαλκόνια, έτσι ώστε να αποφευχθεί ο κίνδυνος από πιθανή αποκόλληση των επιχρισμάτων, τοποθέτηση “σκάφης” προστασίας στις όψεις των κτηρίων, επισκευή κονισμάτων και προσθήκη αναβατορίου για πρόσβαση ΑμεΑ.</p>
      <p>Οι μελέτες που απαιτούνται για τη δημοπράτηση και εκτέλεση της φάσης αυτής έχουν ολοκληρωθεί, έχουν εγκριθεί από την Υπηρεσία Νεότερων Μνημείων και Τεχνικών Έργων και έχουν εγκριθεί τα τεύχη δημοπράτησης από το Δ.Σ. της ΚΤΥΠ Α.Ε.».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560250/se-ktiria-ereipia-i-aponomi-dikaiosunis-tritokosmikes-eikones-sto-dikastiko-megaro/"/>
        <a href="https://www.neakriti.gr/article/kriti/irakleio/1542497/to-dikastiko-megaro-irakleiou-etoimazetai-gia-to-anagaio-lifting/"/>
      </related>
    </article>
  </body>
</html>