<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653954/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T18:49:00+00:00"/>
    <meta property="og:title" content="У Мінфіні назвали виші з найвищими витратами на студента"/>
    <meta property="og:description" content="Середні розрахункові витрати на підготовку одного студента за державним замовленням у 2018 році у закладах вищої освіти (III-IV рівнів акредитації) становили 44,6 тисяч гривень."/>
  </head>
  <body>
    <article>
      <h1>У Мінфіні назвали виші з найвищими витратами на студента</h1>
      <address>
        <time datetime="2019-11-20T18:49:00+00:00">20 Nov 2019, 18:49</time>
      </address>
      <p>Середні розрахункові витрати на підготовку одного студента за державним замовленням у 2018 році у закладах вищої освіти (III-IV рівнів акредитації) становили 44,6 тисяч гривень.</p>
      <p>Про це свідчать <a href="https://mof.gov.ua/uk/news/informatsiia_pro_biudzhetni_vidatki_na_vishchu_osvitu-1888">дані аналізу,</a> оприлюднені Міністерством фінансів.</p>
      <p>За даними Мінфіну, по окремих вишах, цей показник перевищує середнє по країні значення в 2-3 рази.</p>
      <p>Усього проаналізували дані по 167 закладах вищої освіти, у яких навчалося 340 тисяч студентів за держзамовленням.</p>
      <p>На першому місці за витратами - Льотна академія Національного авіаційного університету - 143 тис грн.</p>
      <p>На другому - Харківський інститут фінансів Київського національного торговельно-економічного університету - 100 тис грн. Замикає топ-3 Косівський інститут прикладного та декоративного мистецтва Львівської національної академії мистецтв - 83 тис грн.</p>
      <p>Також у топ-5: Одеський державний екологічний університет - 77 тис грн та Національний університет "Одеська морська академія" - 75 тис грн.</p>
      <p>За даними Мінфіну, сукупні видатки державного бюджету (загальний фонд) на оплату послуг з підготовки фахівців цими закладами у 2018 році становили понад 15 млрд грн.</p>
      <p>"Аналіз зокрема показав, що підготовка фахівців закладами вищої освіти сконцентрована в 5 регіонах: м. Києві та Харківській, Львівській, Дніпропетровській та Одеській областях. На ці 5 регіонів припадає 50% закладів вищої освіти, що отримують кошти з державного бюджету.</p>
      <p>Ці заклади навчають понад 59% відсотків студентів за держзамовленням, на підготовку яких припадає понад 65% витрат державного бюджету", - йдеться у повідомленні.</p>
      <p>Економічна правда</p>
    </article>
  </body>
</html>