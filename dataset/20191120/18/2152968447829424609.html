<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/20/babh-otkri-listeriia-v-sudjuk-i-pushena-skumriia.430295"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="БАБХ откри листерия в суджук и пушена скумрия"/>
    <meta property="og:description" content="Взети са 300 проби от различни хранителни продукти | Dnes.bg"/>
  </head>
  <body>
    <article>
      <h1>БАБХ откри листерия в суджук и пушена скумрия</h1>
      <h2>Взети са 300 проби от различни хранителни продукти</h2>
      <address><time datetime="2019-11-20T18:45:00+00:00">20 Nov 2019, 18:45</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Българската агенция по безопасност на храните (БАБХ) взе извънредно 300 проби от готови за консумация храни за наличие на листерия моноцитогенес. Пробите са взети от три групи продукти, в които е най-вероятно развитието на бактерията: месни сурово-сушени продукти - 143 проби, сирена с кратък период на зреене - 78 проби и пушени, веяни и мариновани рибни продукти 79 - проби. Продуктите са с произход България, Европейски съюз и трети страни. Това съобщиха от БАБХ.</p>
      <related>
        <a href="https://www.dnes.bg/obshtestvo/2019/11/11/sireneto-s-palma-zaliva-pazara-vsiaka-shesta-buchka-s-dobavka.429190"/>
      </related>
      <p>Установени са две несъответствия, за които са предприети всички необходими действия за изтегляне от пазара на засегнатите храни и за предотвратяване на нови случаи на замърсяване. В единия случай бактерията е открита в пушена скумрия на шайби, произведена в България, а във втория в домашен свински суджук, също българско производство.</p>
      <p>Извънредните проверки са проведени по инициатива на БАБХ във връзка с установени случаи на листерия в храни в кратък период от време.</p>
      <p>Агенцията провежда регулярен мониторинг на храните, пуснати на пазара, с цел проверка на ефективността на прилаганите от производителите и търговците мерки за осигуряване спазването на микробиологичните критерии. В случай на констатирани несъответствия незабавно се предприемат всички законови мерки за гарантиране на максимална защитата на здравето на потребителите.</p>
    </article>
  </body>
</html>