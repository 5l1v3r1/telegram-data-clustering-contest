<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/presveytis-ipa-stin-ee-akoloythoysa-entoles-tramp/"/>
    <meta property="og:site_name" content="ert.gr"/>
    <meta property="article:published_time" content="2019-11-20T18:21:25+00:00"/>
    <meta property="og:title" content="Πρεσβευτής ΗΠΑ στην ΕΕ: Ακολουθούσα «εντολές» Τραμπ"/>
    <meta property="og:description" content="Ο πρεσβευτής των ΗΠΑ στην ΕΕ Γκόρντον Σόντλαντ, ένας εκ των βασικότερων μαρτύρων στην έρευνα για την παραπομπή του Ντόναλντ Τραμπ, κατέθεσε σήμερα ενώπιον του Κογκρέσου ότι συνεργάστηκε με τον προσωπικό δικηγόρο του, Ρούντι Τζουλιάνι στο θέμα της Ουκρανίας, έπειτα από «εντολές του προέδρου», επιβεβαιώνοντας την ενεργή συμμετοχή του Ρεπουμπλικανού δισεκατομμυριούχου σε μια διαμάχη που απειλεί την προεδρία του."/>
  </head>
  <body>
    <article>
      <h1>Πρεσβευτής ΗΠΑ στην ΕΕ: Ακολουθούσα «εντολές» Τραμπ</h1>
      <address><time datetime="2019-11-20T18:21:25+00:00">20 Nov 2019, 18:21</time> by <a rel="author">Αλέκα Σταυροπούλου</a></address>
      <p>Ο πρεσβευτής των ΗΠΑ στην ΕΕ <b>Γκόρντον Σόντλαντ</b>, ένας εκ των βασικότερων μαρτύρων στην έρευνα για την παραπομπή του <b>Ντόναλντ Τραμπ</b>, κατέθεσε σήμερα ενώπιον του Κογκρέσου ότι συνεργάστηκε με τον προσωπικό δικηγόρο του, <b>Ρούντι Τζουλιάνι στο θέμα της Ουκρανίας,</b> <b>έπειτα από «εντολές του προέδρου»,</b> επιβεβαιώνοντας την ενεργή συμμετοχή του Ρεπουμπλικανού δισεκατομμυριούχου σε μια διαμάχη που απειλεί την προεδρία του.</p>
      <p>Ο Γκόρντον Σόντλαντ κατέθεσε ότι οι προσπάθειες του Τζουλιάνι να ασκήσει πιέσεις στον πρόεδρο της Ουκρανίας Βολοντίμιρ Ζελένσκι για να διεξαχθούν έρευνες σε βάρος των πολιτικών αντιπάλων του μεγιστάνα «έγινε στο πλαίσιο ενός δούναι και λαβείν με στόχο να κανονιστεί μια επίσκεψη στον Λευκό Οίκο» για τον Ουκρανό ηγέτη.</p>
      <p>Ο Σόντλαντ, ένας εύπορος επιχειρηματίας στον ξενοδοχειακό τομέα και χορηγός του Τραμπ, είπε ότι ο υπουργός Εξωτερικών Μάικ Πομπέο ήταν ενήμερος και «στήριζε πλήρως» τις προσπάθειές τους στην Ουκρανία, παρέχοντας μεγαλύτερο ρόλο στον Αμερικανό διπλωμάτη στην υπόθεση.</p>
      <p>Ο πρόεδρος των ΗΠΑ Ντόναλντ Τραμπ πήρε αποστάσεις από τον πρεσβευτή των ΗΠΑ στην ΕΕ Γκόρντον Σόντλαντ: «Δεν τον γνωρίζω πολύ καλά. Δεν του έχω μιλήσει πολύ», δήλωσε από τους κήπους του Λευκού Οίκου, προτού διαβάσει σημειώσεις, οι οποίες καταδεικνύουν σύμφωνα με τον ίδιο, ότι δεν διατύπωσε ποτέ κάποιο αίτημα στον Ουκρανό ομόλογό του σχετικά με έναν πολιτικό αντίπαλό του.</p>
      <p>Πηγή: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/gia-anameixi-sta-esoterika-toy-katigorei-to-iran-tis-ipa/"/>
        <a href="https://www.ert.gr/roi-idiseon/o-amerikanos-proedros-theoreitai-oti-yponomeyei-tin-stratiotiki-dikaiosyni/"/>
        <a href="https://www.ert.gr/eidiseis/diethni/ameriki/r-stooyn-enochos-o-proin-synergatis-toy-tramp/"/>
        <a href="https://www.ert.gr/eidiseis/diethni/kosmos/ipa-archisan-oi-dimosies-akroaseis-sto-kogkreso-gia-tin-apopompi-tramp/"/>
        <a href="https://www.ert.gr/eidiseis/diethni/ameriki/tramp-symmachos-i-toyrkia-erntogan-parte-piso-toys-tzichantistes/"/>
        <a href="https://www.ert.gr/featured/ston-leyko-oiko-o-erntogan-ta-exoplistika-stin-atzenta/"/>
      </related>
    </article>
  </body>
</html>