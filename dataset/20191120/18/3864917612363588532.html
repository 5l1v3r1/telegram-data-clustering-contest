<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822318-gensek-nato-ne-komentue-ukrainske-pitanna-u-vnutrisnij-politici-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T18:08:00+00:00"/>
    <meta property="og:title" content="Генсек НАТО не коментує &quot;українське питання&quot; у внутрішній політиці США"/>
    <meta property="og:description" content="Генсек НАТО Єнс Столтенберг утримався від коментарів щодо ситуації навколо «українського питання» у внутрішній політиці США та наголосив, що головною відповідальністю Альянсу у цьому контексті залишається продовження підтримки України."/>
  </head>
  <body>
    <article>
      <h1>Генсек НАТО не коментує "українське питання" у внутрішній політиці США</h1>
      <h2>Генсек НАТО Єнс Столтенберг утримався від коментарів щодо ситуації навколо «українського питання» у внутрішній політиці США та наголосив, що головною відповідальністю Альянсу у цьому контексті залишається продовження підтримки України.</h2>
      <address>
        <time datetime="2019-11-20T18:08:00+00:00">20 Nov 2019, 18:08</time>
      </address>
      <p>Про це він сказав, відповідаючи на запитання преси щодо реакції на повідомлення про обумовлений характер допомоги «однієї з країн-союзниць» на адресу України, повідомляє кореспондент Укрінформу.</p>
      <p>«Якщо я буду відповідати на це, я стану частиною внутрішніх політичних дебатів, і я цього не буду робити. Тому що це може лише відволікти увагу від того, що є моєю головною відповідальністю. Союзники залишаються єдиними у наданні Україні політичної та практичної підтримки. Ми нарощуємо зусилля як у рамках НАТО, так і на двосторонній основі союзники надають допомогу, і я заохочую їх збільшувати її. Ми залишаємося солідарними з Україною», - зауважив керівник Альянсу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822293-nato-narosue-zusilla-z-pidtrimanna-bezpeki-u-cornomu-mori-stoltenberg.html">НАТО нарощує зусилля щодо безпеки у Чорному морі – Столтенберг</a>
      </blockquote>
      <p>У цьому контексті він наголосив на важливості невизнання незаконної анексії Криму і допомоги українцям у модернізації збройних сил та оборонних інституцій.</p>
      <p>"Знову ж, я не є частиною внутрішніх дискусій в США", - заявив <a href="https://www.ukrinform.ua/tag-stoltenberg">Столтенберг.</a></p>
    </article>
  </body>
</html>