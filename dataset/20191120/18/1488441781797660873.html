<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/scovata-grave-vulnerabilita-trasformava-spioni-google-assistant-samsung-bixby-683401/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T18:30:57+00:00"/>
    <meta property="og:title" content="Scovata una grave vulnerabilità che trasformava in spioni Google Assistant e Samsung Bixby (aggiornato)"/>
    <meta property="og:description" content="I ricercatori di Checkmarx hanno identificato una vulnerabilità in Android che poteva consentire a malintenzionati di ottenere foto, video, audio..."/>
  </head>
  <body>
    <article>
      <h1>Scovata una grave vulnerabilità che trasformava in spioni Google Assistant e Samsung Bixby (aggiornato)</h1>
      <address><time datetime="2019-11-20T18:30:57+00:00">20 Nov 2019, 18:30</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>I ricercatori di <i>Checkmarx</i> hanno identificato una vulnerabilità in Android che poteva consentire a malintenzionati di <b>ottenere foto, video, audio e localizzazione senza che gli utenti potessero accorgersene</b>. L’exploit è legato in particolare agli assistenti vocali di <a href="https://www.androidworld.it/tag/google/">Google</a> e <a href="https://www.androidworld.it/tag/samsung/">Samsung</a> e, a detta delle due aziende, dovrebbe essere stato <b>risolto già la scorsa estate</b>.</p>
      <p>Entrando più in dettaglio <a href="https://www.androidworld.it/tag/google-assistant/">Google Assistant</a> e <a href="https://www.androidworld.it/tag/bixby/">Bixby</a> contenevano una falla che permetteva a un’app – anche apparentemente innocua come quelle per il meteo – di inviare del codice legato a un input vocale per poter accedere a tutte le funzionalità degli assistenti. Questi infatti godono di un <b>sistema speciale di autorizzazioni</b> che gli permette di poter scattare foto (con la relativa geolocalizzazione), catturare video e registrare audio <b>senza che l’utente debba necessariamente fornire il proprio consenso</b>.</p>
      <p>Quindi l’app malevola, una volta installata, poteva <b>inviare in background una “richiesta vocale” per iniziare a spiare</b> e richiedere solamente il permesso per l’accesso allo spazio di archiviazione (per coprire le proprie tracce). In particolare sui Pixel era possibile sfruttare anche i sensori di prossimità per poter capire se l’utente si trovava vicino al dispositivo. I ricercatori infatti con questo sistema sono riusciti a registrare audio perfino durante una telefonata.</p>
      <p>Google e Samsung sono state prontamente avvertite dai ricercatori a luglio, quando la vulnerabilità è stata identificata. Entrambe hanno dichiarato di aver <b>risolto la falla con un rilascio di una patch di sicurezza</b> nel corso dello stesso mese.</p>
      <p>Aggiornamento20 novembre 2019 ore 18:30</p>
      <p>Google ha confermato che <b>l’anomalia riguarda anche smartphone di altri produttori</b>, ma non ha specificato quali, aggiungendo però che ha condiviso con tutti la patch che risolve la problematica. A minima rassicurazione rimane comunque il fatto che <b>durante un attacco lo schermo mostra se la fotocamera è eventualmente in uso</b>. Vi faremo sapere non appena emergeranno maggiori dettagli sulla questione.</p>
      <p>Via: <a href="https://www.cnet.com/news/google-assistant-on-android-devices-could-be-tricked-into-taking-photos-videos/#ftag=CADf328eec">Cnet</a>, <a href="https://arstechnica.com/information-technology/2019/11/google-samsung-fix-android-spying-flaw-other-makers-may-still-be-vulnerable/">Ars Technica</a></p>
      <p>Fonte: <a href="https://www.checkmarx.com/blog/how-attackers-could-hijack-your-android-camera">Checkmarx</a></p>
    </article>
  </body>
</html>