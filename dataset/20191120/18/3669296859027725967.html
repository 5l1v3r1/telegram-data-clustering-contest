<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/italyada-yukselen-hareket-sardalyalar"/>
    <meta property="og:site_name" content="CNN Türk"/>
    <meta property="article:published_time" content="2019-11-20T18:01:55+00:00"/>
    <meta property="og:title" content="İtalya'da yükselen 'hareket': Sardalyalar"/>
    <meta property="og:description" content="İtalya'da son dönemde oyları yükselmekte olan..."/>
  </head>
  <body>
    <article>
      <h1>İtalya'da yükselen 'hareket': Sardalyalar</h1>
      <h2>İtalya'da son dönemde oyları yükselmekte olan aşırı sağcı Lig Partisi lideri Matteo Salvini ve söylemlerine karşı, kendilerine "Sardalyalar" adını veren sivil bir inisiyatif ortaya çıktı.</h2>
      <address><time datetime="2019-11-20T18:01:55+00:00">20 Nov 2019, 18:01</time> by <a rel="author">AA</a></address>
      <p><a href="https://www.cnnturk.com/haberleri/italya">İtalya</a>'da solun tarihi kalesi olarak bilinen Emilia-Romagna Bölgesi'nde 26 Ocak'ta yapılacak bölgesel yönetim seçimleri öncesinde siyaset sahnesi, yeni bir hareketin doğuşuna tanıklık ediyor.</p>
      <p>Yaklaşık 2 ay sonra yapılacak seçimler dolayısıyla <a href="https://www.cnnturk.com/haberleri/salvini">Salvini</a>'nin seçim kampanyasının yoğunluğunu artırdığı bölgedeki geçen haftaki bir mitinginde 5 bini aşkın kişi toplaması üzerine Mattia Santori, Roberto Morotti, Giulia Trappoloni ve Andrea Garreffa isimli 30'lu yaşlardaki 4 genç harekete geçti. </p>
      <p>Bölgenin idari yönetim kenti olan Bolonya'nın merkezindeki Maggiore Meydanı'nda, geçen perşembe günü Salvini karşıtı en az 6 bin kişiyi toplamak için sosyal medyadan çağrı yapan gençlerin bu çağrısına Bolonyalılar yoğun yağışa rağmen beklenenin üstünde katılım gösterdi.</p>
      <p>Yaklaşık 15 bin kişinin katılmasıyla "Sardalyalar" hareketi, bir anda tüm dikkatleri üzerine topladı.</p>
      <p>
        <b>"Sardalyalar" hareketi Modena'da da 7 bin kişi topladı</b>
      </p>
      <p>Son mitingini pazartesi günü bölgedeki bir diğer önemli kenti Modena'da yapan "Sardalyalar",  Bolonya'daki gibi benzer başarıyı Modena'da da 7 bin kişi toplayarak yakaladı. </p>
      <p>Mitinglerinde herhangi bir siyasi parti logo ya da flaması bulundurmayan "Sardalyalar", popülizm, nefret ve ırkçılığa güçlü şekilde karşı çıktıklarını belirtiyor.</p>
      <p>"Sardalyalar", sıradaki mitinglerini cumartesi günü Reggio-Emilia, pazar günü ise Lig Partisi'nin bölgede karargahını kuracağı Rimini kentinde yapacaklarını duyurdu.</p>
      <p>Bu arada, "Sardalyalar"a Floransa, Palermo, Milano, Roma gibi diğer kentlerindeki pek çok <a href="https://www.cnnturk.com/haberleri/sosyal-medya">sosyal medya</a> kullanıcısından destek mesajları ve bu mitingleri kentlerine taşıma talepleri geliyor. </p>
      <p>
        <b>Salvini'den "Kediler sardalya sever" çıkışı</b>
      </p>
      <p>Aşırı sağcı Lig Partisi'nin lideri Matteo Salvini ise kendisine karşı ortaya çıkan "Sardalyalar" hareketine, <a href="https://www.cnnturk.com/haberleri/twitter">Twitter</a>'dan ağzında sardalya tutan bir <a href="https://www.cnnturk.com/haberleri/kedi">kedi</a> fotoğrafı ve "kediler Salvini ile beraber" etiketiyle yaptığı paylaşımla bir göndermede bulundu.</p>
      <p>Salvini "Yavru kedileriniz sardalya mı yoksa daha küçük balık mı seviyor?" paylaşımında bulundu.</p>
      <p>Matteo Salvini liderliğindeki sağ, 27 Ekim'de solun kalesi olarak bilinen Umbria Bölgesi'nde yapılan bölgesel yönetim seçimini kazanarak tarihi bir zafer elde etmiş ve gözünü Emilia-Romagna Bölgesi'nde 26 Ocak'ta yapılacak seçimlere çevirmişti.</p>
      <p>Umbria seçimlerinin ardından Emilia-Romagna Bölgesi'ndeki seçim kampanyası faaliyetlerini yoğunlaştıran Salvini burada seçimleri kazanarak Emilia-Romagna'yı sol partilerden "özgürleştireceğini" savunuyor.</p>
      <p>İtalya'da yapılan son anketler Salvini ve sağın, Emilia-Romagna Bölgesi'ni kazanma ihtimali olduğunu ortaya koyarken ülke genelinde de Salvini'nin partisi Lig'in birinci sırada olduğunu gösteriyor.</p>
      <related>
        <h4>ilgili haberler</h4>
        <a href="https://www.cnnturk.com/spor/futbol/italya-9-1-ermanistan-mac-sonucu"/>
        <a href="https://www.cnnturk.com/video/dunya/israil-yerine-turkiyeye-geldi"/>
        <a href="https://www.cnnturk.com/dunya/sular-yukseliyor-italya-alarmda"/>
      </related>
    </article>
  </body>
</html>