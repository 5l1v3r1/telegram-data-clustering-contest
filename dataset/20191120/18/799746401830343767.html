<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103299/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T18:44:46+00:00"/>
    <meta property="og:title" content="Генсек НАТО закликав підтримувати Україну і зберегти єдину позицію щодо РФ"/>
    <meta property="og:description" content="Генеральний секретар НАТО Єнс Столтенберг закликав союзників обов’язково зберегти єдність позицій щодо Росії і продовжувати надавати політичну і практичну підтримку Україні."/>
  </head>
  <body>
    <article>
      <h1>Генсек НАТО закликав підтримувати Україну і зберегти єдину позицію щодо РФ</h1>
      <address>
        <time datetime="2019-11-20T18:44:46+00:00">20 Nov 2019, 18:44</time>
      </address>
      <p>Генеральний секретар НАТО Єнс Столтенберг закликав союзників обов'язково зберегти єдність позицій щодо Росії і продовжувати надавати політичну і практичну підтримку Україні.</p>
      <p>Як повідомляє "Європейська правда", про це він сказав на пресконференції в Брюсселі за підсумками першого дня зустрічі міністрів закордонних справ країн НАТО.</p>
      <p>"Я заохочую їх робити більше, тому що ми солідарні з Україною, і для нас вкрай важливо не визнавати незаконну анексію Криму, допомагати українцям модернізувати їх армію, їх оборонні інститути і продовжувати нашу підтримку", - сказав Столтенберг.</p>
      <p>Він відмовився коментувати ситуацію навколо імпічменту Дональда Трампа у США і те, що один із союзників по НАТО намагався використати двосторонню військову допомогу Україні для внутрішньої політичної мети.</p>
      <p>"Якщо я почну відповідати на це, я стану частиною внутрішньої політичної дискусії, і це не те, що я буду робити. Моя головна відповідальність - це гарантувати, що альянс залишається єдиним і продовжує надавати політичну і практичну підтримку Україні ", - сказав Столтенберг.</p>
      <p>За його словами, міністри сьогодні розглянули реалізацію пакета заходів з безпеки на Чорному морі, прийнятих у квітні.<br/><br/>"Недавні візити Північноатлантичної ради до Грузії і України стали доброю нагодою побачити цей пакет в дії. Постійні військово-морські групи НАТО проводять навчання з грузинськими та українськими кораблями, покращуючи нашу здатність працювати разом ", - сказав Столтенберг.</p>
      <p>Він нагадав, що пакет заходів включає  підготовку морських сил і берегової охорони, візити в порти і вчення, а також обмін інформацією.</p>
      <p>"І союзники також продовжують регулярне патрулювання і місію повітряної поліції НАТО в Чорноморському регіоні", - сказав генсек.</p>
    </article>
  </body>
</html>