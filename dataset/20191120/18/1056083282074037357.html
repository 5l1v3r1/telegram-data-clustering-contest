<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919359/%D8%B3%D8%B1%D8%B9%D8%AA-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D9%84%D9%86%D8%AF%D9%81%DB%8C%D9%84-%D8%B3%D8%B1%D8%A7%D9%88%D8%A7%D9%86-%D8%B1%D8%B4%D8%AA-%D9%85%D9%88%D8%B1%D8%AF-%D8%B1%D8%B6%D8%A7%DB%8C%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T18:16:51+00:00"/>
    <meta property="og:title" content="سرعت حل مشکلات لندفیل سراوان رشت مورد رضایت است"/>
    <meta property="og:description" content="ایسنا/گیلان رییس شورای شهر رشت گفت: سرعت انجام کار در لندفیل سراوان رشت مورد رضایت است."/>
  </head>
  <body>
    <article>
      <h1>سرعت حل مشکلات لندفیل سراوان رشت مورد رضایت است</h1>
      <address><time datetime="2019-11-20T18:16:51+00:00">20 Nov 2019, 18:16</time> by <a rel="author">رقیه قدیمی</a></address>
      <p>ایسنا/گیلان رییس شورای شهر رشت گفت: سرعت انجام کار در لندفیل سراوان رشت مورد رضایت است.</p>
      <p>اسماعیل حاجی پور در صد و چهاردهمین جلسه عادی شورای شهر رشت با بیان اینکه هرگونه خسارت به اموال عمومی ضربه به مردم است، افزود: نباید اجازه دهیم عده ای سودجو در شهر به اموال عمومی آسیب بزنند و خوشبختانه افراد متخلف در این زمینه شناسایی شده اند.</p>
      <p>حاجی پور ادامه داد: امروز مردم رشت بار دیگر با حضور حماسی از امنیت و اقتدار کشور حمایت کردند و همچون همیشه کارنامه درخشانی را در دفاع از نظام از آن خود کردند.</p>
      <p>وی تصریح کرد: انتظار می رود تدابیر لازم از سوی مسئولان اندیشیده شود تا با افزایش نرخ بنزین معیشت مردم تنگ نشود.</p>
      <p>حاجی پور با بیان اینکه همه تلاش ما این است بهترین اتفاقات در کلانشهر رشت رقم بخورد، تصریح کرد: مکان دفن زباله سراوان یکی از مشکلات اساسی شهر رشت است که خوشبختانه اقدامات بسیار مطلوبی در این خصوص در حال انجام است.</p>
      <p>وی ادامه داد: سرعت انجام کار در حل مشکل لندفیل بسیار خوب است و ادامه این روند ما را به نتیجه خوبی می رساند.</p>
      <p>رئیس شورای شهر رشت از انتصاب احمدرضا حق بین جایگزین امیری مدیر امور مالی شهرداری رشت خبر داد و گفت: این انتصاب با رای اکثریت اعضای شورای شهر رشت در این جلسه صورت گرفت.</p>
      <p>انتهای پیام</p>
    </article>
  </body>
</html>