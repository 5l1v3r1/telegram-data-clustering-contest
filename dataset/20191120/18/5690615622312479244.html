<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836901-stefanchuk-obgovoriv-z-golovnim-auditorom-chekhiyi-pitannya-kontrolyu-byudzhetnikh-koshtiv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T18:29:00+00:00"/>
    <meta property="og:title" content="Стефанчук обговорив з головним аудитором Чехії питання контролю бюджетних коштів"/>
    <meta property="og:description" content="КИЇВ. 20 листопада. УНН. Перший заступник Голови Верховної Ради Руслан Стефанчук зустрівся із Президентом Вищого аудиторського офісу Чехії, віцепрезидентом …"/>
  </head>
  <body>
    <article>
      <h1>Стефанчук обговорив з головним аудитором Чехії питання контролю бюджетних коштів</h1>
      <address><time datetime="2019-11-20T18:29:00+00:00">20 Nov 2019, 18:29</time> by <a rel="author">Тарас Джміль</a></address>
      <p><b>КИЇВ. 20 листопада. УНН.</b> Перший заступник Голови Верховної Ради Руслан Стефанчук зустрівся із Президентом Вищого аудиторського офісу Чехії, віцепрезидентом EUROSAI Мілославом Калою та обговорив з ним питання обміну досвідом у сфері аудиту бюджетних коштів. Про це повідомила пресслужба Верховної Ради, передає <b>УНН</b>.</p>
      <p>Стефанчук зазначив, що за структурою економіки і підходами до державного управління Україна та Чехія мають багато спільного, що "дає можливість навчатися один у одного". За його словами, система здійснення контрольних повноважень Верховної Ради України є ефективною у сфері якісного управління бюджетного коштами як на рівні парламентського контролю, так і на рівні аудиторських органів, зокрема, Рахункової палати України.</p>
      <p>"Особливо цінною така робота є у період бюджетного процесу, оскільки Рахункова палата здійснює експертну оцінку проекту Державного бюджету", - наголосив Стефанчук.</p>
      <p>Як зазначив високопосадовець, важливою є плідна міжнародна співпраця національних аудиторських органів із міжнародними партнерами.</p>
      <p>"Зважаючи на те, що хвороби у наших країн близькі, рецепти їх подолання також мають бути близькими, тому дуже важливо, щоб органи, на які покладається цей обов’язок, спільно працювали у цьому напрямку", - сказав Стефанчук.</p>
      <p>Перший заступник Голови Верховної Ради нагадав, що у 2020 році у Празі відбудеться ХІ Конгрес EUROSAY, на якому обговорюватимуть важливі питання щодо діяльності вищих органів аудиту. Стефанчук запевнив, що всі корисні напрацювання, визнані на загальному європейському рівні як маркер якості, будуть імплементовані в українське законодавство.</p>
      <p>Голова Рахункової палати Валерій Пацкан підкреслив, що Україна має намір провести аналогічний конгрес ARABOSAY із залученням представників 50 країн світу.</p>
      <p>Мілослав Кала висловив вдячність українській стороні за можливість зустріч і засвідчив "тверду чеську позицію щодо ситуації, в якій опинилася Україна". За його словами, в рамках Конгресу планується широкий обмін досвідом між аудиторськими органами з 30 європейських держав, напрацювання методів боротьби з негативними явищами у бюджетній сфері, а також надання доступу 40 країнам до загальної бази даних аудиту.</p>
      <p>Нагадаємо, Україна і Чехія проведуть <a href="https://www.unn.com.ua/uk/news/1836857-ukrayina-i-chekhiya-provedut-paralelniy-audit-schodo-ukrayinskikh-zarobitchan">паралельний аудит</a> щодо українських заробітчан.</p>
    </article>
  </body>
</html>