<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%cf%8e%cf%83%cf%84%ce%b1%cf%82-%cf%80%ce%ac%cf%83%cf%83%ce%b1%cf%81%ce%b7%cf%82-%ce%b1%ce%b8%ce%ae%ce%bd%ce%b1-%ce%b2%ce%bf%cf%85%ce%ba%ce%bf%cf%85%cf%81%ce%ad%cf%83%cf%84%ce%b9-%cf%83%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T18:47:45+00:00"/>
    <meta property="og:title" content="Κώστας Πάσσαρης: Αθήνα-Βουκουρέστι σε διαβούλευση για τη μεταγωγή του στην Ελλάδα – Βίντεο"/>
    <meta property="og:description" content="Ο εισαγγελέας Εφετών, θα απαντήσει σχετικά, στις Ρουμανικές αρχές, ανοίγοντας (ή όχι) τον δρόμο για τη μεταγωγή του διαβόητου κρατούμενου στην Ελλάδα."/>
  </head>
  <body>
    <article>
      <h1>Κώστας Πάσσαρης: Αθήνα-Βουκουρέστι σε διαβούλευση για τη μεταγωγή του στην Ελλάδα – Βίντεο</h1>
      <address>
        <time datetime="2019-11-20T18:47:45+00:00">20 Nov 2019, 18:47</time>
      </address>
      <p>
        <b>Ο εισαγγελέας Εφετών, θα απαντήσει σχετικά, στις Ρουμανικές αρχές, ανοίγοντας (ή όχι) τον δρόμο για τη μεταγωγή του διαβόητου κρατούμενου στην Ελλάδα.</b>
      </p>
      <p>Σε διαβουλεύσεις βρίσκονται Ελλάδα και Ρουμανία, μετά το αίτημα του Κώστα Πάσσαρη να έρθει στην Ελλάδα, προκειμένου να εκτίσει το υπόλοιπο της ποινής του αλλά και να δικαστεί σε δεύτερο βαθμό για τις τέσσερις ανθρωποκτονίες που τον βαρύνουν. Ήδη, ο 45χρονος σήμερα Κώστας Πάσσαρης έχει εκτίσει 15 χρόνια κάθειρξης στις ρουμανικές φυλακές και το καλοκαίρι του 2020 αναμένεται να αποφυλακιστεί με τις ευεργετικές διατάξεις που ισχύουν στο ρουμανικό Δίκαιο. Το αίτημά του όμως ήταν η αφορμή για να κινηθεί εκ νέου η διαδικασία με την Ρουμανία να θέτει συγκεκριμένα ερωτήματα στις ελληνικές Αρχές. Ειδικότερα, η Ρουμανία ζητεί να πληροφορηθεί:</p>
      <ul>
        <li>το καθεστώς που ισχύει στην Ελλάδα σχετικά με την υφ’ όρων απόλυση</li>
        <li>την τρέχουσα κατάσταση του κρατούμενου στην Ελλάδα και εάν έχει ακόμη σύνδεση με τη χώρα</li>
        <li>τη γνώμη της Ελλάδας (σ.σ γνωμοδότηση) για πιθανή μεταγωγή του</li>
        <li>Τα ερωτήματα των ρουμανικών Αρχών βρίσκονται ήδη στο μικροσκόπιο του εισαγγελέα Εφετών, ο οποίος θα απαντήσει σχετικά, ανοίγοντας (ή όχι) τον δρόμο για τη μεταγωγή του διαβόητου κρατούμενου στην Ελλάδα.</li>
      </ul>
      <p>Έπειτα από 15 χρόνια η Ρουμανία αφήνει για πρώτη φορά ανοιχτό το παράθυρο της μεταγωγής του Πάσσαρη στην Ελλάδα, καθώς στα προηγούμενα αιτήματα είτε της Ελλάδας είτε των συγγενών των θυμάτων είχε απαντήσει αρνητικά. Στο τελευταίο ερώτημα που έθεσε η χώρα μας για το εάν μπορεί να εκδοθεί προσωρινά στην Ελλάδα ο Πάσσαρης (προκειμένου να δικαστεί και να επιστρέψει στη Ρουμανία) η Ρουμανία είχε ζητήσει εκτίμηση του χρόνου διάρκειας της δίκης, με την Ελλάδα να μην μπορεί να απαντήσει. Έτσι το αίτημα της χώρας μας είχε πέσει στο κενό)</p>
      <p>Ο ίδιος ο Πάσσαρης, πάντως, έχει δηλώσει επανειλημμένα μετανιωμένος, ζητώντας να παρουσιαστεί ενώπιον των φυσικών του δικαστών, να λογοδοτήσει και να ζητήσει συγγνώμη από τους συγγενείς των θυμάτων, αφού πια βρίσκεται κοντά στον Θεό, όπως βεβαιώνει και ο πνευματικός του.</p>
      <figure>
        <iframe src="https://www.youtube.com/embed/2Hu-iRDSyeE" width="900" height="506" data-service="Youtube" scrolling="no"/>
      </figure>
    </article>
  </body>
</html>