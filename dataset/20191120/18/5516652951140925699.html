<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426118/etc-o-aeiforos-toyrismos-tha-swsei-ton-eyrwpaiko-toyristiko-klado"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T18:30:01+00:00"/>
    <meta property="og:title" content="ETC: Ο αειφόρος τουρισμός θα “σώσει” τον ευρωπαϊκό τουριστικό κλάδο"/>
    <meta property="og:description" content="Ισχυρή παραμένει η ζήτηση για ταξίδια στον ευρωπαϊκό τουρισμό, παρότι σε χαμηλότερους ρυθμούς ανάπτυξης σε σύγκριση με την τελευταία διετία, αποκαλύπτει η έρευνα της Ευρωπαϊκής Επιτροπής Ταξιδίων (ETC) για το τρίτο τρίμηνο του 2019. Παρότι οι εξωτερικοί κίνδυνοι συνεχίζονται, οι προορισμοί παρουσιάζουν ανάπτυξη αλλά πιο μεριοπαθή και οι προοπτικές παραμένουν θετικές (αύξηση 3-4% τις διεθνείς τουριστικές αφίξεις για το 2019)."/>
  </head>
  <body>
    <article>
      <h1>ETC: Ο αειφόρος τουρισμός θα “σώσει” τον ευρωπαϊκό τουριστικό κλάδο</h1>
      <h2>Αύξηση των Αμερικανών στην Ελλάδα</h2>
      <address>
        <time datetime="2019-11-20T18:30:01+00:00">20 Nov 2019, 18:30</time>
      </address>
      <p>
        <b>Ισχυρή παραμένει η ζήτηση για ταξίδια στον ευρωπαϊκό τουρισμό, παρότι σε χαμηλότερους ρυθμούς ανάπτυξης σε σύγκριση με την τελευταία διετία, αποκαλύπτει η έρευνα της Ευρωπαϊκής Επιτροπής Ταξιδίων (ETC) για το τρίτο τρίμηνο του 2019. Παρότι οι εξωτερικοί κίνδυνοι συνεχίζονται, οι προορισμοί παρουσιάζουν ανάπτυξη αλλά πιο μεριοπαθή και οι προοπτικές παραμένουν θετικές (αύξηση 3-4% τις διεθνείς τουριστικές αφίξεις για το 2019).</b>
      </p>
      <p>Η αύξηση στους προορισμούς που περιλαμβάνονται στην έρευνα διαμορφώνεται κατά μέσο όρο στο 3,4%.</p>
      <p>Για το τρίτο τρίμηνο του 2019, το Μαυροβούνιο διατήρησε ισχυρούς ρυθμούς ανάπτυξης (18%) με πληθώρα τουριστών από τη δυτική Ευρώπη, και η υποτίμηση της λίρας συνέχισε να παίζει καθοριστικό ρόλο στις τουριστικές επιδόσεις της Τουρκίας με εντυπωσιακή αύξηση 15% των τουριστικώ αφίξεων.</p>
      <p>Αντίθετα, η Ισλανδία (-14%) επλήγη από την ισχυρή Κορόνα και την κατάρρευση της Wow Air και η χώρα αναμένεται να καταγράψει σημαντική μείωση αφίξεων το 2019 για πρώτη φορά μετά το 2010.</p>
      <p>Ενώ καταγράφεται μια φαινομενική σταθερότητα στον ευρωπαϊκό τουριστικό κλάδο, ο μεγαλύτερος κίνδυνος βρίσκεται στη μη εκμετάλλευση των ευκαιριών που δίνονται στις προσεγγίσεις αειφόρου τουρισμού και του τουρισμού χωρίς αποκλεισμούς.</p>
      <p>Παρά τις προκλήσεις που θέτουν το Brexit και η κατάρρευση αεροπορικών εταιριών, οι ευρωπαϊκοί προορισμοί συνεχίζουν να σημειώνουν υγιείς ρυθμούς αύξησης αφίξεων, όμως ο ευρωπαϊκός τουρισμός χρειάζεται να εστιάσει στην ανάπτυξη μακροπρόθεσμων λύσεων αειφόρου διαχείρισης ώστε να δώσει τη δυνατότητα στο τουρισμό να ανθίσει παρά απλώς να αυξάνεται, δήλωσε ο διευθυντής της ETC, Eduardo Santander.</p>
      <p><b>Μεγάλη αύξηση των Αμερικανών στην Ελλάδα</b><br/>Οι μακρινές αγορές παίζουν σημαντικό ρόλο στις αφίξεις στην Ευρώπη, ιδιαίτερα η αγορά των ΗΠΑ. Στο τρίτο τρίμηνο, αυξημένες αφίξεις καταγράφονται από τις ΗΠΑ στην Τουρκία (+32%), την Ελλάδα (+21%) και την Κύπρο (+27%) ενώ υπάρχει και ισχυρή ζήτηση από την Κίνα.</p>
      <p>Η μέση αύξηση των χιλιομετρικών εσόδων ανά επιβάτη παγκοσμίως, ενδεικτική της ζήτησης, παρουσίασε αύξηση 4,1% το τρίτο τρίμηνο, έναντι 6,1% της τελευταίας 10ετίας. Μέχρι στιγμής για το 2019 παρατηρείται ότι ο δείκτης αυτός παρουσιάζει τη μεγαλύτερη επιβράδυνση στην Ευρώπη, πέφτοντας από 6,9% μέχρι τον Απρίλιο στο 5,4% μέχρι τον Αύγουστο.</p>
      <p><b>Έως 8% οι απώλειες εξερχόμενου τουρισμού από τη Βρετανία σε περίπτωση άτακτου Brexit</b><br/>Επιπλέον, η έρευνα, σε ειδική ανάλυση για τις επιπτώσεις του Brexit χωρίς συμφωνία, αναφέρει ότι οι οικονομικοί και μη οικονομικοί παράγοντες που σχετίζονται με αυτό μπορεί να προκαλέσουν μείωση 7% των ταξιδίων εξερχομενου τουρισμού από το Ην. Βασίλειο το 2020 και μείωση 8% το 2021. Ωστόσο τις μεγαλύτερες επιπτώσεις θα έχουν η Ισπανία και η Ιρλανδία με 1,3 εκατ. λιγότερους Βρετανούς τουρίστες η πρώτη το 2021 και 5% λιγότερους η δεύτερη την ίδια χρονιά.</p>
      <p>(πηγή: tornosnews.gr)</p>
    </article>
  </body>
</html>