<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23503596-nu-mai-mers-dancila-bcu-dezbaterea-lui-iohannis-firea-aveam-semnale-vor-agresiuni-puteam-astepta-multe-lucruri-urate-din-partea-unor-sustinatori-presedintelui.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T18:47:00+00:00"/>
    <meta property="og:title" content="De ce nu a mai mers Dăncilă la BCU, la dezbaterea lui Iohannis. Firea: Aveam semnale că vor fi agresiuni. Ne puteam aștepta la multe lucruri urâte din partea unor susținători ai președintelui"/>
    <meta property="og:description" content="Viorica Dăncilă lua în calcul să meargă la Biblioteca Centrală Universitară, la dezbaterea președintelui Iohannis, dar și-a schimbat planul pentru că existau semnale că ar putea avea loc"/>
  </head>
  <body>
    <article>
      <h1>De ce nu a mai mers Dăncilă la BCU, la dezbaterea lui Iohannis. Firea: Aveam semnale că vor fi agresiuni. Ne puteam aștepta la multe lucruri urâte din partea unor susținători ai președintelui</h1>
      <address><time datetime="2019-11-20T18:47:00+00:00">20 Nov 2019, 18:47</time> by <a rel="author">Redactia</a></address>
      <p><b>Viorica Dăncilă lua în calcul să meargă la Biblioteca Centrală Universitară, la dezbaterea președintelui Iohannis, dar și-a schimbat planul pentru că existau semnale că ar putea avea loc agresiuni fizice, susține primarul Capitalei, Gabriela Firea. "Ne puteam aștepta la multe lucruri neplăcute, urâte, din partea unora dintre susținătorii domnului Iohannis", a declarat Firea, la Antena 3.<br/></b><br/>"În momentul în care s-a tras concluzia de către doamna Dăncilă, de către staff-ul domniei sale că nu va exista o confruntare, au fost colegi care au sfătuit-o să meargă direct la BCU pentru a se prezenta la întâlnire cu unii dintre jurnaliștii selectați de Iohannis. Alți colegi de-ai noștri - au fost mai mulți - au venit cu opinia că nu ar fi bine să se întâmple așa ceva”, a declarat Gabriela Firea, citată de Mediafax.<br/><br/>Ea a susținut că au existat semnale în interiorul partidului că, în cazul în care Viorica Dăncilă se va prezenta la Biblioteca Centrală Universitară, vor avea loc "agresiuni fizice”.<br/><br/>"Până la urmă, ne puteam aștepta la multe lucruri neplăcute, urâte, din partea unora dintre susținătorii domnului Iohannis și să o fi pus pe doamna Dăncilă într-o situație jenantă, ceea ce nu merită. Nu merita să fie pusă într-o situație neplăcută, poate să fie martora unei agresiuni, nu doar verbale, ci și fizice. Aveam anumite semnale. Am avut astfel de semnale că vor putea avea loc agresiuni verbale sau chiar și fizice și atunci opinia noastră a fost de a organiza o întâlnire cu reprezentanții presei la care să nu selectăm niciun jurnalist”, a mai susținut Firea.<br/><br/>Viorica Dăncilă a organizat, marți seară, de la ora 18.00, "un dialog deschis" cu jurnaliștii, pe care i-a chemat la Parlament. Conferința de presă a Vioricăi Dăncilă a durat două ore și jumătate și s-a desfășurat în paralel cu dezbaterea președintelui, care a început la ora 19.00, la Biblioteca Centrală Universitară.</p>
    </article>
  </body>
</html>