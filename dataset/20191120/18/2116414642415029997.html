<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/politica/dan-barna-r-m-ne-la-conducerea-usr-au-decis-membrii-de-partid-n-urma-scrutinului-intern-trebuie-s-str-ngem-r-ndurile-1319166"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-20T18:03:00+00:00"/>
    <meta property="og:title" content="Dan Barna rămâne la conducerea USR, au decis membrii de partid în urma scrutinului intern: „Trebuie să strângem rândurile"/>
    <meta property="og:description" content="Dan Barna a anunțat că va rămâne la conducerea USR, după ce peste 70% dintre membrii USR care au votat într-un scrutin intern au optat ca el să rămână președinte al partidului. Votul online vine după ce Barna, candidat al USR-PLUS la prezidențiale, a rata"/>
  </head>
  <body>
    <article>
      <h1>Dan Barna rămâne la conducerea USR, au decis membrii de partid în urma scrutinului intern: „Trebuie să strângem rândurile</h1>
      <address><time datetime="2019-11-20T18:03:00+00:00">20 Nov 2019, 18:03</time> by <a rel="author">ZIUA NEWS</a></address>
      <p>
        <b>Dan Barna a anunțat că va rămâne la conducerea USR, după ce peste 70% dintre membrii USR care au votat într-un scrutin intern au optat ca el să rămână președinte al partidului. Votul online vine după ce Barna, candidat al USR-PLUS la prezidențiale, a ratat intrarea în turul al doilea al alegerilor.</b>
      </p>
      <p>Au votat peste 9.500 de membri din cei 17.280 înregistraţi în Registrul Electoral. Întrebarea adresată membrilor USR a fost "Considerați că Dan Barna ar trebui să își dea demisia de la șefia USR?". 74,4% au răspuns "nu", iar 24% au răspuns "da", a anunțat Barna.</p>
      <p>"Peste 7.800 de membri consideră că trebuie să continuăm. (...) Decizia membrilor USR este clară, neechivocă - trei sferturi dintre ei au decis că trebuie să continuăm și să mergem mai departe pe acest drum pe care ni l-am asumat. Trebuie să strângem rândurile, iar voturile de la europarlamentare și de la turul I al alegerilor parlamentare ne obligă să consolidăm și să construim perspectiva pentru alegerile locale și parlamentare", a declarat Dan Barna.</p>
      <p>El a îndemnat "electoratul" să meargă la vot și să voteze cu actualul președinte.</p>
      <p>Chestionat dacă are în vedere o alianță cu PNL la alegerile locale, Dan Barna a precizat că nu va fi "o alianță la nivel național", dar "în anumite localități și în București poate fi nevoie de un candidat unic al opoziției".</p>
      <p>La începutul lunii septembrie, Dan Barna a fost ales președinte al USR pentru un nou mandat. Tot într-un scrutin intern, care s-a desfășurat online în perioada 1-5 septembrie, au votat 9.314 membri, iar Dan Barna a obținut atunci 6.097 din voturi (65,75%), adică mai puțin decât la acest scrutin intern.</p>
      <p>Membrii Uniunii Salvați România au votat într-un scrutin intern, timp de cinci zile, începând de vineri, pentru a decide dacă Dan Barna va rămâne președinte al partidului. Votul online vine după ce Barna, candidat al USR-PLUS la prezidențiale, a ratat intrarea în turul al doilea al alegerilor. Dan Barna spunea că își va da demisia de onoare dacă membrii USR vor decide că trebuie să plece.</p>
      <p>Biroul Național al USR s-a reunit săptămâna trecută pentru a discuta despre nemulțumirile apărute în partid cu privire la rezultatul alegerilor prezidențiale.</p>
      <p>Mai mulți membri USR au cerut demisia liderului formațiunii, Dan Barna, printre aceștia numărându-se și Cosette Chichirău și Tudor Benga. În urma discuțiilor, Barna a decis să ceară un vot de confirmare a încrederii membrilor de partid.</p>
      <p>Nemulțumiri în cadrul formațiunii au fost încă din seara alegerilor prezidențiale, când rezultatele parțiale arătau că Dan Barna se clasează pe locul al treilea, după Viorica Dăncilă și Klaus Iohannis. De exemplu, Cosette Chichirău, fost contracandidat al lui Dan Barna în alegerile interne din USR, spunea că partidul are de învățat câteva lecții în urma alegerilor prezidențiale. Ea a contestat strategia de campanie a USR, prin faptul că Dan Barna nu ar fi trebuit să o atace pe Viorica Dăncilă, ci să arate de ce este un mai bun candidat decât Klaus Iohannis.</p>
      <p>În replică, Dan Barna a afirmat că strategia de campanie i-a aparținut. "Este o strategie care îmi aparține, fără îndoială. Evident, sunt puncte de vedere, a fost o discuție în partid și în echipa de campanie dacă strategia este să-l atacăm și pe președintele Klaus Iohannis sau să mergem pe direcția de atac: tur 2 fără PSD-Viorica Dăncilă. E o strategie pe care în continuare o consider că e cea care ne-a adus acest rezultat și că o strategie în care l-am fi atacat pe președintele Klaus Iohannis ar fi fost o strategie care făcea mai prost. Dar asta va fi greu să putem măsura", declara Barna, la Digi 24.</p>
      <p>În prima sa reacție după eșecul de la prezidențiale, Dan Barna spunea că își asumă întreaga responsabilitate pentru că nu a reușit să intre în turul al doilea, alături de Klaus Iohannis. Întrebat dacă va demisiona de la șefia partidului, el a spus că nu va demisiona, pentru că nu este "un lider care renunță când dă de greu".</p>
      <p>Dan Barna a devenit președintele USR în octombrie 2017, în urma unui congres extraordinar.</p>
    </article>
  </body>
</html>