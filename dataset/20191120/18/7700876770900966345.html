<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/impacchettiamo-un-sogno-cesvi-cerca-volontari-in-tutta-italia/153348/"/>
    <meta property="og:site_name" content="VITA"/>
    <meta property="article:published_time" content="2019-11-20T18:31:00+00:00"/>
    <meta property="og:title" content="&quot;Impacchettiamo un sogno&quot;, Cesvi cerca volontari in tutta Italia"/>
    <meta property="og:description" content="Durante il periodo delle festività natalizie Cesvi ha bisogno dell’aiuto di tante persone per realizzare un’importante raccolta fondi a sostegno dei progetti di tutela dell’infanzia in Italia dove 1,2 milioni di bambini vivono in un contesto di povertà assoluta"/>
  </head>
  <body>
    <article>
      <h1>"Impacchettiamo un sogno", Cesvi cerca volontari in tutta Italia</h1>
      <address><time datetime="2019-11-20T18:31:00+00:00">20 Nov 2019, 18:31</time> by <a rel="author">Redazione</a></address>
      <p>
        <b>Durante il periodo delle festività natalizie Cesvi ha bisogno dell’aiuto di tante persone per realizzare un’importante raccolta fondi a sostegno dei progetti di tutela dell’infanzia in Italia dove 1,2 milioni di bambini vivono in un contesto di povertà assoluta</b>
      </p>
      <p>Cesvi ripropone l’iniziativa <b><i>Impacchettiamo un sogno</i></b> e cerca volontari per confezionare pacchetti regalo in occasione del Natale, in oltre settanta punti vendita in Italia<b>.</b></p>
      <p>Durante il periodo delle feste Cesvi ha bisogno dell’aiuto di tante persone per realizzare un’importante raccolta fondi a sostegno dei progetti di <b>tutela dell’infanzia in Italia</b>; l’organizzazione umanitaria fondata a Bergamo nel 1985 si occupa da molti anni di portare avanti attività di <i>child protection</i> nelle aree più critiche del mondo, dove salute, benessere e sicurezza dei bambini sono gravemente a rischio. Ma il problema della condizione dei bambini riguarda sempre di più anche l’Italia, dove <b>1,2 milioni di bambini vivono in povertà assoluta</b>. Non hanno opportunità di giocare, praticare sport e migliorare le proprie conoscenze, capacità relazionali e in generale le proprie condizioni rispetto alla famiglia di origine. La povertà in questi contesti non è solo materiale ma soprattutto educativa, relazionale ed affettiva.</p>
      <p>Per rovesciare questa prospettiva, partendo dall’esperienza maturata in anni di lavoro con i bambini delle <i>Case del Sorriso</i> sparse in tutto il mondo, <b>Cesv</b><b>i ha deciso di intervenire anche in Italia attraverso percorsi educativi e di sostegno all’infanzia</b> che generano un cambiamento culturale che vede i bambini protagonisti del loro percorso di vita e riscatto e restituisca loro il sorriso; per questo dal 2017 la fondazione ha deciso di intervenire anche nel nostro Paese, con un programma per il contrasto ai fenomeni di trascuratezza, maltrattamento e abuso ai danni di bambini e adolescenti in quattro città: Bergamo, Napoli, Roma/Rieti e Bari.</p>
      <p>I fondi raccolti grazie alla preziosa opera dei <b>volontari a Natale</b> sono destinati ai <b>Centri che restituiscono il sorriso</b>, dove proteggere i bambini e aiutare le loro mamme con attività scolastiche e ludico-creative, corsi di genitorialità positiva e supporto psicologico.</p>
      <p>
        <b>Cesvi cerca volontari in diverse città italiane. <a href="https://www.google.com/maps/d/viewer?mid=14xDnI6A1MrURrpoSQV89XSsJNB4&amp;hl=it&amp;ll=42.71681283356901%2C8.615625013621866&amp;z=8">In questo link è disponibile la mappa con tutti i punti vendita coinvolti da Palermo a Milano.</a></b>
      </p>
    </article>
  </body>
</html>