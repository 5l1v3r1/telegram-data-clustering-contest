<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/wjechal-w-tyl-mazdy-pomogl-kierowcy-wezwac-policje-porzucil-auto-i-uciekl-pieszo-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T18:40:00+00:00"/>
    <meta property="og:title" content="Wjechał w tył mazdy, pomógł kierowcy wezwać policję. Porzucił auto i uciekł pieszo (zdjęcia)"/>
    <meta property="og:description" content="Sprawca kolizji był tak uczynny, że pomógł poszkodowanemu w wezwaniu policji. Nie oczekiwał jednak na jej przyjazd, gdyż porzucił auto i uciekł pieszo. W samochodzie znajdowało się sporo pustych opakowań po alkoholu."/>
  </head>
  <body>
    <article>
      <h1>Wjechał w tył mazdy, pomógł kierowcy wezwać policję. Porzucił auto i uciekł pieszo (zdjęcia)</h1>
      <address>
        <time datetime="2019-11-20T18:40:00+00:00">20 Nov 2019, 18:40</time>
      </address>
      <p>
        <b>Sprawca kolizji był tak uczynny, że pomógł poszkodowanemu w wezwaniu policji. Nie oczekiwał jednak na jej przyjazd, gdyż porzucił auto i uciekł pieszo. W samochodzie znajdowało się sporo pustych opakowań po alkoholu.</b>
      </p>
      <p>Nietypowe zdarzenie miało miejsce w środę po godzinie 16 na ul. Turystycznej w Lublinie. W rejonie pętli autobusowej zderzyły się dwa samochody osobowe: mazda i audi. Na miejscu interweniowała policja.</p>
      <p>Po przyjeździe funkcjonariuszy okazało się, że jeden z uczestników uciekł. Jak wstępnie ustalono, oba pojazdy jechały w stronę Łęcznej. W pewnym momencie kierowca audi wjechał w tył poruszającej się przed nim mazdy.</p>
      <p>Ponieważ uderzenie nie było mocne, pojazdy nie zostały też mocno uszkodzone. Obaj kierowcy zjechali z jezdni, aby nie tamować ruchu. Poszkodowany postanowił wezwać na miejsce policję. Sprawca pomógł mu w tym, podpowiadając, w które dokładnie miejsce ma przyjechać patrol. Następnie porzucił pojazd i uciekł pieszo.</p>
      <p>Obecnie policjanci ustalają, kto znajdował się za kierownicą audi oraz dlaczego oddalił się z miejsca kolizji.</p>
      <figure>
        <img src="https://www.lublin112.pl/wp-content/uploads/2019/11/141-5.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/142-3.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/143-2.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/144-3.jpg"/>
      </figure>
      <p>(fot. lublin112.pl)</p>
    </article>
  </body>
</html>