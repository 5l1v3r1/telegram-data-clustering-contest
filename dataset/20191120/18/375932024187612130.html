<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/vilagszerte-csokkent-a-terrortamadasok-szama-1881273/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="Világszerte csökkent a terrortámadások száma"/>
    <meta property="og:description" content="A terrortámadások halálos áldozatainak száma világszerte 15,2 százalékkal csökkent tavaly."/>
  </head>
  <body>
    <article>
      <h1>Világszerte csökkent a terrortámadások száma</h1>
      <address><time datetime="2019-11-20T18:45:00+00:00">20 Nov 2019, 18:45</time> by <a rel="author">MTI</a></address>
      <p>A terrortámadások halálos áldozatainak száma világszerte 15,2 százalékkal csökkent 2018-ban az előző évihez képest, számuk összesen 15 952 volt – olvasható a Gazdasági és Békekutató Intézet (IEP) szerdán közzétett globális terrorizmusindexéből.</p>
      <p>A nemzetközi közösség által elfogadott meghatározás híján az IEP nem pontosította, hogy mit tart terrorcselekménynek.</p>
      <p>A terrorcselekmények következtében elhunytak száma már negyedik éve jelentősen csökken a 2014. évi csúcs után – közölte az ausztráliai Sydneyben működő, és az egyesült államokbeli Marylandi Egyetem által összegyűjtött adatokat feldolgozó IEP.</p>
      <p>A terrorcselekmények definíciója a Marylandi Egyetem adatbázisa szerint</p>
      <aside>törvénytelen erő alkalmazása vagy azzal való fenyegetés nem állami szervezetek által politikai, gazdasági vallási vagy szociális okokból, félelem, kényszerítés vagy megfélemlítés révén.</aside>
      <figure>
        <img src="https://www.vg.hu/wp-content/uploads/2018/04/Download3-2.jpg"/>
        <figcaption>Fotó: MTI/EPA/Hedajatullah Amid</figcaption>
      </figure>
      <p>Európában 2018-ban immár második éve csökkent a terrorcselekmények száma, a 2017. évi több mint 200-ról 62-re – olvasható a jelentésben.</p>
      <aside>Az Iszlám Állam (IÁ) (terrorszervezet) szíriai és iraki összeomlása Európában is érezhető, ahol 2018-ban egyetlen halálesetért sem tették felelőssé, noha 16 ember a dzsihadista ideológia által ihletett szélsőségek keze által halt meg</aside>
      <p>– írják a jelentés szerzői.</p>
      <p>Akárcsak az előző évben, 2018-ban is Afganisztánt sújtotta leginkább a terrorizmus, 1443 támadásban legalább 7349 ember halt meg. Afganisztánt követi Irak (1131 merénylet, 1054 halott), Nigéria (562 támadás, 2040 halott) és Szíria (131 támadás, 662 halott).</p>
      <p>A tálibok immár az IÁ-t megelőzve a legtöbb ember életét kioltó terrorszervezetté váltak világszerte, az áldozataik száma 71 százalékkal nőtt. A 2018-ban világszerte regisztrált terrorcselekmények 38 százalékát a tálibok követték el.</p>
      <aside>A Szíriában és Irakban önhatalmúlag kikiáltott kalifátusát elveszítő Iszlám Állam hanyatlása immár második éve tapasztalható</aside>
      <p>– áll a jelentésben.</p>
      <p>Az ennek a szervezetnek tulajdonított halottak száma 2018-ban 69, a merényleteké pedig 63 százalékkal csökkent. Az IÁ-nak jelenleg becslések szerint csak 18 ezer fegyverese van a két országban, szemben a 2014. évi több mint 70 ezerrel.</p>
      <p>A jelentés szerzői rámutatnak, hogy rendkívül nagymértékben megnőtt a radikális jobboldali terrorizmus, különösen Nyugat-Európában, Észak-Amerikában és Óceániában. Az incidensek száma 320 százalékkal nőtt az elmúlt öt év során.</p>
    </article>
  </body>
</html>