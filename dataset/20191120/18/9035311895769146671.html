<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/iran-da-son-durum-yetkililer-protestolar-bastirildi-eylemciler-ise-hala-sokaktayiz-diyor"/>
    <meta property="og:site_name" content="euronews"/>
    <meta property="article:published_time" content="2019-11-20T18:41:39+00:00"/>
    <meta property="og:title" content="İran'da kitlesel eylemler aralıksız sürüyor binden fazla gözaltı var"/>
    <meta property="og:description" content="İran'da benzin zammının ardından patlak veren ve bir anda ülke genelinde onlarca kente yayılan kitlesel eylemler 6'ıncı gününde. Gösterilerde 100'ün üzerinde ölü, binden fazla gözaltı var"/>
  </head>
  <body>
    <article>
      <h1>İran'da kitlesel eylemler aralıksız sürüyor binden fazla gözaltı var</h1>
      <address><time datetime="2019-11-20T18:41:39+00:00">20 Nov 2019, 18:41</time> by <a rel="author">Mustafa Bag</a></address>
      <p>İran'da akaryakıt zammının ardından patlak veren ve ülke genelinde onlarca kente yayılan kitlesel eylemler 6'ıncı gününde.</p>
      <p>ABD yaptırımlarının da etkisiyle ekonomik açıdan zor günler geçiren halk, cuma günü yapılan zammın ardından sokaklara çıktı.</p>
      <p>Güvenlik güçlerinin çok sert müdahalede bulunduğu gösterilerde Uluslararası Af Örgütü'ne (Amnesty) göre şu ana kadar en az 106 kişi yaşamını yitirdi.</p>
      <figure>
        <iframe data-src="https://twitter.com/euronewses/status/1197183799731331073" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Af Örgütü, hayatını kaybedenlerin sayısının tahmin edilenden fazla olabileceğini de duyurdu.</p>
      <figure>
        <iframe data-src="https://twitter.com/euronewses/status/1197184206234935296" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İran yönetiminin ülke çapında internet bağlantısını kesmesi nedeniyle sağlıklı bilgi alınamazken 90 saati geride bırakan kesinti devam ediyor.</p>
      <p>İran halkının dünyanın geri kalanı ile bağlantısı koparken sosyal medyaya erişimin neredeyse imkansız hale geldiği kaydedildi.</p>
      <figure>
        <iframe data-src="https://twitter.com/euronewses/status/1197119013022818305" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İran Hükümet Sözcüsü Ali Rebii, güvenlik sağlanana kadar internet yasağının devam edeceğini bildirdi.</p>
      <p>Cumhurbaşkanı Hasan Ruhani'nin gösterilerin başarısız olduğu ve olaylardan kendilerinin başı dik şekilde çıktığını ilan etmesine karşın yurt dışında yaşayan İranlılar, gösterilerin aralıksız sürdüğünü aktarıyor.</p>
      <p>İran lideri Ali Hamaney ise ülkedeki gösterilerin halk tarafından yapılmadığını ve bunun bir güvenlik meselesi olduğunu söyleyerek, "Son günlerdeki güvenlik olaylarında askeri ve siyasi açıdan düşmanı püskürttük." dedi.</p>
      <p>Hamaney, "Dostlar ve düşmanlar bilsin ki son günlerdeki güvenlik olaylarında askeri ve siyasi açıdan düşmanı püskürttük. Düşmanı birçok alanda yendiğimiz gibi ekonomik alanda da yeneceğiz." diye konuştu.</p>
      <p>Bu arada yönetim karşıtlığına dönüşen eylemlere karşı yönetim destekçisi binlerce kişi sokağa indi.</p>
      <p>Devlet medyası hükümet yanlısı gösterilere geniş yer ayırırken çifte vatandaşlığı bulunan bazı kişilerin gözaltına alındığı haberlerine yer verildi.</p>
      <p>Yarı resmi Fars Haber Ajansı, gözaltına alınanlar arasında İran vatandaşlığının yanı sıra Türk vatandaşlığı bulunan kişilerin de bulunduğunu aktardı.</p>
      <p>İran'ın BM Daimi Temsilcisi, Af Örgütü'nün verdiği rakamların gerçeği yansıtmadığını savundu.</p>
      <p>Resmi makamlardan yapılan açıklamalarda şu ana kadar binden fazla kişi gözaltına alındı.</p>
      <p>Gösteriler sırasında birçok kentte kamu binaları tahrip edildi.</p>
      <p>Aktivistler, güvenlik güçlerinin bazı bölgelerde göstericilere gerçek mermilerle müdahale ettiğini ve eylemlerin başından bu yana en az iki yüz kişinin yaşamını yitirdiğini belirtiyor.</p>
      <figure>
        <iframe data-src="https://twitter.com/euronewses/status/1197088241427648518" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tahran yönetimi, gösterilerin dış güçlerce desteklendiğini ileri sürüyor.</p>
      <p>Gösterilerin arkasında ABD, İsrail ve Suudi Arabistan'ın bulunduğu iddia edildi.</p>
      <p>Hükümeti öfkeli halkın tepkisini dindirmek için benzin zammından elde edilen gelirin tamamını, sosyal yardıma muhtaç 18 milyon aileye dağıtacağını duyurdu ve bu devlet desteğinin ilk bölümünü pazartesi gecesinden itibaren yatırmaya başladı.</p>
      <p>Öte yandan İran, ABD'nin İran'daki diplomatik görevlerini yürüten İsviçre'nin Tahran Büyükelçisi Markus Leitner'ı Washington'un ülkedeki olaylara ilişkin açıklamaları nedeniyle Dışişleri Bakanlığına çağırdı.</p>
      <p>Bakanlıktan yapılan yazılı açıklamaya göre, ABD yönetiminin İran'daki protestolara ilişkin yaptığı açıklamalarla Tahran'ın iç işlerine karıştığı belirtilerek, İsviçre Büyükelçisi Leitner'a ABD'ye iletilmek üzere protesto notası verildi.</p>
      <p>Birleşmiş Milletler İnsan Hakları Yüksek Komiserliği (OHCHR) Sözcüsü Rupert Colville, "Protestolar sırasında gerçek mermi kullanılması da dahil, göstericilere karşı güç kullanımında uluslararası kural ve standartların ihlal edildiği yönündeki haberlerden derin endişe duyuyoruz." dedi.</p>
      <p>Colville, ülke genelindeki çok sayıda kişinin gerçek mermi kullanımı nedeniyle hayatını kaybettiği iddialarından özellikle kaygı duyduklarının altını çizdi.</p>
      <p>Sözcü İran makamlarını barışçıl gösterilerde güç kullanmamaya çağırarak eyaletlerdeki internet yasağının da kaldırılmasını istedi.</p>
      <ul>
        <li>
          <a href="https://tr.euronews.com/2019/11/18/iran-hukumeti-ulke-capinda-interneti-neden-ve-nasil-kesti">İran hükümeti ülke çapında interneti neden ve nasıl kesti?</a>
        </li>
        <li>
          <a href="https://tr.euronews.com/2019/11/18/beyaz-saray-abd-iran-halkinin-yanindadir">Beyaz Saray: ABD İran halkının yanındadır</a>
        </li>
        <li>
          <a href="https://tr.euronews.com/2019/11/17/iran-benzine-zam-eylemleri-internet-kesildi-hamaney-dusmanlarini-sabotaj-yapmakla-sucladi">İran'da benzine zam eylemleri: İnternet kesildi, Hamaney düşmanlarını 'sabotaj' yapmakla suçladı</a>
        </li>
        <li>
          <a href="https://tr.euronews.com/2019/11/16/iran-da-benzin-zamm-n-protesto-gosterileri-buyuyor-sircan-sehrindeki-eylemde-1-kisi-oldu">İran'da benzin zammını protesto gösterileri büyüyor: Sircan şehrindeki eylemde 1 kişi öldü</a>
        </li>
      </ul>
      <p>Ek kaynaklar<b> • Reuters AA</b></p>
    </article>
  </body>
</html>