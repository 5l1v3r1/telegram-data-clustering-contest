<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/brudd-for-stjerneparet/71840905"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T18:50:26+00:00"/>
    <meta property="og:title" content="Brudd for stjerneparet"/>
    <meta property="og:description" content="Tennisstjerna Dominic Thiem avslører nyheten på TV-show."/>
  </head>
  <body>
    <article>
      <h1>Brudd for stjerneparet</h1>
      <h2>Tennisstjerna Dominic Thiem avslører nyheten på TV-show.</h2>
      <address><time datetime="2019-11-20T18:50:26+00:00">20 Nov 2019, 18:50</time> by <a rel="author">Thomas Haarstad</a></address>
      <p>Dominic Thiem (26) er en av verdens mest fremadstormende tennisspillere. To Grand Slam-finaler og en rekke ATP-titler har gjort at han har klatret til en fjerdeplass på verdensrankingen de siste sesongene.</p>
      <p>
        <b>De tre foran er: Rafael Nadal, Novak Djokovic og Roger Federer.</b>
      </p>
      <p>I 2017 offentliggjorde østerrikeren at han hadde funnet lykken med Kristina Mladenovic, som da var rangert som verdens tiende beste tennisspiller.</p>
      <p>Den franske kvinnen har gjort seg spesielt bemerket med doubletitlene hun har hanket inn blant annet sammen med Tímea Babos.</p>
      <figure>
        <img src="https://www.dagbladet.no/images/71841246.jpg?imageId=71841246&amp;width=1024&amp;height=615"/>
        <figcaption><b>ALDRI VÆRT BEDRE:</b> Kristina Mladenovic. Foto: NTB Scanpix Vis mer</figcaption>
      </figure>
      <h3>Bekrefter brudd</h3>
      <p>Det er blitt sagt og skrevet mye om tennisparet de siste åra, og spesielt den siste tiden hvor begge har nytt stor suksess. Ingen av dem har vært bedre før, og det er blitt skrevet at de kan takke hverandre for suksessen.</p>
      <p>Men nå har forholdet tatt en brå vending.</p>
      <p>
        <b>Det er Thiem som bekrefter bruddet. Det skjedde da han var gjest på det østerrikske TV-programmet «Sport und Talk aus dem Hangar 7» nylig, skriver danske <a href="https://www.bt.dk/sport/alle-troede-kaerligheden-gjorde-dem-bedre-sandheden-var-en-helt-anden">BT:</a></b>
      </p>
      <p>– Dette er veldig nytt. Det var vanskelig å kombinere forholdet med jobben vi begge har. Nå må vi bare se hva som skjer, forklarte Thiem.</p>
      <figure>
        <iframe data-src="https://twitter.com/BastienFachan/status/1194408868417290240?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Slettet alle bildene</h3>
      <p>26-åringen forklarer videre at det rett og slett ble for vanskelig for dem å kombinere livet som toppidrettsutøvere og kjærligheten. De reiser verden rundt for turneringer, og har strenge regler og fylte timeplaner. Ingenting skal være tilfeldig når du er i verdenstoppen.</p>
      <p><b>Thiem</b> <b>ville ikke utdype situasjonen noe mer på TV-showet.</b></p>
      <p>Kristina Mladenovic, som nylig vant både Fed Cup med det franske landslaget og en doubleturnering i Kina, har ikke uttalt seg offentlig om bruddet, men slettet alle bildene av de to sammen på Instagram.<br/><br/><b><a href="https://www.news.com.au/sport/tennis/tennis-lovebirds-split-after-recent-triumphs/news-story/4a208761cb742951533468d4378534c7">News.au</a> skriver at det har svirret rykter om paret en periode, og at de ventet med å offentliggjøre bruddet til sesongen var over.</b></p>
      <p>– De tilbringer ikke mye tid sammen, til og med når de er på samme turnering er det vanskelig å finne tid, forklarte pappa Wolfgang Thiem i et intervju med nettstedet nylig.</p>
    </article>
  </body>
</html>