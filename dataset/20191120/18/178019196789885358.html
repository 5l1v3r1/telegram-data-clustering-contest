<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/notebooki/hyperbook_l14_ultra_laptop_z_dlugim_czasem_pracy_na_baterii"/>
    <meta property="og:site_name" content="PurePC"/>
    <meta property="article:published_time" content="2019-11-20T18:15:00+00:00"/>
    <meta property="og:title" content="Hyperbook L14 Ultra - laptop z długim czasem pracy na baterii"/>
    <meta property="og:description" content="Hyperbook zapowiedział wprowadzenie na rynek ultrabooka L14 Power z procesorami Intel Comet Lake-U, który cechuje się ekstremalnie długim czasem pracy na baterii."/>
  </head>
  <body>
    <article>
      <h1>Hyperbook L14 Ultra - laptop z długim czasem pracy na baterii</h1>
      <address><time datetime="2019-11-20T18:15:00+00:00">20 Nov 2019, 18:15</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27531.jpg"/>
      </figure>
      <p>Nie tak dawno temu firma HP zaprezentowała swój najnowszy ultrabook Elite Dragonfly, który oprócz obecności procesorów Intel Core 8 generacji Whiskey Lake-U odznacza się także całkiem długim czasem pracy na baterii, który w specyficznych warunkach jest w stanie dobić nawet do 24,5 godzin. Dlaczego o nim wspominam? Ponieważ Hyperbook zapowiedział właśnie wprowadzenie do sprzedaży swojego najnowszego ultrabooka, który może okazać się jeszcze lepszym wyborem. Po pierwsze ma nowsze procesory. Po drugie deklarowany czas pracy na zasilaniu akumulatorowym sięga nawet 32 godzin. Po trzecie jest znacznie bardziej opłacalny cenowo od propozycji HP Elite Dragonfly. Co dokładnie możemy liczyć w przypadku najnowszej propozycji firmy - Hyperbooka L14 Ultra?</p>
      <h3>💬 Hyperbook zapowiedział wprowadzenie na rynek ultrabooka L14 Ultra, który cechuje się obecnością procesorów Intel Core 10 generacji oraz 32-godzinnym czasem pracy na baterii.</h3>
      <figure>
        <img src="https://www.purepc.pl/image/news/2019/11/20_hyperbook_l14_ultra_laptop_z_dlugim_czasem_pracy_na_baterii_0_b.jpg"/>
      </figure>
      <p>Hyperbook L14 Ultra wyposażono w procesory Intel Core 10 generacji: Core i5-10210U lub Core i7-10510U. Mamy więc do czynienia z układami z rodziny Comet Lake-U. Za wyświetlanie obrazu będzie odpowiadał wyłącznie zintegrowany układ graficzny Intel UHD Graphics 620. W przypadku pamięci RAM do wyboru mamy maksymalnie 16 GB DDR4-2666 z opóźnieniami CL16. W odróżnieniu od innych ultrabooków, Hyperbook L14 Ultra pozwala na samodzielne włożenie pamięci do dwóch banków SO-DIMM. Za magazyn danych odpowiadać będą dyski SSD w dwóch slotach M.2. Wybór dysków dostępny jest w konfiguratorze na stronie producenta. Na stronie Hyperbooka możemy umieścić dwa nośniki SSD o łącznej pojemności 3 TB.</p>
      <figure>
        <img src="https://www.purepc.pl/image/news/2019/11/20_hyperbook_l14_ultra_laptop_z_dlugim_czasem_pracy_na_baterii_1_b.jpg"/>
      </figure>
      <p>Hyperbook L14 Ultra posiada militarny certyfikat MIL-STD-810G, podobnie jak wspomniany na początku HP Elite Dragonfly. Sam ekran z kolei to matryca IPS Full HD o przekątnej 14 cali z techniką Low Power. Matryca pobiera niewielkie pokłady energii, co w połączeniu z energooszczędnymi procesorami ma przełożyć się na ekstremalnie długi czas pracy na zasilaniu akumulatorowym (sama bateria ma również sporą pojemność - 73 Wh) sięgający nawet 32 godzin. Ponadto nie brakuje także wsparcia dla funkcji rozpoznawania twarzy Windows Hello. Wbudowana karta sieciowa AX201 cechuje się przepustowością sięgającą 2,4 Gbps.</p>
      <figure>
        <img src="https://www.purepc.pl/image/news/2019/11/20_hyperbook_l14_ultra_laptop_z_dlugim_czasem_pracy_na_baterii_2_b.jpg"/>
      </figure>
      <p>Całkiem nieźle (jak na ultrabooka) wypada także kwestia portów. Lewa strona urządzenia posiada gniazdo zasilające, HDMI 2.0, pojedynczy USB 3.1 typu A Gen.1 oraz USB 3.1 typu C Gen.2 z obsługą DisplayPort 1.3. Prawa strona z kolei wyposażona została w czytnik kart pamięci microSD, pojedyncze gniazdo USB 3.1 typu A Gen.2, gniazdo audio-jack 3,5 mm, blokadę Kensington Lock oraz przycisk uruchomienia laptopa. Obudowa wykorzystuje stop magnezu, dzięki czemu sprzęt jest bardzo lekki - pomimo 14" ekranu waga Hyperbooka L14 Ultra to zaledwie 990 gramów. Ceny modelu z Core i5-10210U rozpoczynają się od 3999 złotych, z kolei cena za wariant z Core i7-10510U wynosi od 4999 złotych. Całkiem nieźle, zwłaszcza na tle HP Elite Dragonfly, który kosztuje niemalże dwukrotnie więcej, oferując niewiele więcej. Sprzedaż laptopów ruszy 10 grudnia.</p>
      <figure>
        <img src="https://www.purepc.pl/image/news/2019/11/20_hyperbook_l14_ultra_laptop_z_dlugim_czasem_pracy_na_baterii_3_b.jpg"/>
      </figure>
      <footer>Źródło: Hyperbook</footer>
      <related>
        <h4>Powiązane publikacje</h4>
        <a href="https://www.purepc.pl/notebooki/apple_uwaza_usuniecie_portow_w_macbookach_za_znakomity_krok"/>
        <a href="https://www.purepc.pl/notebooki/amd_radeon_rx_5300m_prezentacja_ukladu_navi_dla_laptopow"/>
        <a href="https://www.purepc.pl/notebooki/apple_macbook_pro_16_znamy_specyfikacje_i_ceny_nowego_laptopa"/>
        <a href="https://www.purepc.pl/notebooki/amd_radeon_pro_5500m_dopakowana_wersja_navi_14_w_laptopach"/>
        <a href="https://www.purepc.pl/notebooki/apple_macbook_pro_16_moze_zostac_ujawniony_w_tym_tygodniu"/>
      </related>
    </article>
  </body>
</html>