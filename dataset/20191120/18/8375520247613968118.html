<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/komitet-radi-pidtrimav-skasuvannya-obovyazkovoji-publikaciji-zakoniv-v-uryadovomu-kurjeri-641282.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T18:13:00+00:00"/>
    <meta property="og:title" content="Комітет Ради підтримав скасування обов'язкової публікації законів в «Урядовому кур'єрі»"/>
    <meta property="og:description" content="Своє рішення члени комітету обґрунтували тим, що в останні роки тираж «Урядового кур'єра» постійно скорочується і видання вже не може повною мірою вважатися загальнодержавним"/>
  </head>
  <body>
    <article>
      <h1>Комітет Ради підтримав скасування обов'язкової публікації законів в «Урядовому кур'єрі»</h1>
      <address>
        <time datetime="2019-11-20T18:13:00+00:00">20 Nov 2019, 18:13</time>
      </address>
      <h4>Своє рішення члени комітету обґрунтували тим, що в останні роки тираж «Урядового кур'єра» постійно скорочується і видання вже не може повною мірою вважатися загальнодержавним</h4>
      <p>Комітет Верховної Ради з питань цифрової трансформації підтримав низку законопроектів, які скасовують обов'язкову публікацію законів і нормативних актів в газеті «Урядовий кур'єр», повідомляє пресслужба парламенту.</p>
      <p>Так, комітет підтримав законопроєкт «Про внесення змін до статті 130 закону України «Про судоустрій і статус суддів» (№ 2309), який виключає «Урядовий кур'єр» зі списку видань, в яких обов'язково публікується інформація про створення організаційного комітету зі скликання з'їзду суддів, а також оголошення про скликання з'їзду суддів і питань, які виносяться на його розгляд.</p>
      <p>Також був підтриманий законопроєкт №2308 «Про внесення змін до статті 28 Бюджетного кодексу України», який пропонує змінити місце обов'язкової публікації законопроекту про державний бюджет України і інформації про його виконання з «Урядового кур'єра» на Єдиний веб-портал органів виконавчої влади України.</p>
      <p>Крім того, комітет направив голові Верховної Ради Дмитру Разумкову лист з пропозицією включити до порядку денного другої сесії парламенту проєкт закону №2307 «Про внесення змін до деяких законів України щодо оприлюднення нормативно-правових актів Кабінету Міністрів України та розміщення окремої інформації в електронному вигляді», що передбачає розміщення актів уряду, наказів міністерств і рішень НКРЕКП на Єдиному веб-порталі органів виконавчої влади України замість друку в «Урядовому кур'єрі», а також виключенні із законів України вимог про необхідність одночасного друкування в «Урядовому кур'єрі» та інших офіційних друкованих виданнях.</p>
      <p>Своє рішення члени комітету обґрунтували тим, що в останні роки тираж «Урядового кур'єра» постійно скорочується і видання вже не може повною мірою вважатися загальнодержавним.</p>
      <p>Вимоги до публікації законів і нормативно-правових актів у газетах «Голос України» та «Офіційний вісник України» зберігаються.</p>
      <related>
        <a href="https://glavcom.ua/economics/finances/mahinaciji-pri-uhvalenni-popravki-gerusa-maje-rozsliduvati-dbr-eksdeputat-641184.html"/>
        <a href="https://glavcom.ua/news/golos-ukrajini-opublikovav-zakon-pro-zaboronu-virubki-lisu-na-shilah-karpat-641145.html"/>
        <a href="https://glavcom.ua/news/proriv-trubi-slugi-raptovo-pereynyalisya-pitannyam-nacbezpeki-641237.html"/>
      </related>
    </article>
  </body>
</html>