<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/20/dbr-rozkrylo-podrobytsi-kryminalnyh-sprav-proty-poroshenka/"/>
    <meta property="og:site_name" content="Народна Правда"/>
    <meta property="article:published_time" content="2019-11-20T18:43:17+00:00"/>
    <meta property="og:title" content="ДБР розкрило подробиці кримінальних справ проти Порошенка"/>
    <meta property="og:description" content="Державне бюро розслідувань розкрило подробиці усіх 13 кримінальних справ, у яких фігурує п’ятий президент України Петро Порошенко."/>
  </head>
  <body>
    <article>
      <h1>ДБР розкрило подробиці кримінальних справ проти Порошенка</h1>
      <h2>Порошенко є учасником 13 кримінальних проваджень в яких вже допитано 562 свідка.</h2>
      <address>
        <time datetime="2019-11-20T18:43:17+00:00">20 Nov 2019, 18:43</time>
      </address>
      <p>Державне бюро розслідувань розкрило подробиці усіх 13 кримінальних справ, у яких фігурує п’ятий президент України <a href="https://narodna-pravda.ua/2019/11/18/dbr-prosyt-znyaty-z-poroshenka-nedotorkannist-podrobytsi/">Петро Порошенко</a>.</p>
      <p>Loading...</p>
      <p>Про це повідомляє НАРОДНА ПРАВДА з посиланням на прес-центр ДБР.</p>
      <p>Порошенко є учасником 13 кримінальних проваджень в яких вже допитано <b>562 свідка</b>, скеровано <b>431 запит</b>, отримано <b>205 тимчасових доступів</b> до речей і документів, призначено 35 експертиз, зокрема <b>27 експертиз</b> у кримінальному провадженні за фактом перетину українських кораблів Керченської протоки, накладено арешти на акції та майновий комплекс ПрАТ «Кузня на Рибальському», а також на рахунки В. Макєєнка у сумі <b>31 млн. євро.</b></p>
      <p><b>Перелік кримінальних проваджень:</b><br/>1. Перехід українських кораблів через Керченську протоку, що спричинило ескалацію конфлікту з Російською Федерацією, введення військового стану на території України з метою можливої узурпації влади.<br/>2. Захоплення державної влади та підроблення при цьому офіційних документів при внесенні подання на призначення Прем’єр-Міністра України за відсутності коаліції у Верховній Раді України.<br/>3. Ймовірна втрата матеріальних носіїв секретної інформації, що містять державну таємницю (ситуативна кімната).<br/>4. Незаконне переправлення через державний кордон України з використанням завідомо підроблених документів (Мальдіви)<br/>5. Незаконне затримання М.Саакашвілі та незаконне переміщення його за межі території України до Республіки Польща.<br/>6. Організація та незаконне переправлення М.Чауса через державний кордон України до Республіки Молдова.<br/>7. Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.<br/>8. Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».<br/>9. Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ «Телеканал «Прямий».<br/>10. Протиправне заволодіння майном бази відпочинку «Івашка» Українського товариства сліпих службовими особами ТОВ «Союз-Інвест».<br/>11. Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.<br/>12. Зловживання службовим становищем та втручання в діяльність суддів судів України шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.<br/>13. Втручання у діяльність суддів Окружного адміністративного суду м. Києва зі сторони Президента України, членів РНБО щодо рішення про скасування націоналізації «Приват Банку».</p>
      <p>Відзначається, що Порошенко лише 3 рази з’явився на допити, а 20 разів – не з’явився.</p>
      <p>Крім тотго, він не з’явився на проведення психофізіологічного дослідження на поліграфі у кримінальному провадженні щодо можливого ухилення від сплати податків та подальшої легалізації (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».</p>
      <p>Наразі, відносно Порошенко складений та направлений до Генеральної прокуратури України <b>проєкт повідомлення про підозру</b> у провадженні за фактом неправомірного впливу на проведення конкурсу з добору кандидатів для призначення членів Вищої ради правосуддя в період березня-травня 2019 року.</p>
      <figure>
        <img src="https://narodna-pravda.ua/wp-content/uploads/2019/11/1-497110-2Do7ZZ09.jpg"/>
      </figure>
      <figure>
        <img src="https://narodna-pravda.ua/wp-content/uploads/2019/11/2-172463-foqGwMan.jpg"/>
      </figure>
      <figure>
        <img src="https://narodna-pravda.ua/wp-content/uploads/2019/11/3-012891-8HjaqrmZ.jpg"/>
      </figure>
      <figure>
        <img src="https://narodna-pravda.ua/wp-content/uploads/2019/11/1236773-10166004-827644-Y5hEHxe5.jpg"/>
      </figure>
      <p>А тим часом Генеральний прокурор України Руслан Рябошапка заявив, що у кримінальній справі, яка порушена відносно п’ятого президента України Петра Порошенка, <a href="https://narodna-pravda.ua/2019/11/10/genprokuror-zayavyv-pro-kryminalnu-spravu-shhodo-poroshenka/">може бути оголошена підозра.</a></p>
      <p>Також повідомлялося, що Петро <a href="https://narodna-pravda.ua/2019/11/07/poroshenko-raptovo-pochav-pereoformlyuvaty-roshen-na-syna/">Порошенко перереєстрував частину свого кондитерського бізнесу Roshen на старшого сина Олексія.</a></p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>