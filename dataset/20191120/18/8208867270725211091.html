<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/20/news/juventus_situazione_infortuni_pjanic_alex_sandro_ronaldo-241517104/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T18:55:00+00:00"/>
    <meta property="og:title" content="Juventus, Pjanic in gruppo: con l'Atalanta ci sarà. Ronaldo si allena a parte"/>
    <meta property="og:description" content="Buone notizie per il bosniaco, che ha svolto parte dell'allenamento odierno insieme al resto della squadra: probabile un suo impiego per la trasferta di"/>
  </head>
  <body>
    <article>
      <h1>Juventus, Pjanic in gruppo: con l'Atalanta ci sarà. Ronaldo si allena a parte</h1>
      <h2>Buone notizie per il bosniaco, che ha svolto parte dell'allenamento odierno insieme al resto della squadra: probabile un suo impiego per la trasferta di sabato con l'Atalanta. Per il portoghese lavoro personalizzato, ma non è in dubbio per Bergamo. Difficile invece il recupero di Alex Sandro: il brasiliano punta l'Atletico Madrid</h2>
      <address><time datetime="2019-11-20T18:55:00+00:00">20 Nov 2019, 18:55</time> by <a rel="author">DOMENICO MARCHESE</a></address>
      <p><b>TORINO -</b> La buona notizia è che con tutta probabilità la 'centralina' della Juventus di Sarri sarà, anche contro l'Atalanta, Miralem Pjanic. Le buone nuove che arrivano dall'infermeria della Continassa fanno ben sperare Sarri: il regista bosniaco, fermatosi durante Bosnia-Italia, si è allenato parzialmente con il gruppo, come comunicato dalla stessa società. A tre giorni dal match del Gewiss Stadium, le speranze di vedere in campo Pjanic sono tante: spazzati via i dubbi della prima ora.</p>
      <h3>Centrocampo in divenire</h3>
      <p>Nel giro di un allenamento il 'borsino' del centrocampo è radicalmente cambiato: il recupero di Matuidi è ormai completato, la frattura cartilaginea alla decima costola rimediata con il Milan è alle spalle e il francese si è allenato per tutta la seduta insieme ai compagni. Nessun dubbio sulla sua presenza in campo contro l'Atalanta, tanto più che il suo principale competitor, Adrien Rabiot, è stato costretto a rallentare per un lieve affaticamento all'adduttore sinistro. Il centrocampista arrivato in estate continua a non dimostrarsi molto fortunato: quella che sembrava una maglia da titolare quasi certa, visto il problema di Matuidi e la possibilità di lavorare per dieci giorni alla Continassa, si è trasformata in un grande punto interrogativo. La sua presenza a Bergamo è in forte dubbio e anche se riuscisse a recuperare, difficilmente giocherà dal primo minuto. </p>
      <h3>Alex Sandro sotto osservazione</h3>
      <p>L'infortunio di Alex Sandro, rimediato nella sfida tra il Brasile e l'Argentina, è meno grave del previsto. Gli esami a cui è stato sottoposto il brasiliano al rientro dagli impegni con la Seleçao hanno evidenziato un significativo miglioramento del problema all'adduttore sinistro. Difficile immaginare Alex Sandro in campo sabato alle 15 a Bergamo, più probabile tentare il tutto per tutto per averlo a disposizione martedì allo Juventus Stadium con l'Atletico Madrid, sfida che vale il primo posto nel girone di Champions League. </p>
      <h3>Ronaldo a parte</h3>
      <p>Cristiano Ronaldo si è invece allenato a parte, svolgendo un programma personalizzato per non sovraccaricare il ginocchio che l'ha tormentato in queste ultime settimane e da cui, secondo le ricostruzioni ufficiali, è nato il nervosismo sfociato nella protesta dopo la sostituzione. <a href="https://www.repubblica.it/sport/calcio/serie-a/juventus/2019/11/17/news/cristiano_ronaldo_pace_con_juventus-241283896/">Polemiche che, in ogni caso, sono ormai alle spalle</a>, fiaccate dal tempo, dal dialogo intercorso ieri con Sarri e che saranno spazzate via definitivamente dalla cena che l'attaccante portoghese intende offrire ai compagni. Una pietra tombale su un caso che ha comunque messo in luce il carattere di Sarri e ricaricato Ronaldo: sabato ci sarà la prova del campo contro una delle squadre più in forma di questo inizio di campionato.</p>
    </article>
  </body>
</html>