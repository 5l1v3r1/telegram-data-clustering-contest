<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pravomoci-prezidenta-asi-soucasny-parlament-nezmeni/1823382?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T18:08:00+00:00"/>
    <meta property="og:title" content="Pravomoci prezidenta asi současný Parlament nezmění"/>
    <meta property="og:description" content="Praha - Pravomoci prezidenta republiky pravděpodobně Parlament v současném složení nezmění. Proti se na dnešním jednání ústavních komisí Sněmovny a Senátu postavili zástupci ANO a SPD, které svými hlasy mohou ústavní změny ve Sněmovně zablokovat. Většinu možných úprav kompetencí hlavy státu odmítla i KSČM."/>
  </head>
  <body>
    <article>
      <h1>Pravomoci prezidenta asi současný Parlament nezmění</h1>
      <address><time datetime="2019-11-20T18:08:00+00:00">20 Nov 2019, 18:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pravomoci prezidenta republiky pravděpodobně Parlament v současném složení nezmění. Proti se na dnešním jednání ústavních komisí Sněmovny a Senátu postavili zástupci ANO a SPD, které svými hlasy mohou ústavní změny ve Sněmovně zablokovat. Většinu možných úprav kompetencí hlavy státu odmítla i KSČM.</p>
      <p>"Nemáme mandát k otevření této otázky," uvedla za ANO její poslankyně Helena Válková. Debatu komisí o možných změnách ústavních pravomocí prezidenta před svým předčasným odchodem označila za "zajímavou akademickou diskusi, které se ráda zúčastní, až bude mít čas". "Nevnímáme to jako zásadní nebo akutní problém," dodal poslanec ANO Milan Feranec.</p>
      <p>Změnu prezidentských pravomocí odmítl také předseda SPD Tomio Okamura, který s ohledem na nemožnost je prosadit jednání komisí také předčasně opustil. Předseda KSČM Vojtěch Filip byl ochoten podpořit odvolání přímo voleného prezidenta v referendu. Ochoten byl i k tomu, aby Sněmovna schvalovala kandidáty na ministry před jejich jmenováním tak, jako to činí Evropský parlament u adeptů na eurokomisaře. Bylo by to přijatelné i pro předsedkyni sněmovní komise Kateřinu Valachovou (ČSSD).</p>
      <p>Poslanci i senátoři se shodovali na tom, že nechtějí změny směrem k poloprezidentskému systému. Podle předsedy senátorů ODS Miloše Vystrčila by prezident neměl využívat nejasností v ústavě k tomu, aby si dělal, co by chtěl. Mezi diskutované změny patřilo například stanovení lhůt pro jmenování nebo odvolávání členů vlády prezidentem. Podle poslance Marka Výborného (KDU-ČSL) ale konkretizace lhůt do ústavy nepatří.</p>
    </article>
  </body>
</html>