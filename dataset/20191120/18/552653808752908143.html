<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057852_visonta-durvan-mergezo-gazokrol-beszel-a-greenpeace-szakertoje"/>
    <meta property="og:site_name" content="Népszava"/>
    <meta property="article:published_time" content="2019-11-20T18:37:00+00:00"/>
    <meta property="og:title" content="Visonta - Durván mérgező gázokról beszél a Greenpeace szakértője"/>
    <meta property="og:description" content="Simon Gergely csapatával szerdán egész nap mintákat vett a Mészáros Lőrinc érdekeltségben lévő Viresol keményítőgyár és a Mátrai Erőmű közelében."/>
  </head>
  <body>
    <article>
      <h1>Visonta - Durván mérgező gázokról beszél a Greenpeace szakértője</h1>
      <address><time datetime="2019-11-20T18:37:00+00:00">20 Nov 2019, 18:37</time> by <a rel="author" href="https://nepszava.hu/szerzo/doros-judit/" target="_blank">Doros Judit</a></address>
      <p>
        <b>Simon Gergely csapatával szerdán egész nap mintákat vett a Mészáros Lőrinc érdekeltségben lévő Viresol keményítőgyár és a Mátrai Erőmű közelében.</b>
      </p>
      <p>Tele volt trutymóval, habzott és bűzlött szerdán a Nyiget és a Bene-patak, s ezúttal nem Visontán, hanem Detken érezték az orrfacsaró kénes szagot a helyiek – erről számolt be lapunknak Simon Gergely, a Greenpeace vegyészeti szakértője, aki csapatával szerdán egész nap mintákat vett a Mészáros Lőrinc érdekeltségben lévő Viresol keményítőgyár és a Mátrai Erőmű közelében.</p>
      <p>Múlt héten többen rosszul lettek a nyálkahártyát irritáló orrfacsaró bűztől, amely vélhetően az Őzse-völgyi tározóban elbomló fehérjék miatt keletkezett. Ebből a tározóból folyik ki a Nyiget-patak, amely aztán beletorkollik a Bene-patakba. Február óta ebbe a tározóba engedi az az elvileg tisztított szennyvizét és csapadékvizét a Viresol Kft. búzafeldolgozója és keményítőgyára.</p>
      <p>Simon Gergely szerint mivel a szennyeződést a víz viszi tovább, nem mindegy, hol veszik a mintát, van ahol magasabb, és van, ahol alacsonyabb a szennyezőanyag koncentrációja. A foszfin, a kénhidrogén és nitrogén-monoxid amúgy szavai szerint „durván mérgező gáz”, ugyanakkor – tette hozzá – jelenleg még azt sem lehet biztosan tudni, hogy csak ez a három vegyi anyag szennyez, vagy vannak további „aknák” még a vízben.</p>
      <p>A Heves megyei katasztrófavédelem mindeközben továbbra is azt kommunikálja: minden rendben van, a tározónál keletkezett anyagok nem jelentenek veszélyt a lakosságra. </p>
    </article>
  </body>
</html>