<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/benny-gantz-ger-upp-forsok-att-bilda-regering/"/>
    <meta property="og:site_name" content="DN.SE"/>
    <meta property="article:published_time" content="2019-11-20T18:56:37+00:00"/>
    <meta property="og:title" content="Benny Gantz ger upp försök att bilda regering"/>
    <meta property="og:description" content="Israels oppositionsledare Benny Gantz ger upp försöken att bilda regering. Beskedet kommer med bara timmar kvar på den tidsfrist som han fick på sig."/>
  </head>
  <body>
    <article>
      <h1>Benny Gantz ger upp försök att bilda regering</h1>
      <address><time datetime="2019-11-20T18:56:37+00:00">20 Nov 2019, 18:56</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Israels oppositionsledare Benny Gantz ger upp försöken att bilda regering. Beskedet kommer med bara timmar kvar på den tidsfrist som han fick på sig.<br/>Landet går nu mot sitt tredje val sedan april i år. </b>
      </p>
      <p>”Jag blockerades av en vägg av ihärdiga förlorare, som hindrade bildandet av en regering ledd av mig och mitt parti, som vann valet, så att landet kan börja återvända till politisk stabilitet”, säger Benny Gantz i ett uttalande, skriver <a href="https://www.ynetnews.com/articles/0,7340,L-5628979,00.html">Yedioth Ahronot</a>.</p>
      <p>Oppositionsledaren hade 28 dagar på sig att söka stöd för en ny regering sedan den sittande premiärministern Benjamin Netanyahu gått bet.</p>
      <p><b>Beskedet från Benny Gantz </b>var inte helt oväntat med tanke på att det nationalistiska partiet Yisrael Beitenu tidigare under dagen bestämt sig för att varken stödja Likudpartiets ledare Benjamin Netanyahu eller Benny Gantz som ny premiärminister.</p>
      <p>Gantz fick uppdraget av presidenten sedan Netanyahu misslyckats i den första omgången efter valet den 17 september. Israel ser nu ut att gå mot sitt tredje val sedan i april i år, utan en lösning i sikte på den politiska krisen.</p>
      <p>Gantz och Netanyahu vill båda ha en bred koalitionsregering, ett mål som ingen av dem alltså har nått hittills. För snart tre veckor sedan träffades de för förhandlingar, men ännu har samtalen inte mynnat ut i något konkret.</p>
    </article>
  </body>
</html>