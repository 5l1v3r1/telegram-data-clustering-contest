<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23503536-codirlasu-cfa-romania-deprecierea-leului-este-naturala-probabil-viitor-leul-deprecia-cam-acelasi-ritm-2-3.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T18:14:00+00:00"/>
    <meta property="og:title" content="Codirlaşu (CFA România): Deprecierea leului este naturală; probabil în viitor leul se va deprecia cam cu acelaşi ritm, de 2 - 3% pe an"/>
    <meta property="og:description" content="Moneda naţională a înregistrat o uşoară depreciere în ultima săptămână, dar acest fenomen este unul natural în condiţiile în care monedele din regiune se depreciază, a"/>
  </head>
  <body>
    <article>
      <h1>Codirlaşu (CFA România): Deprecierea leului este naturală; probabil în viitor leul se va deprecia cam cu acelaşi ritm, de 2 - 3% pe an</h1>
      <address><time datetime="2019-11-20T18:14:00+00:00">20 Nov 2019, 18:14</time> by <a rel="author">DP</a></address>
      <p><b>Moneda naţională a înregistrat o uşoară depreciere în ultima săptămână, dar acest fenomen este unul natural în condiţiile în care monedele din regiune se depreciază, a declarat miercuri, pentru Agerpres, preşedintele CFA România, Adrian Codirlaşu. "Am avut o uşoară depreciere în ultima săptămână, ceea ce cred că este natural. Avem pe de o parte şocul din regiune, toată regiunea se depreciază. Însă, faţă de regiune, unde nu stă bine România este la deficitele gemene. Noi avem cel mai mare deficit de cont curent, în condiţiile în care ţările din regiune au excedente, şi avem cel mai mare deficit bugetar, în condiţiile în care ţările din regiune au un buget relativ echilibrat. Probabil, în viitor, leul se va deprecia cam cu acelaşi ritm ca şi până acum, undeva la 2 - 3 procente pe an", a spus Adrian Codirlaşu, care a participat la conferinţa "Dobânzi noi de piaţă monetară".<br/></b><br/>”Aceste deficite sunt prognozate să crească în viitor atât de către analiştii locali, cât şi de FMI şi de Comisia Europeană. Prin urmare, aceste deficite trebuie finanţate inclusiv prin datorie externă, deci prin împrumuturi externe, ceea ce înseamnă că va fi în continuare o presiune de depreciere pe leu. Probabil, în viitor, leul se va deprecia cam cu acelaşi ritm ca şi până acum, undeva la 2 - 3 procente pe an", a mai spus Codirlaşu. <br/><br/>Potrivit acestuia, deprecierea este susţinută de inflaţie, existând un diferenţial de inflaţie între România şi zona euro.<br/><br/>Întrebat dacă anul acesta am mai putea vedea presiuni pe curs şi când se va termina puseul de depreciere, el a menţionat că deprecierea leului a fost extrem de mică, în condiţiile în care pe alte monede o depreciere mult mai mare are loc într-o singură zi, şi că este posibil să continue evoluţia ascendentă a cursului euro - leu.<br/><br/>Leul şi-a continuat miercuri deprecierea, coborând cu 0,17 bani (0,04%) faţă de euro, astfel încât moneda europeană a atins un nou maxim istoric, cursul afişat de Banca Naţională a României (BNR) fiind 4,7776 lei/euro.</p>
    </article>
  </body>
</html>