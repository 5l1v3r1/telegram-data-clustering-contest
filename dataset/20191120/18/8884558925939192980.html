<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/nemcijo-v-zadnjih-treh-letih-prostovoljno-zapustil"/>
    <meta property="og:site_name" content="Primorske novice"/>
    <meta property="article:published_time" content="2019-11-20T18:33:59+00:00"/>
    <meta property="og:title" content="Nemčijo v zadnjih treh letih prostovoljno zapustilo približno 21.000 prosilcev za azil"/>
    <meta property="og:description" content="Iz Nemčije se je v zadnjih treh letih v svojo domovino prostovoljno vrnilo približno 21.000 prosilcev za azil, ki so v ta namen od Nemčije tudi dobili finančno pomoč. Program je poimenovan StarthilfePlus in je namenjeno migrantom s slabimi obeti za pridobitev azila. Gre za enega od številnih nemških programov za migrante v Nemčiji."/>
  </head>
  <body>
    <article>
      <h1>Nemčijo v zadnjih treh letih prostovoljno zapustilo približno 21.000 prosilcev za azil</h1>
      <address><time datetime="2019-11-20T18:33:59+00:00">20 Nov 2019, 18:33</time> by <a rel="author">STA</a></address>
      <p>
        <b>Iz Nemčije se je v zadnjih treh letih v svojo domovino prostovoljno vrnilo približno 21.000 prosilcev za azil, ki so v ta namen od Nemčije tudi dobili finančno pomoč. Program je poimenovan StarthilfePlus in je namenjeno migrantom s slabimi obeti za pridobitev azila. Gre za enega od številnih nemških programov za migrante v Nemčiji.</b>
      </p>
      <figure>
        <img src="https://static.primorske.si/foto/highres/gnweb/720561_nemcija_3.jpg"/>
      </figure>
      <p><b>BERLIN</b> &gt; Nemški urad za migracije in begunce (Bamf) je danes predstavil rezultate vprašalnika med tistimi, ki so izkoristili omenjeni program, poroča nemška tiskovna agencija dpa.</p>
      <p>Koliko denarja posamezni prosilec dobi od nemške države za prostovoljno vrnitev, je odvisno tako od tega, v katero država se vrača, in od njegovega družinskega statusa. Dve tretjini vprašanih je tako dobila za vrnitev od 1000 do 2000 evrov, večje družine med 4000 in 5000 evrov.</p>
      <p>Četrtina vprašanih (24 odstotkov) se jih je vrnila v Irak. Finančno pomoč je večina vprašanih (80 odstotkov) porabila za vsakdanje življenjske potrebe. Kot razlog za vrnitev jih je 46 odstotkov vprašanih navedlo negotov status in občutek, da se v Nemčiji niso počutili doma. Domotožje in upanje, da so se razmere v državi izboljšale, je navedlo 42 odstotkov vprašanih. Zgolj zaradi finančne podpore so se v domovino vrnili štirje odstotki vprašanih.</p>
      <p>Ob tem so iz nemškega notranjega ministrstva dodali, da število tujcev, ki morajo zapustiti državo, stalno narašča. V tem letu jih je približno 250.000, večina med njimi (184.000) je sicer takšnih, ki morajo državo zapustiti, a jih država zaradi različnih utemeljenih vzrokov ne more izgnati.</p>
    </article>
  </body>
</html>