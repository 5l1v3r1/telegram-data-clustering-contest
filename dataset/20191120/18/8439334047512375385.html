<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/edosan-ton-kalutero-eauto-oi-talantouchoi-mathites-kai-mathitries.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T18:33:00+00:00"/>
    <meta property="og:title" content="Έδωσαν τον καλύτερο εαυτό οι ταλαντούχοι μαθητές και μαθήτριες"/>
    <meta property="og:description" content="ΤΟ ΠΟΛΥΤΕΧΝΕΙΟ ΟΠΩΣ ΤΟ ΕΙΔΑΝ ΤΑ ΠΑΙΔΙΑ ΤΟΥ  2ου ΔΗΜΟΤΙΚΟΥ ΣΧΟΛΕΙΟΥ ΑΤΣΙΠΟΠΟΥΛΟΥ"/>
  </head>
  <body>
    <article>
      <h1>Έδωσαν τον καλύτερο εαυτό οι ταλαντούχοι μαθητές και μαθήτριες</h1>
      <address>
        <time datetime="2019-11-20T18:33:00+00:00">20 Nov 2019, 18:33</time>
      </address>
      <p>
        <b>ΤΟ ΠΟΛΥΤΕΧΝΕΙΟ ΟΠΩΣ ΤΟ ΕΙΔΑΝ ΤΑ ΠΑΙΔΙΑ ΤΟΥ  2ου ΔΗΜΟΤΙΚΟΥ ΣΧΟΛΕΙΟΥ ΑΤΣΙΠΟΠΟΥΛΟΥ</b>
      </p>
      <p>Τα πιο θετικά σχόλια απέσπασαν οι ποιοτικές εορταστικές εκδηλώσεις που πραγματοποιήθηκαν την Παρασκευή 15 Νοέμβρη  στο 2<sup>ο</sup> Δημοτικό Σχολείο Ατσιποπούλου. Οι φιλόπονοι και ταλαντούχοι μαθητές σε αγαστή συνεργασία με τους φιλότιμους εκπαιδευτικούς έδωσαν τον καλύτερό τους εαυτό για να τιμήσουν την 46<sup>η</sup> Επέτειο του Πολυτεχνείου.</p>
      <p>                Στον εσωτερικό χώρο του σχολείου, που γέμισε  από  γονείς και παιδιά ξαναζήσαμε την ιστορία των εξεγερθέντων του Πολυτεχνείου, οι  ηρωικές πράξεις των οποίων,  συνέβαλαν ουσιαστικά  στην έλευση της Δημοκρατίας στη χώρα μας. Οι μαθητές της Στ΄ τάξεως υπό την καθοδήγηση της δραστήριας δασκάλας τους, των εκπαιδευτικώνΜουσικής και Γυμναστικής  αναβίωσαν τις θλιβερές αλλά συνάμα ιστορικές στιγμές  με την αφήγηση,  το τραγούδι, και τον  χορό, κομίζοντας   μηνύματα αλτρουισμού, ελπίδας, φιλίας, ελευθερίας, αδελφοσύνης, δημοκρατίας και σεβασμού των ανθρωπίνων δικαιωμάτων.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/19-11/tsoupakis%20polutexneio%20(2).jpg"/>
      </figure>
      <p>                Ο χώρος πλαισιωμένος  από    φωτογραφίες και  δημοσιεύματα των εφημερίδων της ταραγμένης εκείνης περιόδου, και τις   σχετικές  ζωγραφιές των μαθητών, ενέπνεε τους προσερχομένους και τους ενέτασσε στο κλίμα της ημέρας. Εντυπωσιακή ήταν η μεγάλη ζωγραφιά σε πανό που αναπαρίστανε τη θρυλική καγκελόπορτα του Πολυτεχνείου, ενώ συγκινητική ήταν η χειρονομία εκάστου μαθητή να καταθέτει από ένα κόκκινο γαρύφαλλο.</p>
      <p>                Ιδιαίτερα άρεσαν τα τραγούδια του <b>ΜίκηΘεοδωράκη</b> , ‘Λεβέντης’ και ‘Της Δικαιοσύνης Ήλιε Νοητέ’ που ερμήνευσαν άψογα τα παιδιά καθώς  και το ‘Ένα το Χελιδόνι’ που χόρεψαν σε ρυθμό Χασάπικου.</p>
      <p>                Η διευθύντρια του σχολείου, το διδακτικό προσωπικό και οι γονείς καταχειροκρότησαν  τα ταλαντούχα παιδιά τους, όντας υπερήφανοι γι’ αυτά.</p>
      <p>
        <b>ΝΙΚΟΛΕΩΝ .Ι. ΤΣΟΥΠΑΚΗΣ</b>
      </p>
    </article>
  </body>
</html>