<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Amazon-busca-canto-Hernan-Cortes_0_2346965462.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T18:50:30+00:00"/>
    <meta property="og:title" content="Amazon busca el perfil humà d'Hernán Cortés"/>
    <meta property="og:description" content="La sèrie protagonitzada per Óscar Jaenada vol allunyar-se de la dicotomia d'heroi o genocida"/>
  </head>
  <body>
    <article>
      <h1>Amazon busca el perfil humà d'Hernán Cortés</h1>
      <h2>La sèrie protagonitzada per Óscar Jaenada vol allunyar-se de la dicotomia d'heroi o genocida </h2>
      <address>
        <time datetime="2019-11-20T18:50:30+00:00">20 Nov 2019, 18:50</time>
      </address>
      <p>Primer va ser Pablo Escobar i ara sembla que és el torn d’Hernán Cortés. Si fa uns quatre anys el narcotraficant colombià era una presència constant en la ficció televisiva i cinematogràfica –les sèries <i> Narcos</i>, <i>El patrón del mal</i> i la pel·lícula <i>Loving Pablo</i> es van estrenar amb poc temps de diferència–, ara és el conqueridor qui agafa el relleu com a figura revisada per partida doble a la televisió. <a href="https://www.ara.cat/media/series-Hernan-Cortes-veuran-Amazon_0_2266573493.html">Amazon té en cartera dues produccions</a> centrades en l'home que va conquerir Mèxic: la primera, <i>Hernán, </i>arriba aquest dijous a la plataforma amb Óscar Jaenada com a protagonista. </p>
      <p>Amb aquesta primera sèrie, Amazon assegura que vol mostrar el personatge més enllà d’idees preconcebudes tant d’aquells que el veuen com un heroi com d els que el consideren un conqueridor cruel i sanguinari. Segons la plataforma, "Cortés no es retratarà com un simple conqueridor, sinó també com un home. Un hàbil diplomàtic amb ambigüitat moral i geni militar, amb un costat bo i un altre de fosc". En aquest mateix sentit s’expressa Jaenada, que durant la presentació de la sèrie va demanar tant al públic llatinoamericà com a l’espanyol que s’acostin a <i>Hernán</i> "sense prejudicis".</p>
      <h3>Un relat historicista</h3>
      <figure>
        <a href="https://www.ara.cat/2019/11/19/oci/series/Amazon-busca-canto-Hernan-Cortes_2346975559_67501199_1500x1000.jpg">
          <img src="https://www.ara.cat/2019/11/19/oci/series/Amazon-busca-canto-Hernan-Cortes_2346975559_67501199_1500x1000.jpg"/>
        </a>
        <figcaption>Amazon busca el cantó humà d’Hernán Cortés / Amazon</figcaption>
      </figure>
      <p>I mpulsada per la productora mexicana Dopamine en col·laboració amb l’espanyola Onza, <i>Hernán</i> s’ambienta a l’any 1519 i segueix els passos de Cortés en la conquesta de Mèxic, des de la sortida de Cuba fins a l’arribada a Tenochtitlan, la capital de l'Imperi Asteca . Jaenada, que va rebre la proposta quan era a Mèxic gravant la sèrie sobre el cantant Luis Miguel, assegura que l’aspiració del projecte és "explicar qu è va passar" perquè "cadascú faci les seves càbales". " El que pretenem és explicar la història. És tan interessant i desconeixem tant el que va passar que, simplement amb les dades reals, contrastades, ja és interessantíssim", afegeix.</p>
      <p>L’actor admet que la figura de Cortés i els esdeveniments que mostra la sèrie s’han explicat de manera "radicalment diferent" a banda i banda de l’oceà i que a Mèxic la visió que és té d'Hernán Cortés i dels espanyols avui en dia "és molt negativa". Precisament per això, Jaenada assegura que un dels grans reptes de la ficció és relatar la història des de la neutralitat. "Ells només han patit una conquesta que és la nostra. Nosaltres estem fets a base de conquestes, la història està feta a base de conquestes... però el ressentiment que tenen ells encara és molt latent", explica l'actor, que l'any 2014 va interpretar Cantinflas, un dels grans ídols de Mèxic.  </p>
      <p>"Ni als mexicans els agradarà, perquè no veurem un Hernán Cortés violador i torturador, ni als espanyols els agradarà, perquè no veurem un Cortés heroi i salvador", assegura Janeada, que destaca l'ambició de la producció a l'hora de recrear Tenochtitlan, una feina per a la qual es va comptar amb El Ranchito, una de les empreses d'efectes especials que van treballar a <i>Joc de trons</i>.</p>
      <figure>
        <a href="https://www.ara.cat/2019/11/19/oci/series/serie-explica-relacio-Cortes-Malinche_2346975558_67501121_1500x1000.jpg">
          <img src="https://www.ara.cat/2019/11/19/oci/series/serie-explica-relacio-Cortes-Malinche_2346975558_67501121_1500x1000.jpg"/>
        </a>
        <figcaption>La sèrie explica la relació de Cortés amb Malinche / Amazon</figcaption>
      </figure>
      <p><i>Hernán</i>, que compta amb una primera temporada de vuit episodis, arrenca amb l'arribada de Cortés i els seus homes a la ciutat maia de Potonchán, on el conqueridor rebrà com a ofrena l'esclava maia Malintzin (també coneguda com a Marina o Malinche). Ella, que dominava les llengües maia i nàhuatl, es va convertir en intèrpret, consellera i amant de Cortés, amb qui va tenir un fill, Martín Cortés, considerat un dels primers mestissos de la Nova Espanya. L'encarregada d'interpretar Malinche és Ishbel Bautista, una actriu amb una trajectòria principalment teatral. El repartiment d'<i> Hernán</i> és completa amb Víctor Clavijo, que serà el capità Cristóbal de Olid; Michel Brown, que interpretarà el militar Pedro de Alvarado; Dagoberto Gama, que es posa en la pell de Moctezuma; i Aura Garrido, que és  Juana Ramírez de Arellano y Zúñiga, la dona de Cortés. </p>
      <p>A part del projecte encapçalat per Jaenada, coincidint amb la celebració del cinquè centenari de l’arribada del conqueridor a Mèxic, Amazon també prepara una segona sèrie centrada en la figura d’Hernán Cortés, <a href="https://www.ara.cat/media/Javier-Bardem-Steven-Spielberg-Cortes_0_1985801515.html">aquesta vegada amb Javier Bardem com a protagonista</a>. En aquest cas, l’origen de la ficció, però, és nord-americà, ja que es basa en un guió escrit l’any 1965 per Dalton Trumbo, una de les víctimes del Caça de Bruixes del senador Joseph McCarthy. El llibret, que es titulava <i>Moctezuma</i> i relatava la relació entre Cortés i el líder asteca, s’havia de transformar en una pel·lícula protagonitzada per Kirk Douglas, però el projecte no va tirar endavant. Més de cinquanta anys després, el director Steven Spielberg i el guionista Steven Zaillian (<i> El irlandés</i>) van anunciar que recuperaven el guió de Trumbo per convertir-lo en la sèrie <i>Cortés</i>.</p>
      <p>Conscient de les inevitables comparacions entre les dues sèries, Jaenada, que és amic de Bardem, assegura que, ja fa anys, quan tots rodaven <i>Pirates del Caribe</i>, van parlar de la figura de Cortés. "Estic desitjant veure el seu treball, igual que jo sé que ell està desitjant veure el meu", diu.</p>
      <p>Tot i que es tracta d’un projecte d’arrel nord-americana, <i>Cortés</i> tindrà una important presència llatinoamericana, amb Diego Luna i Gael García Bernal com a productors executius i els cineastes colombians Ciro Guerra i Cristina Gallego com a directors.</p>
      <p>Amazon és la primera plataforma que aconsegueix dur la història d'Hernán Cortés a la petita pantalla i passa per davant de la HBO, que l'any 2014 va anunciar un projecte amb Benicio del Toro i Martin Scorsese que es va quedar en un calaix. </p>
      <h3>L'atracció pels personatges històrics</h3>
      <p>Les dues produccions d’Amazon no són les úniques que tenen personatges històrics i conqueridors com a protagonistes. RTVE prepara una sèrie sobre Pedro de Valdivia, militar extremeny que va conquistar Xile. El drama és una adaptació del llibre d’Isabel Allende <i>Inés del alma mía</i>, una novel·la sobre una jove extremenya que va viatjar al Nou Món a la recerca del seu marit, Juan de Málaga, i es va acabar enamorant de Valdivia. També en el gènere èpic, Amazon té una altra ficció en marxa: <i>El Cid</i>, amb Jaime Lorente (<i> La casa de papel</i>) en el paper del noble castellà.</p>
    </article>
  </body>
</html>