<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641005/%D8%B3%D8%AF%DB%8C-%D8%A8%D9%87-%D8%A8%D9%84%D9%86%D8%AF%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D8%B4%D9%85%D9%86%D8%A7%D9%86-%D9%86%D8%B8%D8%A7%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T18:04:00+00:00"/>
    <meta property="og:title" content="سدی به بلندی ملت ایران در مقابل دشمنان نظام"/>
    <meta property="og:description" content="هر بار به تمام دشمنان نظام ثابت می شود که هر مشکلی وجود داشته باشد و مردم از برخی موارد ناراضی هم باشند، همچنان با همه وجود حامی نظام مقدس جمهوری اسلامی و انقلاب اسلامی هستند و سر سوزنی حاضر نیستند شرایطی به وجود بیاید که دشمنان بتوانند از آن فضا سوء استفاده کنند."/>
  </head>
  <body>
    <article>
      <h1>
        <a href="https://www.bultannews.com/fa/news/641005/%D8%B3%D8%AF%DB%8C-%D8%A8%D9%87-%D8%A8%D9%84%D9%86%D8%AF%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D8%B4%D9%85%D9%86%D8%A7%D9%86-%D9%86%D8%B8%D8%A7%D9%85">سدی به بلندی ملت ایران در مقابل دشمنان نظام</a>
      </h1>
      <h2>هر بار به تمام دشمنان نظام ثابت می شود که هر مشکلی وجود داشته باشد و مردم از برخی موارد ناراضی هم باشند، همچنان با همه وجود حامی نظام مقدس جمهوری اسلامی و انقلاب اسلامی هستند و سر سوزنی حاضر نیستند شرایطی به وجود بیاید که دشمنان بتوانند از آن فضا سوء استفاده کنند.</h2>
      <address><time datetime="2019-11-20T18:04:00+00:00">20 Nov 2019, 18:04</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> گران شدن 300 برابری قیمت<b> بنزین</b> موجب ملتهب شدن جامعه و ایجاد ناراحتی در میان مردم شد. همین ناراحتی هم باعث شد که اعتراضاتی صورت بگیرد و مردم نسبت به شرایطی که با این تصمیم پیش خواهد آمد، اعتراض کنند. اما در این میان<b> دشمنان اسلام و انقلاب</b> که از هر فرصتی برای ضربه زدن به نظام سواستفاده می کنند، بیکار ننشستند و اعتراضات مردمی و مسالمت آمیز را تبدیل به اغتشاش و آشوب و شورش خیابانی کردند.   <br/>به گزارش بولتن نیوز، آشوب گرانی که از دست آموزهای <b>مریم رجوی</b>،<b> آل سعود</b> و <b>رژیم صهیونیستی</b> بودند و کاملا هدفمند و برنامه ریزی شده دست به اغتشاش زدند. آتش زدن بانک ها، اموال مردم، خودروهای آتش نشانی و امدادرسانی و سایر اعمال وحشیانه این وحوش بدون تردید هرگز توسط مردم عادی صورت نمی گیرد و قطعا کار همین مزدوران است که از آن سر دنیا و با کارنامه کثیف و پرخون، برای مردم نسخه می پیچند و به خیال خود به دنبال رژیم چنج هستند. <br/>در این امر نیز از<b> سلطنت طلبان</b> بیچاره ای که همچنان در خیال خام ایام پادشاهی به سر می برند تا <b>سابقا چریک های مبارزی</b> که امروز نهایتا می توان<b> مزدور</b> خطابشان کرد و همینطور سران <b>ایالات متحده</b>،<b> رژیم صهیونیستی</b> و <b>برخی کشورهای اروپایی</b>، درباره شرایط ایران ابراز نظر کرده اند و از آشوب هایی که در جریان آن ها جان و مال مردم مورد تعدی و غارت قرار گرفت، <b>حمایت</b> و بعضا در آن نقش هم ایفا کردند.  </p>
      <figure>
        <img src="https://www.bultannews.com/files/fa/news/1398/8/29/1199716_897.jpg"/>
      </figure>
      <p>نکته جالب این است که برای چندمین بار اعتراضات به حق و مسالمت آمیز مردم ایران با دخالت این اراذل و اوباش خراب می شود و مردم از خواسته خود می گذرند و با تمام قوا در کنار نظام قرار می گیرند و صف خود را از این جماعت جدا می کنند. در واقع هر بار به تمام <b>دشمنان نظام</b> ثابت می شود که هر مشکلی وجود داشته باشد و مردم از برخی موارد ناراضی هم باشند، همچنان با همه وجود حامی<b> نظام مقدس جمهوری اسلامی</b> و<b> انقلاب اسلامی</b> هستند و سر سوزنی حاضر نیستند شرایطی به وجود بیاید که دشمنان بتوانند از آن فضا سوء استفاده کنند.  </p>
      <figure>
        <img src="https://www.bultannews.com/files/fa/news/1398/8/29/1199717_274.jpg"/>
      </figure>
      <p>نشانه اش هم راهپیمایی های یکی دو روز اخیر که کاملا خودجوش برگزار گشته و مردم با حضور پر قدرت خود در خیابان ها نشان دادند هر مشکلی هم وجود د اشته باشد، مربوط به رابطه میان مردم و حکومت است و باید در داخل مرزها و از راه صحیحش حل شود و نه با دل بستن به آشوب ها و خشونت طلبی دشمنانی که در زبان از مردم دفاع می کنند اما در عمل سرمایه ها و زندگی همان مردم را<b> تخریب</b> می کنند. عجیب است که علی رغم تکرار چندباره همین رویه و واکنش محکم مردم، همچنان تنها راهی که از ابتدای انقلاب تا امروز در ذهن دشمنان نظام برای تغییر رژیم وجود دارد، <b>تخریب و هرج و مرج</b> است. روشی که بارها و بارها تکرار شده و هر بار محکم تر از قبل سد محکمی به نام <b>ملت ایران</b> در مقابلشان قرار گرفته است.  </p>
    </article>
  </body>
</html>