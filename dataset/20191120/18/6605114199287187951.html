<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/orszagszerte-410-akcioval-hivjak-fel-a-figyelmet-a-hulladek-csokkentesere-2043339/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T18:28:00+00:00"/>
    <meta property="og:title" content="Országszerte 410 akcióval hívják fel a figyelmet a hulladék csökkentésére"/>
    <meta property="og:description" content="Egyre népszerűbb a tíz éve indult kezdeményezés."/>
  </head>
  <body>
    <article>
      <h6 class="kicker">EURÓPAI HULLADÉKCSÖKKENTÉSI HÉT</h6>
      <h1>Országszerte 410 akcióval hívják fel a figyelmet a hulladék csökkentésére</h1>
      <address>
        <time datetime="2019-11-20T18:28:00+00:00">20 Nov 2019, 18:28</time>
      </address>
      <h4>Egyre népszerűbb a tíz éve indult kezdeményezés.</h4>
      <blockquote>Közel duplájára nőtt – a tavalyi 226-ról idén 410-re – az Európai Hulladékcsökkentési Hét keretében a hulladékok keletkezésének megelőzését segítő akciók száma</blockquote>
      <p>– jelentette be hétfőn Boros Anita az Innovációs és Technológiai Minisztérium fenntarthatóságért felelős államtitkára budapesti sajtótájékoztatóján.</p>
      <p>Az Innovációs és Technológiai Minisztérium kiemelt prioritásként tekint a fenntarthatóság megismertetésére és érvényesítésére, hogy az a mindennapjaink természetes részévé váljon – hangsúlyozta az államtitkár.</p>
      <blockquote>A rendezvénysorozat a hulladék keletkezésének csökkentésével, újrahasznosításával összefüggő gyakorlatok bemutatására szolgál.</blockquote>
      <p>Az államtitkár szerint a kezdeményezés célja, hogy az állampolgárok, a közösségek és a civil szervezetek felismerjék, „közös jövőnk van közös felelősséggel”. Feladatunk, hogy unokáinknak úgy adjuk át a számunkra is kölcsönkapott Földet, hogy az nekik is élhető maradjon – mondta.</p>
      <p>Kifejtette,</p>
      <blockquote>a hulladékgazdálkodás az Európai Unióban kiemelt területnek számít, ezért számos eszközzel támogatják a körforgásos gazdaságra való áttérést.</blockquote>
      <p>Mindezt többek között azért teszik, mert míg a jelenlegi rendszer arra épült, hogy a „terméket legyártjuk, felhasználjuk és eldobjuk”, a körforgásos gazdaságban nem keletkezik hulladék, hiszen a ma termékeit a jövő alapanyagainak tekintik.</p>
      <blockquote>A föld erőforrásai végesek, emiatt Európának és az unió tagállamainak kettős kihívással kell szembenézniük, egyrészt ösztönözniük kell a növekedést a munkahelyteremtés és a polgárok jóléte miatt, másrészt a növekedésnél szem előtt kell tartaniuk a fenntarthatóságot is</blockquote>
      <p>– mondta Boros Anita.</p>
      <p>A tíz éve indult kezdeményezés egyre népszerűbb; tavalyhoz hasonlóan idén is 30 ország jelezte részvételét az Európai Hulladékcsökkentési Héten, a programok száma a 2018-as 14 ezer 300-ról idén 16 ezer 500-ra emelkedett.</p>
      <p>
        <i>Borítókép: illusztráció</i>
      </p>
    </article>
  </body>
</html>