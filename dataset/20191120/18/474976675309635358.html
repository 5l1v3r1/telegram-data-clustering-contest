<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121099/morawiecki-przez-ideologie-lewackie-probuje-sie-zaatakowac-rodzine.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T18:27:00+00:00"/>
    <meta property="og:title" content="Morawiecki: Przez ideologie lewackie próbuje się zaatakować rodzinę"/>
    <meta property="og:description" content="– Bardzo często przez ideologie lewackie próbuje się zaatakować rodzinę, uderzyć w nią. My się z tym zupełnie nie zgadzamy – mówił premier Mateusz Morawiecki w studiu Polsat News."/>
  </head>
  <body>
    <article>
      <h1>Morawiecki: Przez ideologie lewackie próbuje się zaatakować rodzinę</h1>
      <address>
        <time datetime="2019-11-20T18:27:00+00:00">20 Nov 2019, 18:27</time>
      </address>
      <h4>– Bardzo często przez ideologie lewackie próbuje się zaatakować rodzinę, uderzyć w nią. My się z tym zupełnie nie zgadzamy – mówił premier Mateusz Morawiecki w studiu Polsat News.</h4>
      <p>Premier Morawiecki spotkał się dzisiaj rano z kończącym swoją grę w reprezentacji Łukaszem Piszczkiem. O temat spotkania szefa rządu w studiu Polsat News zapytał Bogdan Rymanowski. – A może Łukasz Piszczek ministrem sportu? – dopytywał dziennikarz.</p>
      <p>– Z tego, co mówił, chce jeszcze grać w Borussii Dortmund. Nie będzie łatwo pogodzić te dwa stanowiska – śmiał się Morawiecki.</p>
      <p>Dalej premier przekonywał, że obecnie rząd ma parę kandydatów na ministra sportu, ale decyzje jeszcze nie zapadły. – Rozmawiamy z tymi kandydatami i kandydatkami, bo jest tam również kobieta. Jakiś czas nam to jeszcze zajmie. Rozmów było wiele, ale ciężko mówić, że ktoś zrezygnował – dodał Morawiecki, odnosząc się do <a href="https://dorzeczy.pl/kraj/121067/gerasimuk-nowym-ministrem-sportu.html">słów Dagmary Gerasimuk, która twierdzi</a>, <a href="https://dorzeczy.pl/kraj/121067/gerasimuk-nowym-ministrem-sportu.html">że otrzymała propozycję szefowania resortem, którą odrzuciła.</a></p>
      <h3>„Możemy kontynuować tę ambitną wizję rozwoju Polski”</h3>
      <p>Rymanowski pytał dalej premiera o wygłoszone wczoraj w Sejmie exposé i odbiór jego wystąpienia przez opozycję. Dziennikarz porównał wygłoszenie exposé do wczorajszego meczu Polska-Słowenia na Stadionie Narodowym, pytając co zdaniem Morawieckiego było trudniejsze.</p>
      <p>– Proszę nie nakłaniać mnie do porównywania tak dwóch zupełnie różnych światów. Z ogromna przyjemnością obejrzałem, jak chłopaki wczoraj walczyli, bardzo twarde charaktery. Jak mawiał Kazimierz Górski mecz "można wygrać, przegrać, albo zremisować". Z kolei wybory parlamentarne można tylko wygrać, albo przegrać. My na szczęście te wybory wygraliśmy i dzisiaj możemy kontynuować tę ambitną wizję rozwoju Polski – tłumaczył premier.</p>
      <p>Dalej szef rządu podkreślił, że tak zróżnicowany parlament, z przedstawicielami skrajnej lewicy i prawicy, to „wielkie zwycięstwo demokracji na wielu frontach”.</p>
      <p>Polityk dodał, że liczył na konstruktywne wystąpienia ze strony opozycji w trakcie exposé. – Liczyłem na to, że usłyszę z ust liderów opozycji jakieś ciekawe propozycje. Niestety były to zwykle albo niedoczytane do końca fragmenty, albo niezrozumienie naszych wystąpień, albo inwektywy. Trudno z nimi polemizować – dodał.</p>
      <h3>"Przez ideologie lewackie próbuje się zaatakować rodzinę"</h3>
      <p>W studiu podniesiony został także temat ideologii gender. – Ideologiczna ręka podniesiona na dzieci to próby wdrożenia niektórych absurdalnych zasad WHO, które na poziomie przedszkola proponują przewrotne sposoby pedagogiczne. Mam na myśli ideologie genderowe, które wciskają się do szkół – mówił Morawiecki.</p>
      <p>Dalej premier podkreślił, że wbrew ideologii gender, to rodzina jest „najświętszą komórką, która najlepiej wychowuje dzieci”. – Jeśli rodzina nawet jest rozbita, to szkoda, trudno, ale każdy psycholog przyzna, że w rodzinie pełnej najlepiej rozwijają się dzieci – tłumaczył szef rządu.</p>
      <p>– Bardzo często przez ideologie lewackie próbuje się zaatakować rodzinę, uderzyć w nią. My się z tym zupełnie nie zgadzamy – dodał Morawiecki.</p>
      <footer>/ Źródło: <a href="http://www.polsatnews.pl/">Polsat News</a> / 300polityka.pl/Twitter <br/>/ zma</footer>
      <related>
        <h4>Czytaj także</h4>
        <a href="https://www.dorzeczy.pl/kraj/120994/sejm-udzielil-wotum-zaufania-rzadowi-premiera-morawieckiego.html"/>
        <a href="https://www.dorzeczy.pl/kraj/121061/piszczek-na-sniadaniu-u-premiera-morawieckiego-dziekujemy-za-66-meczow-w-reprezentacji.html"/>
      </related>
    </article>
  </body>
</html>