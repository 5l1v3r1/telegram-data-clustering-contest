<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ukraina-doslidzhennya-okeanu-sudno/30283185.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T18:07:17+00:00"/>
    <meta property="og:title" content="Україна купить судно для досліджень Антарктиди і Світового океану – МОН"/>
    <meta property="og:description" content="Кабінет міністрів виділив кошти для закупівлі наукового океанського судна льодового класу – це буде початком відродження океанського наукового флоту України, повідомляє Міністерство освіти і науки."/>
  </head>
  <body>
    <article>
      <h1>Україна купить судно для досліджень Антарктиди і Світового океану – МОН</h1>
      <address>
        <time datetime="2019-11-20T18:07:17+00:00">20 Nov 2019, 18:07</time>
      </address>
      <p>Кабінет міністрів виділив кошти для закупівлі наукового океанського судна льодового класу – це буде початком відродження океанського наукового флоту України, повідомляє Міністерство освіти і науки.</p>
      <p>Відповідне рішення уряд ухвалив 20 листопада. Очікується, що угоду про придбання судна укладуть до кінця 2019 року, а 2020-го відбудеться його перший вихід в океан під українським прапором.</p>
      <p>«Для нас це велика перемога. Придбання Україною судна такого класу дозволить нам бути більш самостійними в дослідженні Світового океану, яке на рівних із дослідженнями Космосу є наразі одним із пріоритетів світової науки. Це нові можливості для наших науковців вже з наступного року. А ще це можливість будувати більш сміливі стратегічні плани досліджень в Антарктиді та Арктиці. Зараз якраз завершується підготовка програми полярних досліджень України на 2021-2030 роки, де ми вже врахуємо наявність власного судна», – заявила міністр освіти і науки Ганна Новосад.</p>
      <p>Очільник Національного антарктичного наукового центру МОН Євген Дикий повідомив, що з кінця 20-го століття Україна не має суден необхідного класу, які дозволили б вести дослідження у Світовому океані й надавати підтримку <a href="https://www.radiosvoboda.org/a/news-antarctic-mon/30257988.html">антарктичним дослідженням</a> на станції «Академік Вернадський».</p>
      <p>На придбання судна уряд виділив до 252 мільйонів гривень.</p>
    </article>
  </body>
</html>