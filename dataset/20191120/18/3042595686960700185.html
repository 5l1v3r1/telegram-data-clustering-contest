<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forteller-om-hoppsjokket/71842746"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T18:50:36+00:00"/>
    <meta property="og:title" content="Forteller om hoppsjokket"/>
    <meta property="og:description" content="Treneren fryktet Maren Lundby var død etter hoppdrama på Lillehammer. Selv sier hoppdronninga: - Det er første gang jeg har kjent på frykten for å dø."/>
  </head>
  <body>
    <article>
      <h1>Forteller om hoppsjokket</h1>
      <h2>Treneren fryktet Maren Lundby var død etter hoppdrama på Lillehammer. Selv sier hoppdronninga: - Det er første gang jeg har kjent på frykten for å dø.</h2>
      <address><time datetime="2019-11-20T18:50:36+00:00">20 Nov 2019, 18:50</time> by <a rel="author">TORE ULRIK BRATLAND</a></address>
      <p>YOUNGSTORGET (Dagbladet): De norske skihopperne arrangerte onsdag kickoff på Youngstorget i Oslo. Som den største stjerna i miljøet, var OL- og VM-vinner Maren Lundby.</p>
      <p>25-åringen er i rute foran årets sesong i verdenscupen, som starter på Lillehammer 6. desember. Men hun har lagt bak seg en til dels svært dramatisk sommer.</p>
      <p>I august ble det kjent at hun sklei ned ovarennet og falt utfor hoppkanten på Lillehammer. Hun skulle fikse på bommen under trening, men mistet kontrollen og begynte å skli nedover - uten ski på beina. Til slutt traff hun hodet i betongunderlaget på kulen.</p>
      <figure>
        <img src="https://dbstatic.no/71842960.jpg?imageId=71842960&amp;x=2.4926686217009&amp;y=14.757709251101&amp;cropw=94.281524926686&amp;croph=85.022026431718&amp;width=643&amp;height=387"/>
        <figcaption><b>NORSKE HÅP:</b> Ingebjørg Saglien Bråten (t.v.), Maren Lundby og Anna Odine Strøm er norske hopphåp blant kvinnene. Foto: Håkon Mosvold Larsen / NTB scanpix Vis mer</figcaption>
      </figure>
      <p>
        <b>Til Dagbladet forteller trener Jermund Lunder nå hvor dramatisk det egentlig var. Vi befinner oss i lokalene til LO, som er hoppernes hovedsponsor. På et tidspunkt fryktet Lunder at hoppdronninga var død.</b>
      </p>
      <p>- Vi hadde ei vanlig økt, sier han.</p>
      <p>- Jeg sto på trenertribunen som jeg pleier og snakket med de andre trenerne. Plutselig hørte jeg «hoiing» som gjorde at jeg kikket opp. Jeg så en hopper som kom skliende ned tilløpet. Det regnet mye, men det gikk fort opp for meg at det var Maren.</p>
      <p>Han fortsetter:</p>
      <p>
        <b>- Det gikk ikke fort, og det så ut som om hun skulle klare å stoppe på hoppkanten. Men det skjedde ikke. Og det var da det ble ordentlig dramatisk. Hun sklei ut fra hoppkanten og landet på betongfundamentet. Hun slo hodet i betongen. Det så ikke bra ut.</b>
      </p>
      <p>Med enda mer alvorlig stemme sier treneren:</p>
      <p>- Ansiktet gikk i betongen. Jeg fryktet hun var død. Jeg ble helt kald, fordi jeg trodde hun hadde strøket med. Det gjorde inntrykk. Vi måtte bare komme oss bort for å få oversikt over skadeomfanget.</p>
      <p>Da han og de andre trenerne kom bort til Maren, så de at hun beveget seg:</p>
      <p>- Da skjønte vi at det ikke hadde gått så veldig gærent.</p>
      <p>Hoppdronninga ble reddet av hjelmen. Ned fra hoppkanten på Lillehammer er det 2,60 meter.</p>
      <p>
        <b>- Jeg merket at det ikke kjentes bra ut. Jeg var veldig redd der og da. Jeg var spent på reaksjonen som ville komme. Om jeg ville besvime eller hadde fått hjerneblødning.</b>
      </p>
      <p>Hun fortsetter:</p>
      <p>- Jeg har falt i hoppbakken før, men dette er det verste jeg har opplevd. Det er første gang jeg har kjent på frykten for å dø.</p>
      <p>I tre-fire uker var hun ute av normal trening på grunn av julingen hun fikk. Litt tidligere i år falt hun også i Granåsen i Trondheim, men dette fikk ikke konsekvenser for treninga.</p>
      <p>To tøffe hendelser i sommer har satt et støkk i folkene rundt Lundby. Hoppet i Granåsen ble filmet. Men da hun mistet kontrollen, mistet også trener Lunder kontrollen over kameraet og alt gikk i ball.</p>
      <p>
        <b>- Det kan ha noe med alderen å gjøre, men jeg er blitt mer skvetten, erkjenner han.</b>
      </p>
      <p>- Maren har hatt noen opplevelser de siste åra, men det har gått bra. Du vet ikke hvor mange sjanser hun får før det går skikkelig gærent i en aller annen form.</p>
      <p>Der gutta sleit forrige sesong, leverte Lundby så det suste - både i verdenscupen og ski-VM i Seefeld. Hun vant sammenlagtkula og hun kunne innkassere VM-gullet i normalbakken.</p>
      <p>
        <b>Fra før har hun OL-gull. Men 25-åringen er sulten på mer. Ikke minst fordi kvinnenes hoppsirkus er på framgang - og fordi hun ønsker å vinne verdenscupen sammenlagt tre år på rad. Det har ikke skjedd siden polakken </b>
        <b>Adam Malysz herjet i bakken.</b>
      </p>
      <p>- Formen er fin, sier hopperen, som er blitt en medieyndling etter alle triumfene.</p>
      <p>- Hun takler presset bra. Hun er trygg og har god selvtillit, påpeker trener Lunder.</p>
      <p>
        <i>PS: Verdenscupen for gutta starter i polske Wisla i helga.</i>
      </p>
    </article>
  </body>
</html>