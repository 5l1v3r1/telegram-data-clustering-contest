<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/politics/mitsotakis-gia-prosfygiko-i-ellada-eftase-sta-oria-tis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T18:56:05+00:00"/>
    <meta property="og:title" content="Μητσοτάκης για προσφυγικό : Η Ελλάδα έφτασε στα όριά της"/>
    <meta property="og:description" content="«Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα»"/>
  </head>
  <body>
    <article>
      <h1>Μητσοτάκης για προσφυγικό : Η Ελλάδα έφτασε στα όριά της</h1>
      <h2>«Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα»</h2>
      <address><time datetime="2019-11-20T18:56:05+00:00">20 Nov 2019, 18:56</time> by <a rel="author">ΤοΒΗΜΑ Team</a></address>
      <p>«Για εμένα η βασική προτεραιότητα της νέας Ευρωπαϊκής Επιτροπής πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο» είπε, μεταξύ άλλων, ο πρωθυπουργός, Κυριάκος Μητσοτάκης, απαντώντας σε ερώτηση για τις προτεραιότητες της νέας Ευρωπαϊκής Επιτροπής, στο πλαίσιο εκδήλωσης διαλόγου με νέους Ευρωβουλευτές του ΕΛΚ.</p>
      <p>«Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ» τόνισε ο πρωθυπουργός στο πλαίσιο των εργασιών της συνεδρίου του ΕΛΚ στο Ζάγκρεμπ και προανήγγειλε ότι θα αναφερθεί εκτενώς στο θέμα στην αυριανή (σ.σ Πέμπτη 21/11) κεντρική του ομιλία.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Ο κ. Μητσοτάκης επεσήμανε πως η κατάσταση όσον αφορά την Ελλάδα έχει φτάσει στα όρια της. «Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Οι συνθήκες στα νησιά είναι πάρα πολύ δύσκολες» σημείωσε.</p>
      <p>Αξίζει να σημειωθεί πως ο πρωθυπουργός βρέθηκε στο επίκεντρο του ενδιαφέροντος του καταστατικού-εκλογικού συνεδρίου του Ευρωπαϊκού Λαϊκού Κόμματος (ΕΛΚ) στο Ζάγκρεμπ καθώς η Νέα Δημοκρατία, μετά την εκλογική της νίκη, συγκεντρώνει τα υψηλότερα ποσοστά μεταξύ όλων των κομμάτων της Κεντροδεξιάς στην Ευρώπη.</p>
      <h3>«Η νεολαία ενδιαφέρεται για την κλιματική αλλαγή»</h3>
      <p>Μιλώντας ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική, ο κ. Μητσοτάκης τόνισε ότι η νέα γενιά ενδιαφέρεται σήμερα για την καταπολέμηση της κλιματικής αλλαγής, την μείωση των ανισοτήτων που είναι δημιούργημα της Παγκοσμιοποίησης αλλά και την άμβλυνση του ψηφιακού χάσματος.</p>
      <p>«Η Ελλάδα είναι αποφασισμένη να γίνει πρωτοπόρος στην αντιμετώπιση της κλιματικής αλλαγής» σημείωσε ο πρωθυπουργός, κατά τη διάρκεια συνάντησης με νέους Ευρωβουλευτές προσθέτοντας πως η κλιματική αλλαγή και οι ανισότητες εξαιτίας του κύματος παγκοσμιοποίησης αποτελούν σήμερα κυρίαρχο θέμα αναζήτησης των νέων ανθρώπων.</p>
      <p>«Δεν μπορούμε να καταλάβουμε την οπτική της νέας γενιάς κοιτώντας μέσα από το φακό της δικής μας νεότητας», τόνισε χαρακτηριστικά.</p>
      <p>Παράλληλα επεσήμανε πως η μείωση των ανισοτήτων θα πρέπει να αποτελεί πρώτη προτεραιότητα για όσους χαράσουν πολιτική με τις αποφάσεις τους.</p>
      <h3>«Στοίχημα να επιστρέψουν όσοι έφυγαν τα χρόνια της κρίσης»</h3>
      <p>Ο κ. Μητσοτάκης υπογράμμισε πως στόχος της ελληνικής κυβέρνησης είναι να δημιουργηθεί το πρόσφορο έδαφος και οι κατάλληλες ευκαιρίες που θα επιτρέψουν στους Έλληνες που ζουν και εργάζονται στο εξωτερικό να γυρίσουν στην πατρίδα προκειμένου να προσφέρουν τις καλές τους υπηρεσίες στη χώρα.</p>
      <p>«Το στοίχημα είναι να επιστρέψουν όσοι έφυγαν τα χρόνια της κρίσης κι εμείς πρέπει να τους βοηθήσουμε να το κάνουν εφαρμόζοντας μεταρρυθμίσεις για να άρουμε τα εμπόδια στην επιχειρηματικότητα. Έτσι θα έρθει η ανάπτυξη, μέσα από ανθρώπους με ικανότητες» ανέφερε ο Πρωθυπουργός.</p>
      <p>Αναφερόμενος στα ζητήματα προστασίας του περιβάλλοντος, ο Πρωθυπουργός τόνισε ότι η κυβέρνηση σκοπεύει να αντικαταστήσει το σύνολο των λεωφορείων σε Αθήνα και Θεσσαλονίκη με «πράσινα» λεωφορεία, στην πλειοψηφία τους ηλεκτρικά, προσθέτοντας ότι θα υπάρξουν σημαντικά κίνητρα με τη μορφή φοροελαφρύνσεων για τα ηλεκτρικά αυτοκίνητα.</p>
      <p>Επίσης επανέλαβε το στόχο της απολιγνιτοποίησης ως το 2028 και τόνισε ότι θα στηριχθεί στη μεταβατική περίοδο η Δυτική Μακεδονία ώστε να αποτελέσει πρότυπο ανάπτυξης.</p>
      <h3>«Έτσι νίκησα τους λαϊκιστές»</h3>
      <p>Ερωτηθείς, τέλος, πως η ΝΔ και ο ίδιος νίκησαν τους λαϊκιστές στην Ελλάδα και ποια συμβουλή δίνει στα κόμματα του ΕΛΚ, ο Πρωθυπουργός τόνισε ότι «δεν πρέπει να αντιγράφουμε τους λαϊκιστές».</p>
      <p>«Μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές» πρόσθεσε.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/20/politics/mitsotakis-anaptyksi-kai-ependyseis-dimiourgoun-tis-synthikes-gia-tin-epistrofi-ton-neon/"/>
      </related>
    </article>
  </body>
</html>