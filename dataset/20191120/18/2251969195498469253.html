<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/lube-a-ravenna-lottava-vittoria-nel-mirino/1327356/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T18:09:09+00:00"/>
    <meta property="og:title" content="Lube a Ravenna, l’ottava vittoria nel mirino"/>
    <meta property="og:description" content="VOLLEY - Biancorossi in campo domani alle 20,30 al Pala De Andrè per proseguire la cavalcata in vetta alla classifica della SuperLega. Kovar: «Impegno che sulla carta può sembrare non così complicato ma che in realtà nasconde molte insidie»"/>
  </head>
  <body>
    <article>
      <h1>Lube a Ravenna, l’ottava vittoria nel mirino</h1>
      <h2>VOLLEY - Biancorossi in campo domani alle 20,30 al Pala De Andrè per proseguire la cavalcata in vetta alla classifica della SuperLega. Kovar: «Impegno che sulla carta può sembrare non così complicato ma che in realtà nasconde molte insidie»</h2>
      <address><time datetime="2019-11-20T18:09:09+00:00">20 Nov 2019, 18:09</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Flube-a-ravenna-lottava-vittoria-nel-mirino%2F1327356%2F">Condividi24</a><a href="https://twitter.com/intent/tweet?text=Lube+a+Ravenna%2C++l%27ottava+vittoria+nel+mirino&amp;url=https%3A%2F%2Fwww.cronachemaceratesi.it%2F2019%2F11%2F20%2Flube-a-ravenna-lottava-vittoria-nel-mirino%2F1327356%2F">Tweet</a>Email24 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/lube-volley-modena-FDM-13-325x217.jpg"/>
      </figure>
      <p> </p>
      <p><b>Primo dei due impegni settimanali lontani dall’Eurosuole Forum per la Lube: domani (alle 20,30, diretta Rai Sport) i biancorossi scendono in campo al Pala De Andrè di Ravenna per affrontare la Consar nella settima giornata di andata di SuperLega (arbitri Daniele Rapisarda di Udine e Giorgio Gnani di Ferrara). Gli uomini di Fefè De Giorgi cercano l’ottava vittoria consecutiva per proseguire il cammino a punteggio pieno in vetta al campionato, contro la formazione romagnola salita all’ottavo posto e reduce da un importante successo per 3-0 in trasferta a Latina</b>. Dopo l’allenamento tecnico di oggi a Civitanova, i biancorossi partiranno alla volta di Ravenna dove testeranno il campo del Pala De Andrè nella mattinata di giovedì. Il capitano Osmany Juantorena è sulla via del recupero e sta continuando il programma di allenamento differenziato senza forzare i tempi di rientro, sotto l’attento occhio dallo staff tecnico e medico biancorosso.</p>
      <p><b>Alla scoperta dell’avversario Consar Ravenna- </b>Il tecnico Marco Bonitta è tornato alla guida della formazione ravennate, che punta sull’esperienza di Saitta e su una squadra molto giovane: ci sono l’opposto canadese Vernon-Evans, al centro il giovane bulgaro Grozdanov insieme a Cortesia, in banda l’olandese Ter Horst e l’azzurro Lavia, il libero è lo sloveno Kovacic, vice campione d’Europa. In rosa anche lo schiacciatore Francesco Recine, fresco vincitore della Junior League 2019 con la maglia della Cucine Lube Civitanova.</p>
      <p><b>Parla Jiri Kovar- «</b>La vittoria con Modena ci ha dato un’ulteriore carica di fiducia ed energia in vista delle prossime due trasferte che ci attendono in SuperLega. A partire da quella di giovedì a Ravenna, un impegno che sulla carta può sembrare non così complicato ma che in realtà nasconde molte insidie. Dobbiamo mantenere la giusta concentrazione per proseguire la nostra crescita e, sopratutto, guadagnare altri importanti punti in classifica per continuare la nostra corsa fin qui molto positiva».</p>
      <p><b>Parla Davide Saitta (palleggiatore Consar Ravenna) – «</b>Se guardiamo alla partita con Civitanova, si profila una gara quasi proibitiva per noi e non possiamo illuderci pensando ai recenti nostri precedenti con le grandi di poter ottenere chissà cosa. Però, è certo che lotteremo su ogni pallone, non regaleremo nulla e che metteremo in campo tutto quello che abbiamo; l’entusiasmo che ci deriva dalla vittoria con Latina e la serenità di chi sa che queste sono le partite ideali per provare a migliorare».</p>
      <p><b>Gara numero 29 con i romagnoli- </b>Match numero 29 della storia contro Ravenna: bilancio in netto vantaggio per i biancorossi con 21 successi Cucine Lube contro i 7 romagnoli. Nella scorsa stagione doppia vittoria per 3-0 a favore dei campioni d’Italia.</p>
      <p><b>Due gli ex di turno- </b>Enrico Diamantini a Ravenna nel 2017-2018, Kamil Rychlicki a Ravenna nel 2018-2019.</p>
      <p> </p>
    </article>
  </body>
</html>