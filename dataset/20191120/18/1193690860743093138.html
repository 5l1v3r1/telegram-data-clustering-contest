<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/kabmin-vidkryv-pershyi-ofis-ievrointehratsii-v-ukraini-iaka-ioho-meta-i-osnovni-funktsii-203167.html"/>
    <meta property="og:site_name" content="5 канал"/>
    <meta property="article:published_time" content="2019-11-20T18:58:00+00:00"/>
    <meta property="og:title" content="Кабмін відкрив перший офіс євроінтеграції в Україні: яка його мета і основні функції"/>
    <meta property="og:description" content="Українці зможуть в реальному часі спостерігати за діями влади на шляху до євроінтеграції"/>
  </head>
  <body>
    <article>
      <h1>Кабмін відкрив перший офіс євроінтеграції в Україні: яка його мета і основні функції</h1>
      <address>
        <time datetime="2019-11-20T18:58:00+00:00">20 Nov 2019, 18:58</time>
      </address>
      <p>Уряд схвалив низку кроків, що мають наблизити Україну до євроінтеграції, зокрема відкрив у Херсоні перший офіс євроінтеграції. Подробиці знає кореспондентка 5-го каналу Олена Соловйова.</p>
      <p>Для громадськості відкрили доступ до системи "Пульс Угоди", яка дозволить громадянам у режимі реального часу відстежувати дії влади на шляху до євроінтеграції.</p>
      <blockquote>Офіс Євроінтеграції в Херсонській області – це пілотний проєкт. Вперше в Україні його відкривають в області. Головна функція проекту консультативна. Офіс допомагатиме бізнесменам, пояснюватиме можливості, які надає євроінтеграція. Також просуватиме євроінтеграцію в регіоні. У планах уряду зробити такі офіси у всіх обласних центрах.</blockquote>
      <figure>
        <iframe src="https://www.youtube.com/embed/KlrfonZBE14" width="745" height="451" data-service="Youtube" scrolling="no"/>
      </figure>
      <p>Як зазначив прем'єр Олексій Гончарук, євроінтеграція має відбуватися не лише у столиці, а й і регіонах паралельно. Окрім того, ухвалив низку рішень, які, на думку урядовців, допоможуть наблизити євроінтеграцію.</p>
      <p>Зокрема, Кабінет Міністрів вніс оновлення в свою програму дій щодо впровадження асоціації з Євросоюзом. Загалом близько 2 тис. доповнень, які стосуються сфер:</p>
      <ul>
        <li>митної політики</li>
        <li>цифрового простору</li>
        <li>енергетики та інших стратегічно важливих галузей</li>
      </ul>
      <blockquote>Також Олексій Гончарук повідомив про те, що сьогодні ухвалили пакет із державних підприємств, які готуватимуть до приватизації. 339 підприємств із 500 запланованих передадуть в управління менеджерам і підготують їх до приватизації на майданчику ProZorro. Прем'єр пообіцяв, що до кінця року всі 500 підприємств будуть підготовлені для продажу.</blockquote>
      <p>У свою чергу, уряд уповноважив Міністерство економіки підписати низку угод, які продовжують чинні  програми Євросоюзу в Україні. Зокрема, це стосується реформи держуправління, фінансової підтримки та децентралізації. </p>
      <p>Крім того, стало відомо, що українці зможуть в реальному часі спостерігати за діями влади на шляху до євроінтеграції – для цього створили систему <a href="http://pulse.eu-ua.org/?fbclid=IwAR18yT6HFc3jLW3SeITdtXOvs-UBvomjwnXg68e7qkTLt49lL4qEerjF47s">"Пульс угоди"</a>.</p>
      <p>Віцепрем'єр-міністр з питань європейської та євроатлантичної інтеграції Дмитро Кулеба зазначив, що система "Пульс угоди" є всеосяжною: у ній чітко окреслені конкретні завдання у 24-х сферах суспільного життя, які охоплює Угода про асоціацію з ЄС.</p>
      <blockquote>Як повідомляв 5.UA, <a href="https://www.5.ua/suspilstvo/puls-uhody-teper-kozhen-mozhe-monitoryty-vykonannia-asotsiatsii-z-yes-podrobytsi-203141.html">Олексій Гончарук розповів</a>, що уряд відкриває систему моніторингу виконання асоціації з Євросоюзом, яка досі була доступна лише для працівників Кабміну. Програмне забезпечення під назвою "Пульс угоди" буде в мережі інтернет у вільному доступі.</blockquote>
    </article>
  </body>
</html>