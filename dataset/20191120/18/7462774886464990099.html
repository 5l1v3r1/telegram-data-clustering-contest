<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/cinu-sports/floids-meivezers-pazino-ka-profesionala-boksera-karjeru-vins-nosledzis/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T18:50:00+00:00"/>
    <meta property="og:title" content="Floids Meivezers paziņo, ka profesionāla boksera karjeru viņš beidzis"/>
    <meta property="og:description" content="Bokseris Floids Meivezers jau trešo reizi paziņojis par aiziešanu no profesionālā boksa, pats sportists atklājis ziņu aģentūrai ”Reuters”."/>
  </head>
  <body>
    <article>
      <h1>Floids Meivezers paziņo, ka profesionāla boksera karjeru viņš beidzis</h1>
      <address><time datetime="2019-11-20T18:50:00+00:00">20 Nov 2019, 18:50</time> by <a rel="author">Skaties.lv</a></address>
      <p>Bokseris Floids Meivezers jau trešo reizi paziņojis par aiziešanu no profesionālā boksa, pats sportists atklājis ziņu aģentūrai ”Reuters”.</p>
      <p>Tiek uzskatīts, ka šoreiz 42 gadus vecais Meivezers, kurš savas profesionālās karjeras laikā cīnījies ar 100% uzvaru attiecību (50-0-0), tiešām turēsies pie sava vārda.</p>
      <p>”Esmu saņēmis zvanus par atgriešanos ringā, bet mana veselība ir mana bagātība,” stāsta Meivezers, ”Bokss ir ļoti, ļoti brutāls sporta veids. Pēdējos gados daudz sportistu nomiruši ringā.”</p>
      <p>Šajā sakarā amerikānim Meivezeram pilnīga taisnība, un boksa bīstamības sakarā par īpaši ”melnu” periodu var saukt pēdējos sešus mēnešus, kad no ringā gūtām traumām miruši trīs bokseri.</p>
      <p>Savu pēdējo profesionālo cīņu Meivezers aizvadīja 2017. gadā pret UFC zvaigzni Konoru Makgregoru, tajā nopelnot apmēram 300 miljonus ASV dolāru. Viņš cīnījās arī paraugmačā Japānā 2018. gada nogalē un nākotnē naudu plāno pelnīt tieši šādi.</p>
      <p>Meivezers turpināja: ”Es tāpat ceļošu un piedalīšos paraugmačos. Es ar to nopelnu daudz naudas – starp 10 un 30 miljoniem dolāru. Domāju, ka tas ir vairāk nekā citi cīkstoņi parastās cīņās.”</p>
    </article>
  </body>
</html>