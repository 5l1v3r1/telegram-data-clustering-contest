<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/apple-app-store-vapovacie-aplikacie/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-20T18:21:04+00:00"/>
    <meta property="og:title" content="Apple proti e-cigaretám: Gigant z App Store odstránil 181 vapovacích aplikácií"/>
    <meta property="og:description" content="Americká spoločnosť Apple stiahla zo svojho online obchodu presne 181 aplikácií špecializovaných na vapovanie."/>
  </head>
  <body>
    <article>
      <h1>Apple proti e-cigaretám: Gigant z App Store odstránil 181 vapovacích aplikácií</h1>
      <h2>Príde rad aj na Google?</h2>
      <address><time datetime="2019-11-20T18:21:04+00:00">20 Nov 2019, 18:21</time> by <a rel="author" href="https://www.techbyte.sk/author/roman/" target="_blank">Roman Drexler</a></address>
      <p>
        <b>Americká spoločnosť <a href="https://www.techbyte.sk/2019/11/apple-lider-5g-smartfonov/">Apple</a> stiahla zo svojho online obchodu presne 181 aplikácií špecializovaných na vapovanie. Odpovedá tak na kontroverzie týkajúce sa tohto „novodobého trendu“ a jeho vplyvu na zdravie.</b>
      </p>
      <p>Ako už ale informoval web <a href="https://www.androidauthority.com/vaping-apps-apple-app-store-1054897/">androidauthority.com</a>, išlo o očakávaný krok, keďže ešte v roku <b>2017</b> spoločnosť začala odmietať a blokovať všetky vapovacie aplikácie, ktoré čakali na svoje zaradenie do App Store. Bolo teda len otázkou času, kedy sa s koncom stretnú aj tie, ktoré si schvaľovacím procesom prešli ešte predtým.</p>
      <p>Nehovoríme však o aplikáciách, ktoré by akýmkoľvek spôsobom propagovali kúpu e-cigariet. Tie, ktoré Apple odstránil, slúžili <b>na ovládanie</b> týchto produktov (napr. teplota, vypínanie a zapínanie).</p>
      <p>Ak vo svojom telefóne máte takúto aplikáciu, používať ju budete môcť aj naďalej. Neprídete o ňu dokonca ani v prípade, že sa rozhodnete prejsť na novšie zariadenie. No pokiaľ ju nechtiac vymažete, s opätovným stiahnutím už nerátajte.</p>
      <p>Uvidíme, či toto rozhodnutie ovplyvní aj najväčšieho konkurenta spoločnosti – <a href="https://www.techbyte.sk/2019/11/google-eset-lookout-a-zimperium-spojili-sily-budu-chranit-mobilne-aplikacie/">Google</a>. Na Play Store sa aktuálne nachádzajú <b>celé stovky</b> vapovacích aplikácií, pričom ich počet sa neustále zvyšuje.</p>
      <p>
        <b>Aký je váš názor na vapovanie? Dajte nám vedieť v komentároch pod článkom.</b>
      </p>
    </article>
  </body>
</html>