<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/news/article/1416845/idoy-dynatotero-mini-olon-ton-epohon-pics"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-20T18:00:00+00:00"/>
    <meta property="og:title" content="Ιδού το δυνατότερο MINI όλων των εποχών! (pics) "/>
    <meta property="og:description" content="Το John Cooper Works GP στην τρίτη του γενιά, παίρνει τα σκήπτρα του ισχυρότερου MINI στην ιστορία, χάρη στους 306 ίππους που αποδίδει ο κινητήρας του. "/>
  </head>
  <body>
    <article>
      <h1>Ιδού το δυνατότερο MINI όλων των εποχών! (pics) </h1>
      <h2>Το John Cooper Works GP στην τρίτη του γενιά, παίρνει τα σκήπτρα του ισχυρότερου MINI στην ιστορία, χάρη στους 306 ίππους που αποδίδει ο κινητήρας του. </h2>
      <address><time datetime="2019-11-20T18:00:00+00:00">20 Nov 2019, 18:00</time> by <a rel="author" href="http://www.gazzetta.gr/taxonomy/term/56503" target="_blank">Πέτρος Σηφαλάκης</a></address>
      <p>Οι σκληροπυρηνικές εκδόσεις GP των John Cooper Works πάντοτε εξίταραν τους φίλους των MINI. Οι τελευταίοι, έχουν έναν τρίτο λόγο να είναι χαρούμενοι, αφού εκτός των γενεών R53 και R56, ήρθε η νέα F56. Το τρίτο John Cooper Works GP λοιπόν, γίνεται αυτόματα και το ισχυρότερο MINI που έχουμε δει. Ο τούρμπο τετρακύλινδρος κινητήρας των 2.0 λίτρων με τους 306 ίππους δεν είναι τόσο μεγάλο νέο για την υπόλοιπη γκάμα, καθώς ήδη έχει εμφανιστεί στο Clubman και στο Countryman, όμως για τις τρίθυρες εκδόσεις, είναι. </p>
      <p>Η βασική διαφορά σε σχέση με τα πεντάθυρα «αδέρφια» (ή... εξάθυρα για το Clubman) είναι ότι στην περίπτωση του GP, δεν υπάρχει τετρακίνηση ALL4. Η κίνηση μεταδίδεται δηλαδή στον εμπρός άξονα, με ένα μηχανικό μπλοκέ διαφορικό να λύνει τα ζητήματα της πρόσφυσης που προκύπτουν με τόση ισχύ στους κατευθυντήριους τροχούς. Το αυτόματο κιβώτιο Steptronic των οκτώ σχέσεων έχει «τσιτωθεί» για ακαριαίες αλλαγές ακόμη και σε συνθήκες πίστας, ενώ το στήσιμο του αυτοκινήτου έχει αναθεωρηθεί πλήρως. </p>
      <p>Στο εσωτερικό, μια κόκκινη μπάρα που διατρέχει το πλάτος του αμαξώματος έχει αντικαταστήσει την πίσω σειρά καθισμάτων προς όφελος της ακαμψίας. Τα δύο μπάκετ εμπρός είναι σχεδιασμένα ώστε να παρέχουν αυξημένη πλευρική στήριξη και λιγότερη άνεση, την ώρα που τα ηχομονωτικά υλικά έχουν μειωθεί σημαντικά, για τον περιορισμό του βάρους αλλά και την αύξηση της «ανόθευτης» οδηγικής εμπειρίας. Μέσα από τους τροχούς των 18 ιντσών συναντάμε βελτιωμένα φρένα με τετραπίστονες δαγκάνες εμπρός και η ανάρτηση έχει πιο σκληρή, αλλά και πιο χαμηλή ρύθμιση από ένα απλό John Cooper Works.</p>
      <p>Όσοι δίνουν μεγάλη βάση στην εμφάνιση, τότε με το νέο δημιούργημα της MINI δεν θα απογοητευτούν. Το αυτοκίνητο φωνάζει από μακριά ότι κάτι... παίζει, δεν πρόκειται κανείς να το μπερδέψει δηλαδή, με τα συμβατικά αδέρφια του. Το μάτι πέφτει θέλοντας και μη, πάνω στην τεράστια πίσω αεροτομή. Σύμφωνα με τη MINI, προσφέρει υψηλά επίπεδα κάθετης δύναμης στις υψηλές ταχύτητες! Στη συνέχεια, τα φτερά από συνθετικά υλικά για τον περιορισμό του βάρους, κινούν τις υποψίες στους γνώστες, ενώ τα σηματάκια GP, επιβεβαιώνουν τις θεωρίες! Ειδικά στο συνδυασμό του γκρι με τις κόκκινες λεπτομέρειες, η αναγνώριση στο δρόμο, είναι δεδομένη. Το νέο John Cooper Works GP θα παραχθεί συνολικά σε 3.000 μονάδες παγκοσμίως. </p>
      <figure>
        <img src="http://www.gazzetta.gr/sites/default/files/mini2_14.jpg"/>
      </figure>
      <figure>
        <img src="http://www.gazzetta.gr/sites/default/files/mini3_12.jpg"/>
      </figure>
      <figure>
        <img src="http://www.gazzetta.gr/sites/default/files/mini4_8.jpg"/>
      </figure>
      <figure>
        <img src="http://www.gazzetta.gr/sites/default/files/mini5_8.jpg"/>
      </figure>
      <figure>
        <img src="http://www.gazzetta.gr/sites/default/files/mini6_6.jpg"/>
      </figure>
      <figure>
        <img src="http://www.gazzetta.gr/sites/default/files/mini7_6.jpg"/>
      </figure>
      <figure>
        <img src="http://www.gazzetta.gr/sites/default/files/mini8_4.jpg"/>
      </figure>
      <figure>
        <img src="http://www.gazzetta.gr/sites/default/files/mini9_2.jpg"/>
      </figure>
      <figure>
        <img src="http://www.gazzetta.gr/sites/default/files/mini99_1.jpg"/>
      </figure>
      <figure>
        <img src="http://www.gazzetta.gr/sites/default/files/mini999_0.jpg"/>
      </figure>
    </article>
  </body>
</html>