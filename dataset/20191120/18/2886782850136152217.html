<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/emelkedik-a-szelsojobbhoz-kotheto-halalos-terrorcselekmenyek-szama"/>
    <meta property="og:site_name" content="euronews"/>
    <meta property="article:published_time" content="2019-11-20T18:33:47+00:00"/>
    <meta property="og:title" content="Emelkedik a szélsőjobbhoz köthető halálos terrorcselekmények száma"/>
    <meta property="og:description" content="Míg a világban egyre csökken a terrorizmus, Nyugat-Európában egyre nő a halálos kimenetelű, szélsőjobbos terrotámadások száma."/>
  </head>
  <body>
    <article>
      <h1>Emelkedik a szélsőjobbhoz köthető halálos terrorcselekmények száma</h1>
      <address><time datetime="2019-11-20T18:33:47+00:00">20 Nov 2019, 18:33</time> by <a rel="author">Noemi Mrav</a></address>
      <p>Emelkedik a szélsőjobbos terrorcselekmények száma Nyugat-Európában, ez pedig a globális terrorizmus - egyébként leszállóágban lévő - szintjét is felfelé nyomja - derült ki az éves Global Terrorism Index jelentéséből.</p>
      <p>A GTI - melyet az ausztrál Institute for Economics &amp; Peace intézet ad ki minden évben - 2019-es adatai szerint négy egymást követő éve rekordalacsony szinten áll a globális terrorizmus miatti halálesetek száma - miközben a szélsőjobbhoz köthető terrorcselekmények száma 320 százalékkal emelkedett az elmúlt öt évben. Ez pedig az idei évben csak még inkább kicsúcsosodott: míg 2018-ban összesen 26, a szélsőjobb terrorizmushoz köthető halálesetet regisztráltak, idén szeptember végéig már 77 ilyenről volt tudomásuk.</p>
      <h3>A legmeglepőbb adatok a jelentésből</h3>
      <p>• A terrorizmushoz köhető halálesetek száma (15 952) 2018-ban 54 százalékkal kevesebb volt, mint a 2014-es csúcs idején</p>
      <p>• 2003 óta először nem Irak volt a leginkább érintett ország</p>
      <p>• Afganisztánban volt a legrosszabb a helyzet, ahol 7379 ember veszítette életét terrorizmus miatt csak 2018-ban, ledöntve ezzel az eddigi listavezető Irakot is a helyéről</p>
      <p>• 71 országban volt legalább egy olyan haláleset 2018-ban, ami a terrorizmushoz köthető</p>
      <figure>
        <iframe data-src="https://twitter.com/euronewses/status/1197025421918785536" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ami talán ennél is meglepőbb, hogy az Egyesült Királyság idén megelőzte Etiópiát, Szaúd-Arábiát, Izraelt és a Palesztin területeket is azoknak az országoknak a listáján, melyek leginkább érintettek a terrorizmus által. Ehhez nem kellett más, mint hogy a 28, leginkább érintett ország legyen a listán - ennyire rossz eredményt még egyetlen nyugat-európai ország sem ért el.</p>
      <p>Európán belül csak Törökország (16. hely) és Ukrajna (24.) áll rosszabb helyen. Magyarország a 119. helyen áll, ami 9 hellyel jobb, mint az előző évben.</p>
      <p>Európa egyébként a második, a terrorizmus által legkevésbé érintett térség a közép-amerikai és karibi térség után.</p>
      <h3>Emelkedőben a szélsőjobbhoz köthető terrorizmus</h3>
      <p>Miközben az összes halálesetnek még mindig csak a töredéke köthető szélsőjobbos elkövetőkhöz, a nyugat-európai tendenciát elnézve, mely 320 százalékkal nőtt az elmúlt öt évben, mégis egyre láthatóbb trendről van szó.</p>
      <figure>
        <img src="https://static.euronews.com/articles/stories/04/31/20/14/808x728_cmsv2_744308a6-f0d5-5340-8f5b-5fd8f3e9d789-4312014.jpg"/>
      </figure>
      <p>Jacob Aasland Ravndal, az oslo-i egyetem Szélsőségkutató Intézetének dolgozója az Euronews-nak azt mondta, hogy a szélsőjobbos erőszakot nehéz tetten érni. Véleménye szerint hat európai ország vált sokkal erőszakosabbá az utóbbi években: Svédország, Németország, Egyesült Királyság, Spanyolország, Olaszország és Görögország.</p>
      <p>"Azt látjuk, hogy az utóbbi időkben igen elterjedté vált fegyveres mészárlások az online fórumokhoz köthetők. Ez egy nemzetközi trend ami az új-zélandi mészárlással kezdődött, amit néhány egyesült államokbeli hasonló lövöldözés követett, de Európában is jelen van a német és norvég támadásokkal.”</p>
      <figure>
        <img src="https://static.euronews.com/articles/stories/04/31/20/14/808x342_cmsv2_b60a577c-25f1-5796-9fc4-d2d0720ccfae-4312014.jpg"/>
      </figure>
      <p>Véleménye szerint a taktikák is megváltoztak. "Az emberek már nem az utcákon, hanem a számítógép mögött ülve csapnak össze egymással. A fiatalok közül sokan politikailag elkötelezettek, és ez az interneten mutatkozik meg." A mai mozgalmak semmiben nem hasonlítanak pl. a skin headek mozgalmakhoz. "Sokkal kifinomultabb módszerekkel keresnek követőket, a bárok és a futballstadionok helyett inkább az egyetemeken."</p>
      <h3>Tálib terror Afganisztánban</h3>
      <p>Afganisztán eközben átvette Irak helyét a lista tetején, mint a terrorizmussal leginkább érintett ország. A 2018-as adatok szerint a tálibok ismét rengeteg akciót hajtanak végre az országban.</p>
      <p>A terrorcsoport összesen 6103 halálesetért volt felelős csak 2018-ban, ami 71 százalékos emelkedés 2017-hez képest. Becslések szerint a lakosságnak kb fele élhet olyan területen, melyet a tálibok ellenőriznek, vagy ahol rendszeresen követnek el támadásokat.</p>
      <p>Mindeközben az Iszlám Állam terrorszervezet felszámolása és nyilvános veresége, illetve az Al-Shabaab elleni sikeres katonai intézkedések csökkentették a világ terrorszintjének csökkenését - az Iszlám Állam kivéreztetésével pedig a tálibok átvették a legnagyobb terrorista csoport címét is.</p>
    </article>
  </body>
</html>