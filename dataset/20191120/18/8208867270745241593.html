<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/20/news/innocenza_spezzata_bookcity_bambini_soldato_congo-241511975/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T18:16:00+00:00"/>
    <meta property="og:title" content="Africa, il dramma dei bambini soldato nel libro &quot;L'innocenza spezzata&quot;"/>
    <meta property="og:description" content="Le storie di ragazzi strappati dalle proprie famiglie e condotti con la forza in scuole di addestramento per imbracciare le armi, nel nuovo lavoro della"/>
  </head>
  <body>
    <article>
      <h1>Africa, il dramma dei bambini soldato nel libro "L'innocenza spezzata"</h1>
      <h2>Le storie di ragazzi strappati dalle proprie famiglie e condotti con la forza in scuole di addestramento per imbracciare le armi, nel nuovo lavoro della giornalista Antonella Napoli</h2>
      <address>
        <time datetime="2019-11-20T18:16:00+00:00">20 Nov 2019, 18:16</time>
      </address>
      <p>Una storia vera: il fenomeno planetario del reclutamento dei minori nei conflitti, raccontato da un'esperta d'Africa, <b>Antonella Napoli</b>, giornalista italiana che vive sotto sorveglianza e ha ricevuto la Medaglia di rappresentanza della Presidenza della Repubblica. <br/><br/>"L'innocenza spezzata", Edizioni Gorée, è stato presentato questo fine settimana nell'ambito dell'edizione 2019 di BookCity, al Museo delle culture di Milano. La giornalista ha dedicato il suo nuovo libro a Giulio Regeni, il giovane ricercatore friulano ucciso in Egitto nel 2016 e sul cui omicidio non è stata fatta ancora piena luce.<br/><br/>"Ho voluto fortemente che il titolo del mio nuovo libro fosse in giallo, il colore della campagna verità per Giulio Regeni", ha spiegato l'autrice, che è anche direttore della rivista <i>Focus on Africa,</i> durante la presentazione con il direttore della Caritas Ambrosiana Luciano Gualzetti e la presidente di Emergency Rossella Miccio.<br/><br/>Antonella Napoli nella sua ultima opera racconta la storia di Suleya, una bambina di 12 anni che ha perso i propri genitori, il padre ucciso e mutilato sotto i suoi occhi e la madre stuprata e fatta sparire dai ribelli del Lord's Resistance Army (Esercito di liberazione del Signore) arrivati un giorno nel suo villaggio per fare razzie. Rapita e portata in una scuola di addestramento nella jungla tra Uganda e Congo sarà destinata alla vita di bambina - soldato e di schiava sessuale.<br/><br/>La sua esistenza si intreccia a quella di altre centinaia di vittime del reclutamento forzato nei conflitti. Strappati a vite semplici, ma felici fino a quando non sono state stravolte dall'irruzione di un commando di guerriglieri nel loro villaggio. Gli adulti mutilati e uccisi sotto gli occhi dei propri figli, il principale obiettivo dei ribelli, i piccoli rapiti e portati in una scuola di addestramento destinati a trasformarsi ben presto in bambini - soldato e schiavi sessuali. Le loro missioni, spesso pericolosissime perché costretti a infiltrarsi in territorio nemico, erano finalizzate ad avere informazioni essenziali sulle postazioni militari governative affinché potessero lanciare gli attacchi a cui loro stessi prendevano parte. <br/><br/>Ancora oggi, in migliaia vivono la stessa drammatica condizione in diversi Paesi africani. Particolarmente vulnerabili al reclutamento e all'impiego nelle situazioni di guerra a causa della loro immaturità fisica ed emotiva, questi piccoli predestinati a una esistenza fatta di violenza e soprusi, vengono separati dalle loro famiglie, drogati, torturati, violentati, costretti ad uccidere. Questo libro, realizzato con contributi raccolti in Sudan, Uganda e Repubblica Democratica del Congo, propone resoconti tragici e crudi di realtà troppo spesso ignorate. <br/><br/>L'utilizzo dei bambini soldato è una delle più crudeli violazioni dei diritti dell'infanzia. Dietro al dramma dei piccoli combattenti si agita un fenomeno di dimensioni planetarie: dallo sfruttamento delle risorse naturali (petrolio, diamanti, oro, coltan) da parte di oligarchie locali e potenze straniere, alle guerre per il controllo di questi traffici fino al business legato alla vendita delle armi.<br/><br/>Autrice di vari libri, tra cui il best seller "Il mio nome è Meriam", pubblicato nel 2015 da Piemme e tradotto in sei lingue e pubblicato in 8 paesi, ha ricevuto ripetute minacce da estremisti islamici e ambienti neofascisti e neonazisti italiani.<br/><br/>Lo scorso giugno, attraverso una lettera recapitata alla Federazione nazionale della stampa, i Fratelli Musulmani sudanesi, facendo esplicito riferimento alla sua attività professionale, le hanno intimato di non tornare più in Sudan.<br/><br/>Ma lei non ha ceduto alle minacce. Non solo è tornata ma ha anche raccontato su Repubblica la nascita del nuovo governo sudanese. Il primo democratico dal 1986.<br/><br/>"Resta la minaccia degli islamisti che tentano di far deragliare il processo democratico avviato in Sudan. È per questo che oggi, più che in passato, la comunità internazionale deve sostenere il popolo e il governo sudanesì", ha concluso il suo incontro a BookCity Antonella Napoli.</p>
    </article>
  </body>
</html>