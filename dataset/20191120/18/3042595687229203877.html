<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/avlyser-alle-offentlige-oppdrag/71843178"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T18:13:08+00:00"/>
    <meta property="og:title" content="Avlyser alle offentlige oppdrag"/>
    <meta property="og:description" content="Prinsen har vært i hardt vær den siste tiden. Nå trekker han seg tilbake, melder kongehuset."/>
  </head>
  <body>
    <article>
      <h1>Avlyser alle offentlige oppdrag</h1>
      <h2>Prinsen har vært i hardt vær den siste tiden. Nå trekker han seg tilbake, melder kongehuset.</h2>
      <address><time datetime="2019-11-20T18:13:08+00:00">20 Nov 2019, 18:13</time> by <a rel="author">Anniken Aronsen</a></address>
      <p>Britiske prins Andrew, dronning Elizabeths nest yngste sønn, har den siste tida stått for en rekke overskrifter. Etter et BBC-intervju fra midten av november uttaler prinsen seg for første gang om anklagene om <a href="https://www.dagbladet.no/nyheter/forferdet-over-anklager-om-seksuelle-overgrep/71503539">seksuelle overgrep som har vært rettet mot ham.</a></p>
      <p>Det har siden dukket opp flere bilder av prinsen omgitt av unge kvinner, og detaljer rundt hans vennskap med avdøde Jeffrey Epstein har kommet frem i lyset.</p>
      <h3>Trekker seg</h3>
      <p><a href="https://www.royal.uk/statement-his-royal-highness-duke-york">Det britiske kongehuset</a> melder onsdag kveld at prinsen trekker seg tilbake fra offisielle oppdrag i overskuelig framtid på grunn av tumultene. I en pressemelding fra prinsen selv står det at dronningen har gitt ham sin godkjennelse til å trekke seg tilbake.</p>
      <p>- De siste par dagene har det gått opp for meg at omstendighetene rundt min tidligere relasjon med Jeffrey Epstein har blitt et uromoment for min families arbeid og det verdifulle arbeidet som foregår i organisasjoner og veldedige formål som jeg er stolt av å støtte, skriver han.</p>
      <p>Videre står det at dødsfallet til Epstein etterlater seg mange ubesvarte spørsmål, og prinsen uttrykker sin sympati for ofrene.</p>
      <p>
        <b>- Jeg kommer til å fortsette å utvetydig angre på min dårlige dømmekraft i min relasjon til Epstein.</b>
      </p>
      <p>Prins Andrew avslutter pressemeldingen med å skrive at han ønsker å samarbeide i etterforskningen dersom det er ønskelig.</p>
      <h3>Kraftig kritisert</h3>
      <p>Epstein, som døde i august, var tiltalt for både menneskehandel og overgrep mot flere mindreårige. I 2008 ble han dømt for å ha tvunget kvinner til å utføre seksuelle tjenester.</p>
      <p>Dette førte ikke til at prins Andrew brøt kontakten, noe som er én av grunnene til at han har blitt kritisert den siste tida.</p>
      <h3>«Katastrofal feil»</h3>
      <p>«Da jeg kjente ham, så jeg ham sjelden, antakelig ikke mer enn en eller to ganger i året. Jeg har bodd på flere av eiendommene hans. Jeg så, hørte eller mistenkte aldri noe av den oppførselen som seinere førte til hans arrestasjon og tiltale», heter det i en tidligere uttalelse fra prinsen.</p>
      <p>I det siste har det også kommet frem opplysninger som tilsier at det ikke stemmer slik prinsen hevder, at han først møtte Epstein i 1999. <a href="https://www.theguardian.com/business/2019/nov/20/bt-says-it-will-not-work-with-company-linked-to-prince-andrew">The Guardian</a> skriver at prinsens tidligere stabsjef i et brav fra 2011 hevder at de to møttes tidlig på 90-tallet.</p>
      <p>Den britiske prinsens intervju har skapt stor oppmerksomhet de siste dagene. Advokat Mark Stephens har blant annet omtalt Andrews valg om å stille opp, som en «katastrofal feil».</p>
    </article>
  </body>
</html>