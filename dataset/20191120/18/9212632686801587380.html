<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519075/kereta-terbang-tak-jadi-terbang-esok"/>
    <meta property="og:site_name" content="HM Online"/>
    <meta property="article:published_time" content="2019-11-20T18:50:00+00:00"/>
    <meta property="og:title" content="Kereta terbang tak jadi 'terbang' esok"/>
    <meta property="og:description" content="PIHAK Berkuasa Penerbangan Awam Malaysia (CAAM) tidak meluluskan ujian penerbangan UAS E-Hang 216 (EH216) atau ‘kereta terbang’ yang dijadualkan esok."/>
  </head>
  <body>
    <article>
      <h1>Kereta terbang tak jadi 'terbang' esok</h1>
      <address><time datetime="2019-11-20T18:50:00+00:00">20 Nov 2019, 18:50</time> by <a rel="author">Hairulazim Mahmud</a></address>
      <p>PIHAK Berkuasa Penerbangan Awam Malaysia (CAAM) tidak meluluskan ujian penerbangan UAS E-Hang 216 (EH216) atau ‘kereta terbang’ yang dijadualkan esok.</p>
      <p>CAAM dalam kenyataan hari ini menegaskan, lokasi percubaan penerbangan di Hangar UNIKL MIAT Subang adalah kurang 200 meter dari laluan trafik pesawat dan helikopter komersial.</p>
      <p>“Lokasi itu jelas terletak di dalam Zon Kawalan Terminal Lapangan Terbang Subang di bawah penyeliaan yang ketat oleh Pusat Kawalan Trafik Udara.</p>
      <p>“EH216 hanya diberikan Permit Khas Penerbangan (SFP) oleh negara pengeluar iaitu Pentadbiran Penerbangan Awam China yang terhad untuk mengendalikan penyelidikan dan pembangunan penerbangan di Grand World Science Park, Guangzhou,” katanya.</p>
      <p>Dalam pada itu CAAM berkata, sedang menyiasat demonstrasi penerbangan yang tidak diluluskan membabitkan EH216.</p>
      <p>“Ujian ‘haram’ itu dilakukan pada 15 November lalu di Lapangan Terbang Subang,” katanya.</p>
      <p>CAAM amat menyokong pembangunan industri aeroangkasa di negara ini namun ia mesti mengikut Peraturan Penerbangan Awam Malaysia 2016 (MCAR 2016) bagi memastikan jaminan keselamatan dipatuhi.</p>
      <p>“CAAM ingin memaklumkan sedia mempertimbangkan sekiranya ujian penerbangan EH216 mahu dilakukan di lokasi yang sesuai dengan sokongan negara pengeluar,” katanya.</p>
      <p>Menteri Pembangunan Usahawan, Datuk Seri Mohd Redzuan Yusof kelmarin mengesahkan beliau akan melakukan ujian memandu dan menaiki ‘kereta terbang’ esok.</p>
      <p>Beliau memaklumkan perkara itu pada sesi penggulungan Rang Undang-Undang (RUU) Perbekalan 2020 bagi kementeriannya di Persidangan Dewan Rakyat di Kuala Lumpur.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/518940/kereta-terbang-menteri-kena-sindir">Kereta terbang: Menteri kena sindir</a></p>
      <p>• <a href="https://www.hmetro.com.my/mutakhir/2019/11/518678/kereta-terbang-dipandu-uji-khamis-ini">Kereta terbang dipandu uji, Khamis ini</a></p>
      <p>• <a href="https://www.hmetro.com.my/mutakhir/2019/11/518460/khamis-ni-saya-naik-kereta-terbang">'Khamis ni, saya naik kereta terbang'</a></p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/519121/kereta-terbang-itu-bidang-kuasa-caam"/>
        <a href="https://www.hmetro.com.my/mutakhir/2019/11/519410/menteri-tinjau-kereta-terbang"/>
        <a href="https://www.hmetro.com.my/utama/2019/11/518940/kereta-terbang-menteri-kena-sindir"/>
        <a href="https://www.hmetro.com.my/mutakhir/2018/08/370264/ruang-udara-tutup-ada-pelan-luar-jangka"/>
        <a href="https://www.hmetro.com.my/mutakhir/2019/11/518460/khamis-ni-saya-naik-kereta-terbang"/>
        <a href="https://www.hmetro.com.my/mutakhir/2019/03/432943/boeing-737-max-8-dilarang-lalu-transit-di-malaysia"/>
        <a href="https://www.hmetro.com.my/mutakhir/2019/07/472646/landasan-kapal-terbang-haram-rupanya"/>
        <a href="https://www.hmetro.com.my/mutakhir/2018/04/334798/tiada-unsur-sabotaj-caam"/>
      </related>
    </article>
  </body>
</html>