<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/paremvasi-tzokovits-na-sygchoneftoun-davis-cup-kai-atp-cup/"/>
    <meta property="og:site_name" content="Tennis24"/>
    <meta property="article:published_time" content="2019-11-20T18:27:24+00:00"/>
    <meta property="og:title" content="Παρέμβαση Τζόκοβιτς: “Να συγχωνευτούν Davis Cup και ATP Cup”"/>
    <meta property="og:description" content="O Nόβακ Τζόκοβιτς, μετά την εύκολη νίκη του κόντρα στον Γιοσιχίτο Νισιόκα στην πρεμιέρα του στο Davis Cup Finals, έδωσε τη δική του οπτική όσον αφορά στον “διχασμό” που υπάρχει με τις εθνικές διοργανώσεις στο τένις.   Γνωστός για το θάρρος της γνώμης του και τις πολλές παρεμβάσεις που έχει κάνει πάνω σε ζητήματα που […]"/>
  </head>
  <body>
    <article>
      <h1>Παρέμβαση Τζόκοβιτς: “Να συγχωνευτούν Davis Cup και ATP Cup”</h1>
      <address>
        <time datetime="2019-11-20T18:27:24+00:00">20 Nov 2019, 18:27</time>
      </address>
      <h3>O Nόβακ Τζόκοβιτς, μετά την εύκολη νίκη του κόντρα στον Γιοσιχίτο Νισιόκα στην πρεμιέρα του στο Davis Cup Finals, έδωσε τη δική του οπτική όσον αφορά στον “διχασμό” που υπάρχει με τις εθνικές διοργανώσεις στο τένις.</h3>
      <p>Γνωστός για το θάρρος της γνώμης του και τις πολλές παρεμβάσεις που έχει κάνει πάνω σε ζητήματα που άπτονται σφαιρικότερου ενδιαφέροντος πάνω στο τένις, ο Νόβακ Τζόκοβιτς μίλησε καθαρά για το πώς βλέπει το μέλλον των δύο διοργανώσεων εθνικών ομάδων που υπάρχουν αυτή τη στιγμή, το Davis Cup αλλά και το ATP Cup.</p>
      <p>Μπορεί ο Νόλε να στήριξε με την παρουσία του τη νέα εκδοχή του ιστορικού Davis Cup της ITF, ωστόσο, αυτό δεν σημαίνει ότι είναι απόλυτα ικανοποιημένος με την παρούσα κατάσταση.</p>
      <p>“Κοιτώντας μακροπρόθεσμα, δεν πιστεύω πως οι δύο διοργανώσεις θα μπορέσουν να συνυπάρξουν για πολύ, ειδικά όταν είναι τόσο κοντά η μία στην άλλη. Ο προγραμματισμός αυτών των διοργανώσεων ήταν πάντα το μεγάλο πρόβλημα”.</p>
      <p>“Εγώ πιστεύω ότι οι δύο διοργανώσεις μπορούν να συγχωνευτούν και να διεξάγονται μια διαφορετική ημερομηνία, θα πρότεινα μετά το Αμερικανικό Όπεν. Τότε, να γίνονται οι τελικοί που μπορούν να έχουν τη μορφή ομίλων”.</p>
      <p>“Όμως, προσωπικά, μου λείπει η αίσθηση του να παίζω εντός ή εκτός έδρας, οπότε οι πρώτοι γύροι θα μπορούσαν να κρατήσουν το παλιό format και να περιλαμβάνουν home και away ties” κατέληξε ο Νόλε.</p>
      <p>Ενδιαφέρουσα πρόταση από τον κορυφαίο Σέρβο τενίστα με το μέλλον να προμηνύεται συναρπαστικό όσον αφορά στο ποια από τις δύο διοργανώσεις θα ξεχωρίσει και θα προσελκύει τα μεγαλύτερα ονόματα.</p>
      <p>Θυμίζουμε ότι το ATP Cup διοργανώνεται φυσικά από την ATP και διεξάγεται στις αρχές Γενάρη, πριν το Αυστραλιανό Όπεν, δίνοντας και ranking points!</p>
      <p>
        <b>Κώστας Αϊτάκης</b>
      </p>
    </article>
  </body>
</html>