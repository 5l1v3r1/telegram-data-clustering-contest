<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641010/%D8%A7%DB%8C%D8%A7%D9%84%D8%A7%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%BE%DB%8C-%D8%A8%D8%B1%D8%B1%D8%B3%DB%8C-%D8%A7%D9%86%D8%AD%D8%B5%D8%A7%D8%B1-%DA%AF%D9%88%DA%AF%D9%84-%D8%AF%D8%B1-%D8%A7%D9%86%D8%AF%D8%B1%D9%88%DB%8C%D8%AF-%D9%88-%D8%AC%D8%B3%D8%AA%E2%80%8C%D9%88%D8%AC%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="ایالات آمریکا در پی بررسی انحصار گوگل در اندروید و جست‌وجو"/>
    <meta property="og:description" content="مقام‌های قانونی آمریکا در ایالت‌های متعدد، عملکرد انحصاری گوگل را در کسب‌وکارهای گوناگون تحت بررسی دارند و اکنون نوبت اندروید و جست‌وجو رسیده است."/>
  </head>
  <body>
    <article>
      <h1>
        <a href="https://www.bultannews.com/fa/news/641010/%D8%A7%DB%8C%D8%A7%D9%84%D8%A7%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%BE%DB%8C-%D8%A8%D8%B1%D8%B1%D8%B3%DB%8C-%D8%A7%D9%86%D8%AD%D8%B5%D8%A7%D8%B1-%DA%AF%D9%88%DA%AF%D9%84-%D8%AF%D8%B1-%D8%A7%D9%86%D8%AF%D8%B1%D9%88%DB%8C%D8%AF-%D9%88-%D8%AC%D8%B3%D8%AA%E2%80%8C%D9%88%D8%AC%D9%88">ایالات آمریکا در پی بررسی انحصار گوگل در اندروید و جست‌وجو</a>
      </h1>
      <h2>مقام‌های قانونی آمریکا در ایالت‌های متعدد، عملکرد انحصاری گوگل را در کسب‌وکارهای گوناگون تحت بررسی دارند و اکنون نوبت اندروید و جست‌وجو رسیده است.</h2>
      <address><time datetime="2019-11-20T18:45:00+00:00">20 Nov 2019, 18:45</time> by <a rel="author">بولتن نیوز | bultannews.com</a></address>
      <p><b>گروه IT:</b> دادستان‌های کل آمریکا در ۵۰ ایالت کشور درحال بررسی عمیق <b>فعالیت‌های انحصاری گوگل</b> هستند. آن‌ها به‌زودی بررسی‌های خود را به کسب‌وکارهای <b>اندروید</b> و <b>موتور جست‌وجوی</b> این شرکت توسعه می‌دهند. قبلا تنها انحصار گوگل در <b>حوزه‌ی تبلیغات</b>، در معرض بررسی دادستان‌های عمومی بود.   <br/>به گزارش بولتن نیوز به نقل از زومیت، تقریبا تمامی دادستان‌های کل آمریکا در سپتامبر گذشته، خبر از همکاری با دادستان کل جمهوری‌خواه ایالت تگزاس، <b>کن پاکستون</b> دادند. پاکستون در آن زمان اعلام کرد که بازرسی‌های قانونی، ابتدا تنها روی کسب‌وکار تبلیغات گوگل متمرکز خواهد بود. او در صحبت‌های خود به انحصار همه‌جانبه‌ی گوگل در تمامی حوزه‌های تبلیغات اینترنتی و جست‌وجو اشاره کرد. ظاهرا بازرسی‌های قانونی دادستان‌ها گسترش پیدا خواهد کرد و محصولات اندروید و موتور جست‌وجوی گوگل هم تحت نظارت و بازرسی قانونی ضد انحصار قرار می‌گیرند. <br/><b>سخنگوی دادستان کل ایالت تگزاس</b> در مصاحبه با رسانه‌ها پیرامون بازرسی کنونی گفت: <br/>درحال‌حاضر بازرسی مشترک ایالت‌ها تنها روی<b> تبلیغات آنلاین</b> متمرکز است. البته مانند تمام بازرسی‌های دیگر، حقایق کشف‌شده در جریان بازرسی، مسیر نهایی تحقیقات را مشخص می‌کنند.<br/><br/>اجماع دادستان‌های کل آمریکا به‌زودی گوگل را احضار می‌کند تا اطلاعاتی را درباره‌ی موتور جست‌وجو و سیستم‌عامل اندروید ارائه کند. البته خبر مذکور، ادعای رسانه‌ی<b> CNBC</b> است و گوگل هیچ اظهارنظری درباره‌ی آن نداشت. <br/>وقتی<b> دادستان‌های کل</b> در ماه سپتامبر خبر از برنامه‌ی بازرسی خود دادند، معاون ارشد فعالیت‌های بین‌المللی گوگل در یک پست وبلاگی نوشت: <br/>ما در سال‌های گذشته، در آمریکا و کشورهای دیگر به پرسش‌های متعددی پیرامون این موارد در حوزه‌های متعدد کسب‌وکار خود پاسخ داده‌ایم؛ درنتیجه بازرسی اخیر، <b>رویکرد جدیدی</b> برای ما نیست. ما همیشه همکاری نزدیکی با تنظیم‌گران قانون داشته‌ایم و به فعالیت خود ادامه می‌دهیم.<br/><br/><b>کمیسیون اروپا</b> قبلا بازرسی مشابهی را از گوگل انجام داده است. آن‌ها غول موتور جست‌وجو را بر اثر بازرسی‌ها به پرداخت <b>پنج میلیارد دلار</b> غرامت محکوم کردند. دلیل محکوم شدن گوگل، ارائه‌ی الزامی <b>موتور جست‌وجو</b> و<b> مرورگر کروم</b> در <b>سیستم‌عامل اندروید</b> بود.</p>
    </article>
  </body>
</html>