<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/suveren-lyd/71832052"/>
    <meta property="og:site_name" content="Dinside"/>
    <meta property="article:published_time" content="2019-11-20T18:00:00+00:00"/>
    <meta property="og:title" content="Suveren lyd!"/>
    <meta property="og:description" content="Kanskje det beste trådløs ørepropp-kjøpet akkurat nå."/>
  </head>
  <body>
    <article>
      <h6 class="kicker">TEST: Jabra Elite 75t</h6>
      <h1>Suveren lyd!</h1>
      <h2>Kanskje det beste trådløs ørepropp-kjøpet akkurat nå.</h2>
      <address><time datetime="2019-11-20T18:00:00+00:00">20 Nov 2019, 18:00</time> by <a rel="author">Pål Joakim Pollen</a></address>
      <p>Produktgruppen trådløse ørepropper er definitivt en kategori der det skjer veldig mye om dagen, og støtt og stadig kommer det nye produkter som flytter grensene.</p>
      <p>Det var først med lanseringen av <a href="https://www.dinside.no/mobil/enda-mer-tradlose-men-fremdeles-ikke-for-alle/71050875">Apples Airpods</a> for snart tre år siden denne kategorien virkelig tok av, og de siste par åra har det kommet propper med aktiv støydemping, muligheter for å slippe inn omgivelseslyd og en rekke andre funksjoner og finesser.</p>
      <related>
        <a href="https://www.dinside.no/mobil/de-perfekte-tradlose-oreproppene-for-iphone/71780275"/>
      </related>
      <p>Dagens testprodukt er Jabras splitter nye Elite 75t. De er da oppfølgere til danskenes kritikerroste Elite 65t, som blant annet trakk det lengste strået da Dinside <a href="https://www.dinside.no/fritid/de-beste-orepluggene-til-treningsturen/70158801">testet trådløse ørepropper til treningsbruk</a> for et år siden.</p>
      <p>Riktignok gjaldt det Active-versjonen, med enda litt mer friksjon i overflaten og bedret tetthet mot vann, men de to har uansett det meste til felles. Noe Active-versjon av Elite 75t er foreløpig ikke annonsert, men det vil vel ikke være den største overraskelsen om det skjer.</p>
      <p>Selv om undertegnede har testet mang et par med trådløse ørepropper de siste årene, er det bare å innrømme det først som sist: Jeg har ikke prøvd forgjengeren, Elite 65t, så vi får dessverre ikke gitt deg noen direkte sammenligning med dem.</p>
      <h3>20 prosent mindre</h3>
      <p>Det vi imidlertid kan fortelle, er at Elite 75t-øreproppene er rundt 20 prosent mindre enn sine forgjengere, og det har på ingen måte gått på bekostning av batteritiden, for den er enda bedre denne gangen.</p>
      <figure>
        <img src="https://dbstatic.no/71833588.jpg?imageId=71833588&amp;width=1024&amp;height=615"/>
        <figcaption><b>SMÅ:</b> Jabra har forminsket Elite 75t slik at de nå er 30 prosent mindre enn forgjengeren, Elite 65t. Foto: Pål Joakim Pollen Vis mer</figcaption>
      </figure>
      <p>Batteriet varer nemlig i 7,5 timer før de må tilbake i etuiet, og det holder nesten til tre ekstra fulladinger, med en total spilletid på 28 timer, som er blant de aller beste. Hva gjelder hurtiglading får du én time med musikk etter 15 minutter i etuiet – det er mer på det jevne, der enkelte, som <a href="https://www.dinside.no/mobil/vanntette-propper-med-super-lyd/71722676">Jaybird Vista</a>, kan skilte med såpass mye etter bare fem minutter.</p>
      <p>Etuiet er også svært nett av størrelse. Det veier bare 35 gram og er, når vi regner ut volumet, rundt 20 prosent større enn det originale Airpods-etuiet, men da tre gram lettere. Og som seg hør og bør i 2019: Etuiet lades med USB-C.</p>
      <figure>
        <img src="https://dbstatic.no/71833586.jpg?imageId=71833586&amp;width=512&amp;height=308"/>
        <figcaption>Etuiet til Jabra Elite 75t er ganske nett av størrelse og lader proppene nesten tre fulle ganger. Foto: Pål Joakim Pollen Vis mer</figcaption>
      </figure>
      <p>Øreproppene smekker på plass med magneter når du putter dem på plass, og små led-pærer på hver propp gir deg beskjed om at de lader (rød) og når de er fulladet (grønn). Selve etuiet har også en liten ledpære på baksiden som indikerer gjenstående batteri, og i den tilhørende Jabra-appen kan du se detaljert batteristatus (i prosent) både på propper og etui. Der etuiet ser ut til å rapporteres svært nøyaktig, er prosentangivelsen mye grovere på selve proppene, der de i skrivende stund har stått på 89 prosent overkant lenge – det virker rett og slett som at dette oppdateres sjelden i appen.</p>
      <h3>Sitter som støpt</h3>
      <p>Et viktig aspekt med in-ear-øreplugger som dette, er at de må sitte godt i øret. Isolasjonen gjør at du får en god passiv støydemping, og ikke minst: bedre lyd, spesielt i bassfrekvensene.</p>
      <p>Med i Jabra-esken får du tre par med gummipropper i ulike størrelser, og her på kontoret har vi alle funnet noen som passer. Det bør heller ikke være noe i veien for å bruke noen du har fra før, siden festet er av den vanlige, sirkulære sorten.</p>
      <p>Utformingen gjør også at ørepluggene lener seg på innsiden av øremuslingen - i undertegnedes ører sitter Elite 75t som støpt og har aldri vært i nærheten av å falle ut, og de er ikke langt unna å gå i flukt med resten av øret - svært diskret, må vi si.</p>
      <figure>
        <img src="https://dbstatic.no/71833587.jpg?imageId=71833587&amp;x=19.286871961102&amp;y=10.268948655257&amp;cropw=52.025931928687&amp;croph=75.061124694377&amp;width=321&amp;height=307"/>
        <figcaption><b>SMÅ:</b> Ikke mange ørepropper gjør så lite ut av seg i øret som Jabra Elite 75t. Foto: Martin Kynningsrud Størbu Vis mer</figcaption>
      </figure>
      <p>Elite 75t bærer for øvrig en IP55-sertifisering, som gjør at de i vanlig bruk er vanntette mot regn og svette, og Jabra er blant svært få produsenter som gir deg to års garanti på akkurat dét.</p>
      <h3>Knapper på hvert øre</h3>
      <p>Enkelte produsenter velger å bruke berøringsfølsomme felt på slike ørepropper, men Jabra har her fortsatt med fysiske knapper. Fordelen er at det sjelden blir utilsiktede berøringer, men lager man knappene for harde kan det være et visst ubehag knyttet til det å trykke på dem, siden du da trykker proppene inn i øret.</p>
      <p>Her synes vi Jabra klarer seg godt - hardheten er god nok til at du sjelden vil oppleve å trykke på dem utilsiktet, men samtidig løs nok til at det ikke er noe spesielt ubehag å spore når vi trykker på dem.</p>
      <p>Her kan det meste betjenes direkte fra ørene, med ulik funksjonalitet på høyre og venstre propp. Ett trykk på den venstre slår av og på HearThrough, som lar deg høre omgivelseslyden <i>nesten</i> like godt som om du ikke hadde noen propper i ørene i det hele tatt, og via appen velger du om du da vil at musikken skal dempes når det gjøres. Dobbelt- og trippeltrykk hopper til neste og forrige sang.</p>
      <figure>
        <img src="https://dbstatic.no/71833381.jpg?imageId=71833381&amp;width=1024&amp;height=615"/>
        <figcaption><b>FYSISKE KNAPPER:</b> Jabra har fortsatt valgt fysiske knapper på Elite 75t fremfor berøringsfølsomme flater. Foto: Pål Joakim Pollen Vis mer</figcaption>
      </figure>
      <p>På høyre propp pauser du musikken med ett trykk og aktiverer stemmeassistenten på telefonen med to. Du kan dessuten regulere volumet ved å holde en av dem inne (venstre for ned, høyre for opp). Jabra jobber også med såkalt «wakeword»-aktivering av stemmeassistenten, altså der du bruker stemmen for å vekke den til live, men det kommer da som en oppdatering senere.</p>
      <p>Merk dog at Jabra ikke har full støtte for Google Assistent, slik du for eksempel finner i <a href="https://www.dinside.no/mobil/helt-tradlose---med-stoydemping/71503437">Sonys WF-1000XM3</a>, der du kan få varslene fra telefonen lest opp når de tikker inn. De har imidlertid støtte for multipoint, altså der du kan være koblet til to enheter samtidig.</p>
      <h3>Strålende lyd</h3>
      <p>De siste månedene har mange tester av trådløse ørepropper signert undertegnede gått i følgende dur: <i>Joda, de låter meget godt, men fortsatt er det et lite stykke opp til de alldeles strålende <a href="https://www.dinside.no/mobil/test-den-beste-lyden-vi-har-hort-fra-tradlose-orepropper/70558425">Sennheiser Momentum True Wireless</a>.</i></p>
      <p>Vel, denne gangen er vi svært fornøyde, og slett ikke sikre på om vi lenger holder en knapp på Sennheiserne.</p>
      <p>Den første låta jeg satt på var Gullas <i>Håp</i>, som jeg aldri hadde hørt før. Det tok ikke mange sekundene før jeg tenkte at lyden var veldig detaljert og ren, men at det ikke akkurat var mye bass. Jeg var akkurat i ferd med å fiske fram Jabra-appen for å justere equalizeren før droppet et drøyt minutt ut i sangen slo til og det gikk kaldt nedover ryggen på meg.</p>
      <p>For - herrejemini for en herlig bassrespons! Den går så deilig og dypt, men samtidig uten å overdøve øvrige instrumenter og vokal. Det er umulig ikke å svinge litt med hodet i det diskorytmene i Dua Lipas <i>Don't start now </i>dunker mot trommehinnene, eller i det orkesteret drar i gang på Brian Brombergs <i>Elpehants on ice skates</i>.</p>
      <p>Jabra Elite 75t låter rett og slett særdeles spenstig, detaljert og dynamisk hva enn jeg spiller på dem, og skulle du finne bassen litt i overkant eller diskanten litt for skarp, lar det seg stille på i appen. Selv synes jeg det låter knallgodt på standardinnstillingen denne gangen, som også er noe sjelden vare for min del.</p>
      <figure>
        <img src="https://dbstatic.no/71833739.jpg?imageId=71833739&amp;x=0&amp;y=0&amp;cropw=100&amp;croph=100&amp;width=644&amp;height=502"/>
        <figcaption>I Jabra-appen kan du skru både på equalizerinnstillinger og diverse annet småtteri. Skjermbilde: Pål Joakim Pollen Vis mer</figcaption>
      </figure>
      <h3>Ganske gode på handsfree</h3>
      <p>Det siste året har Jabra vært blant våre favoritter på handsfree-samtaler med hodesettet <a href="https://www.dinside.no/mobil/ja---bra-jabra/71037915">Elite 85h</a>. Fullt like gode er ikke øreproppene, men vi opplever dem uansett som over middels gode i dette segmentet.</p>
      <p>Hearthrough-teknologien, som altså slipper inn omgivelseslyd, gjør at du hører din egen stemme brillefint mens du prater, og stort sett har det gått ubemerket hen i andre enden av samtalen når vi har brukt handsfree, men ikke <i>hver</i> gang.</p>
      <p>Enkelte ganger har mikrofonene ikke helt klart å skille vår stemme fra bakgrunnsstøyen, men Jabra får uansett godkjent på dette punktet. På handsfree holder vi Airpods og Airpods Pro som de beste proppene.</p>
      <h3>Konklusjon</h3>
      <p>Det er lite som taler mot Jabra når det gjelder Elite 75t. De byr på fremragende lydkvalitet, svært god batteritid, tåler både regn og øresvette og sitter meget godt i øret.</p>
      <figure>
        <img src="https://dbstatic.no/71833710.jpg?imageId=71833710&amp;x=0&amp;y=0&amp;cropw=100&amp;croph=100&amp;width=321&amp;height=296"/>
      </figure>
      <p>De har også god og effektiv betjening, der du ikke trenger å ta mobilen opp fra lomma hverken for å regulere volumet eller kalle på stemmeassistenten. Riktignok har de ingen aktiv støydemping å by på, men spør du oss, er den passive støydempingen man får fra et par in-ear-ørepropper ganske god allikevel, så <i>veldig</i> mye ikke er det ikke å tjene der uansett.</p>
      <p>Og med en anbefalt utsalgspris på 1800 kroner (senket fra opprinnelige 2.000 kroner rett før lansering) fremstår disse øreproppene som kanskje det beste øreproppkjøpet akkurat nå, og noe du definitivt bør vurdere å føre opp på ønskelista til jul.</p>
      <related>
        <a href="https://www.dinside.no/mobil/bare-vinneren-far-terningkast-seks/71388011"/>
      </related>
    </article>
  </body>
</html>