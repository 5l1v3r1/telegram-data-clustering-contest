<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191120/tennissers-uitgeschakeld-in-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T18:57:13+00:00"/>
    <meta property="og:title" content="Tennissers uitgeschakeld in Daviscup"/>
    <meta property="og:description" content="MADRID (ANP) - De Nederlandse tennissers hebben tijdens de Daviscup Finals ook hun tweede ontmoeting verloren, waardoor uitschakeling een feit is. Groot-Brittannië was in Madrid met 2-1 te sterk voor Oranje. In het beslissende dubbelspel redden Wesley Koolhof en Jean-Julien Rojer het niet tegen Jamie Murray en Neal Skupski: 4-6 6-7 (6)."/>
  </head>
  <body>
    <article>
      <h1>Tennissers uitgeschakeld in Daviscup</h1>
      <address><time datetime="2019-11-20T18:57:13+00:00">20 Nov 2019, 18:57</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Nederlandse tennissers hebben tijdens de Daviscup Finals ook hun tweede ontmoeting verloren, waardoor uitschakeling een feit is. Groot-Brittannië was in Madrid met 2-1 te sterk voor Oranje. In het beslissende dubbelspel redden Wesley Koolhof en Jean-Julien Rojer het niet tegen Jamie Murray en Neal Skupski: 4-6 6-7 (6).</b>
      </p>
      <p>Koolhof en Rojer stonden in de tweede set nog met 5-2 voor. In de tiebreak kregen ze op 6-4 twee setpunten. De Britten trokken echter met sterk spel de laatste vier punten naar zich toe.</p>
      <p>Het was de eerste keer ooit dat Koolhof en Rojer een duo vormden. Koolhof maakte zijn debuut in Daviscupverband. De debutant zou dinsdag al aantreden tegen Kazachstan, maar captain Paul Haarhuis besloot toch voor Rojer en Robin Haase te kiezen voor het dubbelspel. Ook die partij ging verloren.</p>
      <p>Eerder op woensdag had Tallon Griekspoor in het eerste enkelspel in een spannende driesetter verloren van Andy Murray en had vervolgens Haase in drie sets gewonnen van Daniel Evans.</p>
      <p>Na de 2-1-nederlaag tegen Kazachstan op dinsdag moest Nederland ruim winnen van de Britten om nog kans te maken op een plek bij de beste acht van de finaleweek van het landentoernooi. Alleen de zes groepswinnaars en de twee beste nummers 2 gaan door naar de kwartfinales.</p>
      <p>Groot-Brittannië en Kazachstan strijden donderdag om groepswinst. Vrijdag vinden de kwartfinales plaats en de finale is zondag.</p>
      <p>Oranje moet begin 2020 een kwalificatiewedstrijd spelen om zich opnieuw te plaatsen voor de Finals. De loting is op zondag 24 november, in Madrid.</p>
    </article>
  </body>
</html>