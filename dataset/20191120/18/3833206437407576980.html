<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Biznesmen-broi-po-1000-leva-za-vsyako-otsecheno-durvo-zad-hotel-Sankt-Peterburg-915433"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T18:09:00+00:00"/>
    <meta property="og:title" content="Бизнесмен брои по 1000 лева за всяко отсечено дърво зад хотел &quot;Санкт Петербург&quot;"/>
    <meta property="og:description" content="Шефът на фирма &quot;Парадайс Гардън Резидънс&quot; ЕООД Байрям Солак ще трябва да заплати 7000 лева глоба зар..."/>
  </head>
  <body>
    <article>
      <h1>Бизнесмен брои по 1000 лева за всяко отсечено дърво зад хотел "Санкт Петербург"</h1>
      <address>
        <time datetime="2019-11-20T18:09:00+00:00">20 Nov 2019, 18:09</time>
      </address>
      <p>Шефът на фирма "Парадайс Гардън Резидънс" ЕООД Байрям Солак ще трябва да заплати 7000 лева глоба заради незаконната сеч зад хотел "Санкт Петербург" в Пловдив, предаде репортер на <b>Plovdiv24.bg</b>. Решението на пловдивския районен съд е от понеделник.</p>
      <p>Сагата започна още през март, когато граждани подадоха сигнал до медията ни за поголовна сеч е зелената площ. По-късно представители на гражданската инициатива "Да се спаси парка зад хотел "Санкт Петербург" подали сигнал и до институциите – така на 12 април в имота пристигнали инспектори от общинския инспекторат, ОП "Градини и паркове" и район "Северен".</p>
      <p>В хода на проверката било установено, че дружеството имало разрешение за премахване на пет дървета, но моторните резачки натръшкали още 7. През юни шефът на фирмата Байрям Солак получил лично и акт с 7000 лева глоба, а по-късно подал жалба в съда срещу издаденото наказателно постановление.</p>
      <p>Пред Темида говорили служителите присъствали на проверката, които настояли за потвърждаване на акта. От "Парадайс Гардън Резидънс" ЕООД контрирали с факта, че дървета са били рязани и през 2018 година, като най-вероятно дружеството неправомерно е санкционирано два пъти за едно нарушение.</p>
      <p>Служителите, които извършили проверката на място, обяснили, че описаните в протокола и акта дървета са "прясно“ изсечени, а това личало от липсата на изсъхване по дънерите.</p>
      <p>Според наредбата за развитие, поддържане и опазване на зелената система в Пловдив, лице, което отсече повече от определените с писмено предписание дървета, се наказва с "имуществена санкция" в размер от 5000 до 10 000 лева.</p>
      <p>Магистратите потвърдили глобата от 7000 лева – по 1000 лева за всяко отсечено в повече дърво. Решението подлежи на обжалване пред административния съд.</p>
    </article>
  </body>
</html>