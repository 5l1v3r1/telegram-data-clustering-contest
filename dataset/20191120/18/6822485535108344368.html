<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829140.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T18:06:00+00:00"/>
    <meta property="og:title" content="پژوهش‌های جدید درباره رابطه ویتامین C و آنفولانزا"/>
    <meta property="og:description" content="به گزارش مهر به نقل از اینسایدر، مصرف ویتامین سی نمی‌تواند باعث پیشگیری از ابتلا به آنفولانزا شود.  "/>
  </head>
  <body>
    <article>
      <h1>پژوهش‌های جدید درباره رابطه ویتامین C و آنفولانزا</h1>
      <address>
        <time datetime="2019-11-20T18:06:00+00:00">20 Nov 2019, 18:06</time>
      </address>
      <p>بر اساس نتایج مطالعات اخیر، مصرف ویتامین C در پیشگیری از آنفولانزا تاثیری ندارد.</p>
      <p>به گزارش مهر به نقل از اینسایدر، مصرف ویتامین سی نمی‌تواند باعث پیشگیری از ابتلا به آنفولانزا شود.  </p>
      <p>بنابر اعلام این نشریه، بسیاری از افراد برای پیشگیری از سرماخوردگی و آنفلوآنزای قریب‌الوقوع انواع داروهای بدون نسخه، گیاهان دارویی و پودرهای ویتامین C را استفاده می‌کنند اما به گفته متخصصان آمریکایی، این ویتامین تنها طول دوره بیماری‌های فصلی را کاهش می‌دهد و نقشی در جلوگیری از بروز آنها ندارد.</p>
      <p>متخصصان معتقدند اگر سالم هستید، احساس خوبی دارید و فقط می‌خواهید از بیماری‌های فصلی جلوگیری کنید ویتامین C نمی تواند تاثیر خاصی بر روی بدن داشته باشد.  بدن بزرگسالان روزانه به ۷۵ تا ۹۰ میلی گرم ویتامین C نیاز دارد اما اگر می‌خواهید طول دوره سرماخوردگی و آنفلوآنزا و شدت آن را کاهش دهید، روزانه ۲۰۰ میلی‌گرم از این ویتامین را مصرف کنید.</p>
      <p>نتایج مطالعات حاکی از آن است،  مصرف بیش از حد این ویتامین نیز عوارض جانبی دارد. مصرف بیش از ۲۰۰۰ میلی‌گرم ویتامین C در روز، خطر مشکلات گوارشی مانند تهوع و شکم درد را افزایش می‌دهد. همچنین خطر تشکیل سنگ کلیه در اثر مصرف بیش از حد این ویتامین نیز بالا می‌رود.</p>
    </article>
  </body>
</html>