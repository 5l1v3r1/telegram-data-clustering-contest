<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727428"/>
    <meta property="og:site_name" content="De Standaard"/>
    <meta property="article:published_time" content="2019-11-20T18:27:00+00:00"/>
    <meta property="og:title" content="Minder dan 1 op de 100 weigert digitale energiemeter"/>
    <meta property="og:description" content="Op 31 oktober 2019 had Fluvius al 111.680 digitale gas- en elektriciteitsmeters in Vlaanderen geïnstalleerd. Dat meldt de netwerkbeheerder woensdag. Het aa..."/>
  </head>
  <body>
    <article>
      <h1>Minder dan 1 op de 100 weigert digitale energiemeter</h1>
      <address>
        <time datetime="2019-11-20T18:27:00+00:00">20 Nov 2019, 18:27</time>
      </address>
      <p>
        <b>Op 31 oktober 2019 had Fluvius al 111.680 digitale gas- en elektriciteitsmeters in Vlaanderen geïnstalleerd. Dat meldt de netwerkbeheerder woensdag. Het aantal geweigerde meters blijft minder dan 1 procent.</b>
      </p>
      <p>De uitrol van de digitale meter is officieel gestart op 1 juli. Sinds die dag plaatst Fluvius alleen nog digitale energiemeters bij elke nieuwe klantvraag, zoals bij bouwers en verbouwers, nieuwe eigenaars van zonnepanelen en budgetmeterklanten. Op die manier werden tot 31 oktober al 96.918 digitale meters geplaatst, waarvan 15.151 bij klanten met zonnepanelen.</p>
      <p>Sinds begin juli en tot eind 2022 loopt ook een ombouwprogramma voor bestaande zonnepanelen- en budgetmeterklanten, en gezinnen met een ‘slimme meter’ uit vroegere proefprojecten. In die groep werden tot 31 oktober al 14.762 digitale meters geplaatst, waarvan 2.930 bij klanten met zonnepanelen.</p>
      <p>Tot nu toe konden volgens Fluvius 982 digitale meters niet geplaatst worden omdat een klant dat expliciet niet wenste. Dat blijft, net als de voorbije maanden, minder dan 1 procent van alle voorziene installaties. De netbeheerder wijst er evenwel op dat de installatie verplicht is en niet geweigerd kan worden.</p>
      <p>Wanneer u aan de beurt bent om eventueel een digitale meter te krijgen, kan u nagaan op de site van <a href="https://www.fluvius.be/nl/thema/meters-en-meterstanden/digitale-meter/wanneer-krijg-ik-digitale-meters">Fluvius</a>.</p>
    </article>
  </body>
</html>