<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/kulfoldi-korkep/olaszorszagban-kothet-ki-a-chelsea-vilagbajnoka-a-city-magahoz-lancolna-a-csapat-golvagojat-kulfoldi-korkep"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T18:46:36+00:00"/>
    <meta property="og:title" content="Olaszországban köthet ki a Chelsea világbajnoka, a City magához láncolná a csapat gólvágóját– külföldi körkép"/>
    <meta property="og:description" content="A legfontosabb és legérdekesebb szerdai hírek a külföldi foci világából és a nemzetközi átigazolási piacról. Körkép."/>
  </head>
  <body>
    <article>
      <h1>Olaszországban köthet ki a Chelsea világbajnoka, a City magához láncolná a csapat gólvágóját– külföldi körkép</h1>
      <address><time datetime="2019-11-20T18:46:36+00:00">20 Nov 2019, 18:46</time> by <a rel="author">csakfoci.hu</a></address>
      <p>
        <b>
          <b>A legfontosabb és legérdekesebb szerdai hírek a külföldi foci világából és a nemzetközi átigazolási piacról. Körkép.</b>
        </b>
      </p>
      <h3>ANGLIA</h3>
      <p><b>Premier League:</b> <a href="http://www.csakfoci.hu/nemzetkozi-foci/angol-foci/premier-league-jose-mourinhot-neveztek-ki-a-bl-csapat-elere-hivatalos">José Mourinhót nevezték ki a BL-csapat élére – hivatalos</a></p>
      <p><b>Tottenham</b>: Victor Wanyama a skót élvonalbeli Celtic kölcsönjátékosa lehet januártól, miután elégedetlen a játékperceivel – csupán háromszor kapott lehetőséget a mostani idényben. (The Guardian)</p>
      <p><b>Manchester City:</b> A Real Madriddal és a Barcelonával is szóba hozott Raheem Sterling megkezdte a tárgyalásokat jelenlegi klubjával a szerződése meghosszabbításáról. Az angol válogatott játékos ugyan egy évvel ezelőtt írta alá a legutóbbi kontraktusát, aminek köszönhetően heti 300 ezer fontot keres, ám az utóbbi hónapokban nyújtott teljesítményének köszönhetően még tovább növekedhet a fizetése, amivel magához láncolná őt a City. (Daily Mail)</p>
      <p><b>Newcastle/Leicester:</b> Mindkét csapat szívesen látná soraiban a Le Mans 20 éves középpályását, Stephane Diarrát. Az elefántcsontparti születésű, de francia állampolgársággal is rendelkező labdarúgó 16 fellépésén 3 gólt lőtt és 2 gólpasszt adott a mostani másodosztályú idényben. (L’Equipe)</p>
      <h3>SPANYOLORSZÁG</h3>
      <p><b>Atlético Madrid:</b> Nagyon közel állnak ahhoz, hogy a télen megszerezzék a brazil Atlético Paranense középpályását, Brunom Guimaraest 30 millió euróért. (AS)</p>
      <h3>OLASZORSZÁG</h3>
      <p><b>Inter</b>: Tárgyalásokat kezdett a klub a Chelsea-vel Olivier Giroud megszerzéséről. A francia támadó szerződése a szezon végén lejár, Frank Lampard vezetőedző érkezése óta pedig a háttérbe szorult, csupán két meccsen volt a kezdőcsapat tagja. (Calciomercato)</p>
      <p><b>Genoa</b>: Orvosi vizsgálaton esett át a svéd élvonalbeli Hammarby szélsője, Muamer Tankovic, aki januárban csatlakozik az olasz élvonalbeli klubhoz. A 24 éves válogatott játékos 28 meccsén 14 gólt lőtt a 2019-es idényben. (Gianluca Di Marzio)</p>
      <h3>NÉMETORSZÁG</h3>
      <p><b>Borussia Dortmund</b>: Amennyiben Lucian Favre marad a következő nyártól is a vezetőedző, úgy minden bizonnyal távozik a csapattól Mario Götze. A 27 éves játékos szerepeltetését finoman sem favorizálja a tréner, a most futó szezonban 11 meccsen csupán 90 percet kapott. (Bild)</p>
      <p><b>Bayern München:</b> Aláírta új, 2022 nyaráig szóló szerződését a 19 éves tehetség kapus, Christian Fruchtl.</p>
      <figure>
        <iframe data-src="https://twitter.com/FCBayernEN/status/1197095412768923648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>VILÁGFOCI</h3>
      <p><b>Lengyelország</b>: A lengyel élvonalbeli Górnik Zabrzéhoz igazolhat januárban a Bayern München, a Köln, az Arsenal, az Inter és Galatasaray korábbi, a japán Vissel Kobe jelenlegi támadója, Lukas Podolski. A 130-szoros német válogatott játékos Lengyelországban született, ezért szeretne közelebb lenni otthonához. (Przeglad Sportowy)</p>
    </article>
  </body>
</html>