<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/uz-vakantajiem-amatiem-neplp-kandide-ari-serzants-eglitis-un-slapins.a339067/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T18:26:00+00:00"/>
    <meta property="og:title" content="Uz vakantajiem amatiem NEPLP kandidē arī Seržants, Eglītis un Šlāpins"/>
    <meta property="og:description" content="Konkursā uz Nacionālās elektronisko plašsaziņas līdzekļu padomes (NEPLP) locekļa amatu kandidatūras pieteikuši arī bijušais Saeimas deputāts Kārlis Seržants, žurnālists Jānis Eglītis un filozofs un publicists Ilmārs Šlāpins."/>
  </head>
  <body>
    <article>
      <h1>Uz vakantajiem amatiem NEPLP kandidē arī Seržants, Eglītis un Šlāpins</h1>
      <address>
        <time datetime="2019-11-20T18:26:00+00:00">20 Nov 2019, 18:26</time>
      </address>
      <p>
        <b>Konkursā uz Nacionālās elektronisko plašsaziņas līdzekļu padomes (NEPLP) locekļa amatu kandidatūras pieteikuši arī bijušais Saeimas deputāts Kārlis Seržants, žurnālists Jānis Eglītis un filozofs un publicists Ilmārs Šlāpins.</b>
      </p>
      <p>Kā aģentūrai LETA pastāstīja Saeimas Cilvēktiesību un sabiedrisko lietu komisijas priekšsēdētājs Artuss Kaimiņš ("KPV LV"), šodien līdz konkursa noslēgumam plkst.17 uz NEPLP divām vakancēm dokumentus ir iesnieguši 17 personas.</p>
      <p>Konkursā startē arī režisors Jānis Ābele, žurnālists, pētnieks Oļģerts Tipāns, bijušais Latvijas Radio skaņu inženieris Andis Plakans, korporatīvo komunikāciju praktiķis un pasniedzējs Ilmārs Jargans, Jekaterina Jerofejeva-Āboliņa, žurnāliste Ieva Kalderauska, Latvijas Kristīgā radio ziņu redaktore Ginta Linmeijere, rakstniece un žurnāliste Eva Mārtuža, Ilze Pētersone, žurnālists Jānis Zariņš un bijusī NEPLP locekle Aija Dulevska.</p>
      <p>Jau iepriekš konkursam bija pieteikušies ilggadējā Latvijas Radio darbiniece, muzikoloģe Daiga Mazvērsīte, kādreizējais Kultūras ministrijas Mediju politikas nodaļas vadītājs Roberts Putnis un mūziķe Inese Šuļžanoka.</p>
      <p>Kandidātu atlasei bija piesaistīta arī personālatlases kompānija "CV Online", un Kaimiņš uzsvēra, ka viņš un komisija nezinot, kurus kandidātus pēc atlases kompānijas piesaistes uzrunājis "CV Online" un kuri pieteikušies paši. Komisijas vadītājs akcentēja, ka atlases kompānijas darbam atvēlētie 5000 eiro ir atmaksājušies, nodrošinot atbilstošu konkurenci uz NEPLP vakancēm.</p>
      <p>Tālākajā procesā paredzēts veikt šo personu pārbaudi valsts attiecīgajos informācijas reģistros un pēc divām nedēļām aicināt uz Cilvēktiesību komisijas sēdēm, lai varētu viņus iztaujāt atklātās sēdēs, kurās varēs piedalīties visi Saeimas deputāti, pastāstīja Kaimiņš.</p>
      <p>Komisijas vadītājs pateicas par pretendentu "uzdrošināšanos un drosmi" piedalīties šajā atlasē.</p>
      <p>Kā ziņots, konkurss uz NEPLP locekļu divām vakancēm izsludināts, jo šo amatu atstājusi Gunta Līdaka un decembrī šo amatu atstās arī padomes vadītāja Dace Ķezbere.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/abolins-algu-jautajuma-zurnalistiem-un-raidorganizaciju-asociacijai-jasezas-pie-viena-galda.a339097/"/>
        <a href="https://www.lsm.lv/raksts/zinas/latvija/lnt-parveidei-par-sieviesu-kanalu-ludz-izsniegt-jaunu-licenci-tas-prasis-vairakus-menesus.a338997/"/>
        <a href="https://www.lsm.lv/raksts/zinas/latvija/neplp-aptur-9-tv-kanalu-retranslaciju.a339007/"/>
        <a href="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/"/>
        <a href="https://www.lsm.lv/raksts/zinas/latvija/tv3-sieviesu-un-bernu-kanalus-vel-kadu-laiku-naksies-pagaidit.a338559/"/>
        <a href="https://www.lsm.lv/raksts/zinas/latvija/mediju-uzraugs-aizvien-neredz-iespeju-izmainam-kanala-lnt-apraide.a338289/"/>
        <a href="https://www.lsm.lv/raksts/zinas/latvija/neplp-pielauj-sodus-jau-decembri-ieceretaja-pareja-no-lnt-uz-jaunu-tv-kanalu.a338206/"/>
        <a href="https://www.lsm.lv/raksts/zinas/latvija/tv3-parsudzejusi-neplp-mutisko-aizradijumu-par-tas-kritizesanu-ari-ltv-tiesa-apstridejusi-sodu-par-helmana-pieminesanu-sizeta.a338020/"/>
      </related>
    </article>
  </body>
</html>