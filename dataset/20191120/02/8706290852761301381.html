<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685376/stournaras-den-prepei-na-yparxei-efisychasmos-oi-prokliseis-einai"/>
    <meta property="og:site_name" content="enikos.gr"/>
    <meta property="article:published_time" content="2019-11-20T02:25:00+00:00"/>
    <meta property="og:title" content="Στουρνάρας: Δεν πρέπει να υπάρξει εφησυχασμός - Οι προκλήσεις είναι ακόμη πολλές"/>
    <meta property="og:description" content="Ο κ. Στουρνάρας εμφανίστηκε αισιόδοξος για την ελληνική οικονομία, προβλέποντας ότι η ανάπτυξη θα επιταχυνθεί το 2020 στο..."/>
  </head>
  <body>
    <article>
      <h1>Στουρνάρας: Δεν πρέπει να υπάρξει εφησυχασμός - Οι προκλήσεις είναι ακόμη πολλές</h1>
      <address>
        <time datetime="2019-11-20T02:25:00+00:00">20 Nov 2019, 02:25</time>
      </address>
      <p>Το σχέδιο "Ηρακλής" είναι ένα σημαντικό βήμα για την αντιμετώπιση του προβλήματος των "κόκκινων δανείων" των ελληνικών τραπεζών, ωστόσο από μόνο του «δεν αρκεί, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ», τόνισε ο διοικητής της Τράπεζας της Ελλάδος, <a href="http://www.enikonomia.gr/economy/226033,stournaras-i-tte-provlepei-anaptyxi-24-gia-to-2020.html%CE%93%CE%B9%CE%AC%CE%BD%CE%BD%CE%B7%CF%82%20%CE%A3%CF%84%CE%BF%CF%85%CF%81%CE%BD%CE%AC%CF%81%CE%B1%CF%82">Γιάννης Στουρνάρας</a>, μιλώντας χθες το απόγευμα στην παρουσίαση του βιβλίου του Κ. Γκράβα, με τίτλο: «Οικονομικός Πόλεμος και Νομισματική Ειρήνη: Η Ελληνική Οικονομική Κατάθλιψη».</p>
      <p>Η κυβέρνηση σε συνεργασία με την ΤτΕ, είπε ο κεντρικός τραπεζίτης, "επεξεργαζόμαστε λύσεις που αντιμετωπίζουν συνολικά το πρόβλημα, μαζί με τα ζητήματα που θέτει η αναβαλλόμενη φορολογία", ενώ παρομοίωσε τον όγκο των κόκκινων δανείων με «βρόγχο που πνίγει το τραπεζικό σύστημα» καθώς υπερβαίνουν το 40% των συνολικών δανείων τους.</p>
      <p>Ο κ. Στουρνάρας εμφανίστηκε αισιόδοξος για την ελληνική οικονομία, προβλέποντας ότι το ΑΕΠ φέτος θα αυξηθεί κατά 1,9%, ενώ το 2020 η ανάπτυξη θα επιταχυνθεί στο 2,3-2,5%. Σημείωσε ότι η κυβέρνηση που προέκυψε από τις εκλογές του περασμένου Ιουλίου υιοθετεί μια πολιτική φιλική προς την επιχειρηματικότητα, δίνει έμφαση στις ιδιωτικοποιήσεις και τις μεταρρυθμίσεις, ενώ έχει θέσει ως πρωταρχικό της στόχο την προσέλκυση περισσότερων ξένων επενδύσεων.</p>
      <p>Προειδοποίησε ωστόσο ότι όλα αυτά δεν θα πρέπει να οδηγούν σε εφησυχασμό και μείωση των προσπαθειών, καθώς οι προκλήσεις μπροστά μας είναι ακόμη πολλές. Όπως υπογράμμισε, με δεδομένους τους δημογραφικούς περιορισμούς, η πραγματοποίηση μεταρρυθμίσεων και ιδιωτικοποιήσεων και η αύξηση του ρυθμού των επενδύσεων, κυρίως των άμεσων ξένων επενδύσεων που βοηθούν την κάλυψη του επενδυτικού κενού χωρίς δανεισμό, είναι μονόδρομος για την αύξηση της παραγωγικότητας και το ρυθμό οικονομικής ανάπτυξης σε μακροπρόθεσμο ορίζοντα.</p>
      <p>Αναφερόμενος στη διεθνή διάσταση της κρίσης, ο κ. Στουρνάρας εξήρε την πολιτική και τις παρεμβάσεις της Ευρωπαϊκής Κεντρικής Τράπεζας στη διάρκεια των προηγούμενων ετών, υποστήριξε ωστόσο ότι απαιτούνται και άλλα μέτρα για την εμβάθυνση της ΟΝΕ έτσι ώστε να αντιμετωπίσουμε τις εναπομένουσες προκλήσεις και να είμαστε καλύτερα προετοιμασμένοι για μια μελλοντική κρίση, όταν και εάν αυτή έρθει. Η εμβάθυνση μπορεί να επιτευχθεί, μεταξύ άλλων, με την ολοκλήρωση της Τραπεζικής Ένωσης και την υιοθέτηση ενός ευρωπαϊκού συστήματος ασφάλισης καταθέσεων, είπε.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/685390/dimosionomiko-symvoulio-efiktos-ypo-proypotheseis-o-stochos-gia-t%0A%20%20%20%20%0A"/>
        <a href="http://www.enikos.gr/economy/685304/rythmous-anaptyxis-2-vlepei-i-ebrd-gia-tin-elliniki-oikonomia-oi-%0A%20%20%20%20%0A"/>
        <a href="http://www.enikos.gr/economy/685193/stournaras-den-vlepo-skandalo-novartis%0A%20%20%20%20%0A"/>
        <a href="http://www.enikos.gr/economy/685078/i-ekthesi-tis-komision-gia-tin-elliniki-oikonomia-oi-provlepseis-%0A%20%20%20%20%0A"/>
        <a href="http://www.enikos.gr/economy/684914/sta-cheria-ton-etaireion-diacheirisis-kokkina-daneia-60-dis-evro%0A%20%20%20%20%0A"/>
        <a href="http://www.enikos.gr/economy/684594/stournaras-i-tte-tha-energopoiisei-to-diko-tis-schedio-gia-meiosi%0A%20%20%20%20%0A"/>
        <a href="http://www.enikos.gr/economy/682843/fthinoporines-provlepseis-tis-komision-gia-tin-ellada-anaptyxi-18%0A%20%20%20%20%0A"/>
        <a href="http://www.enikos.gr/economy/682742/ebrd-i-anaptyxi-tis-ellinikis-oikonomias-anamenetai-na-enischythe%0A%20%20%20%20%0A"/>
        <a href="http://www.enikos.gr/economy/681541/stournaras-apodeichthike-oti-zousame-me-mia-vasiki-psevdaisthisi%0A%20%20%20%20%0A"/>
      </related>
    </article>
  </body>
</html>