<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818493/%DA%86%D9%86%D8%AF-%D8%AA%D9%88%D8%B5%DB%8C%D9%87-%D8%B3%D9%84%D8%A7%D9%85%D8%AA%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%81%D9%86%D8%A7%D9%88%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T02:36:00+00:00"/>
    <meta property="og:title" content="چند توصیه سلامتی برای استفاده از فناوری"/>
    <meta property="og:description" content="بیشتر مردم از اثرات نامطلوبی که دستگاه‌های دیجیتال ممکن است بر سلامت روان آن‌ها داشته باشند، آگاهند اما شاید کمتر کسی از فواید تکنولوژی برای بهبود وضعیت روانی اطلاع داشته باشد."/>
  </head>
  <body>
    <article>
      <h1>چند توصیه سلامتی برای استفاده از فناوری</h1>
      <address><time datetime="2019-11-20T02:36:00+00:00">20 Nov 2019, 02:36</time> by <a rel="author">مهسا سلطانی</a></address>
      <p>بیشتر مردم از اثرات نامطلوبی که دستگاه‌های دیجیتال ممکن است بر سلامت روان آن‌ها داشته باشند، آگاهند اما شاید کمتر کسی از فواید تکنولوژی برای بهبود وضعیت روانی اطلاع داشته باشد.</p>
      <p>به گزارش ایسنا، تنها چند دقیقه صرف وقت در رسانه‌های اجتماعی ممکن است افراد را به این باور برساند که دیگران بسیار سالم‌تر، ثروتمندتر و شادتر از آن‌ها زندگی می‌کنند. این امر می‌تواند سلامت روان افرادی را که چنین تصوری دارند به خطر بیاندازد.</p>
      <p>مطالعات هم‌چنین ارتباط مستقیم افسردگی با حسادت‌های فیسبوکی را نشان داده‌اند.</p>
      <p>حسادت در رسانه‌های اجتماعی، در کنار مشکلات در روابط، سلامتی و خواب که ناشی از پیمایش بیش از حد در رسانه‌های اجتماعی است، باعث شده که از این تکنولوژی اغلب به عنوان وسیله‌ای یاد شود که وضعیت سلامت روان را متزلزل می‌کند.</p>
      <p>
        <b>اما آیا این تکنولوژی‌ها واقعاََ سلامت روان ما را ویران می‌کند یا چگونگی استفاده ما از آن‌ها، زیان‌آور بودن یا مفید بودنشان تعیین می‌کند؟</b>
      </p>
      <p>در واقع روش‌های زیادی وجود دارد که به کمک آن‌ها می‌توانید از دستگاه‌های دیجیتالی خود برای ایجاد قدرت ذهنی استفاده کنید. کنترل عاقلانه‌ی مدت زمانی که در رسانه‌های اجتماعی صرف می‌کنید، می‌تواند به شما در رسیدن به اهدافتان، بهبود سلامتی و ایجاد زندگی بهتر کمک کند.</p>
      <p>در ادامه چند روش به نقل از مجله "فوربز" آورده شده که به کمک آن‌ها می‌توانید از دستگاه‌های دیجیتالی برای ایجاد قدرت ذهنی استفاده کنید:</p>
      <p>
        <b>۱) از ابزارهای تکنولوژیکی استفاده کنید که باعث تقویت قدرت ذهنی می‌شوند</b>
      </p>
      <p>اگر می‌خواهید تفکر مثبت را تمرین کنید یا حتی تمرین‌های مدیتیشن را یاد بگیرید، برنامه‌هایی را نصب کنید یا به دنبال کلاس‌های آنلاین باشید که به شما در رسیدن به اهداف خودسازی کمک می‌کند.</p>
      <p>حتی می‌توانید از طریق تلفن هوشمند خود با یک درمانگر صحبت کنید. اگر می‌خواهید مثبت‌اندیشی را در زندگی‌تان تقویت کنید و زندگی شادی نیز داشته باشید، برنامه‌های بسیاری وجود دارد که شما را در این مسیر یاری می‌کند. مثبت‌اندیشی به شما کمک می‌کند تا در حل مشکلات زندگی خود مانند اختلافات خانوادگی یا افسردگی بهتر عمل کنید.</p>
      <p>این برنامه‌ها در هر ساعت از شبانه‌روز می‌توانند در خدمت شما باشند تا در تقویت قدرت ذهنی همراهی‌تان کنند.</p>
      <p><b>۲) از رسانه‌های اجتماعی برای ایجاد ارتباطات واقعی</b> <b>استفاده کنید</b></p>
      <p>تحقیقات نشان می‌دهد که تنهایی بیشتر از استعمال ۱۵ نخ سیگار در روز می‌تواند به سلامتی شما آسیب برساند و رسانه‌های اجتماعی به طرز عجیبی بر منزوی کردن مردم و گسترش تنهایی نسبت به قبل از عصر دیجیتال تاثیر داشته‌اند.</p>
      <p>شما می‌توانید از رسانه‌های اجتماعی برای تعامل با افرادی استفاده کنید که آن‌ها را دوست دارید و ارتباط با آن‌ها برایتان لذت‌بخش است. افراد همفکر با خود را پیدا کنید، برای آن‌ها نظرات زیبا بگذارید و محتواهای لذت‌بخش برای خود را تولید کنید.</p>
      <p>هم‌چنین می‌توانید افرادی را که در رسانه‌های اجتماعی با آن‌ها همفکر هستید، بررسی کرده و با آن‌ها در فضای واقعی ارتباط برقرار کنید. این ارتباطات می‌تواند به شما کمک کند احساس خوبی در مورد استفاده از رسانه‌های اجتماعی خود داشته باشید و در ضمن به شما در ایجاد روابطی که برای سلامت روانی شما مفید است کمک می‌کند.</p>
      <p>به یاد داشته باشید که رسانه‌های اجتماعی هرگز نباید جایگزین ارتباطات در زندگی واقعی شود. از آن به عنوان ابزاری برای تقویت زندگی اجتماعی خود استفاده کنید، نه به عنوان جایگزینی برای جلسات حضوری.</p>
      <p>
        <b>۳) افرادی را دنبال کنید که برای شما الهام‌بخش هستند</b>
      </p>
      <p>در رسانه‌های اجتماعی افرادی را دنبال کنید که برای شما الهام‌بخش هستند تا به فرد بهتری تبدیل شوید. اکانت‌هایی که به شما اطلاعات مفید برای استفاده در زندگیتان نمی‌دهد، ارزش صرف وقتتان را ندارند. </p>
      <p>بنابراین اطمینان حاصل کنید زمانی را که صرف رسانه‌های اجتماعی می‌کنید به اکانت‌ها و افرادی اختصاص دهید که اطلاعات آموزشی، نکات الهام‌بخش یا پیام‌های انگیزشی ارسال می‌کنند و نگاه کردن به حساب‌هایی را که برای شما مفید نیست، کنار بگذارید. هرگونه اطلاعات یا تصویری که باعث می‌شود نسبت به خود احساس بدی پیدا کنید را از اکانت خود حذف کنید.</p>
      <p>افرادی را که نکته مثبتی به زندگی شما اضافه نمی‌کنند را از اکانت خود حذف یا مسدود کنید و در این مورد از افراد خجالت نکشید، چرا که اختیار زمانی که صرف رسانه‌های اجتماعی می‌کنید، دست خود شما است.</p>
      <p>تصور کنید هر روز رسانه‌های اجتماعی را باز کنید تا پست‌هایی را مشاهده کنید که شما را ترغیب می‌کند روز بهتری برای خود بسازید.  این امر می‌تواند در ایجاد ذهنیت مورد نیاز شما برای قوی‌تر کردن خودتان مؤثر باشد.</p>
      <p>
        <b>۴) زمانی را که صرف رسانه‌های اجتماعی می‌کنید، کنترل کنید</b>
      </p>
      <p>توجه داشته باشید حتی اگر تمام برنامه‌های مفید دنیا را روی تلفن هوشمند خود نصب کنید اگر با افرادی که می‌خواهند به طور دائم از دنیا شکایت دارند، تعامل داشته باشید، نمی‌توانید قدرت ذهنی لازم را در خود ایجاد کنید. </p>
      <p>راه‌هایی را که دستگاه‌های دیجیتالی شما را از قدرت ذهنی مورد نیازتان دور می‌کند، شناسایی کنید. سپس استراتژی‌های سالم‌تری را برای استفاده از این دستگاه‌ها اتخاذ کنید. برای استفاده از تمام برنامه‌ها محدودیت زمانی در نظر بگیرید. در زمان خواب تلفن همراه خود را کنار بگذارید. در هفته چند بار تصمیم بگیرید بدون به همراه داشتن تلفن همراه از خانه بیرون بروید. </p>
      <p>با کمک این راهکارها می‌توانید از این امر اطمینان حاصل کنید که تکنولوژی در حال کمک به شما برای بهبود وضعیت سلامت روانتان و ایجاد قدرت ذهنی در شما است.</p>
      <p>انتهای پیام</p>
    </article>
  </body>
</html>