<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-20-11-2019-ert-eidiseis/"/>
    <meta property="og:site_name" content="ert.gr"/>
    <meta property="article:published_time" content="2019-11-20T02:52:19+00:00"/>
    <meta property="og:title" content="Κομοτηνή: 20-11-2019 ΕΡΤ Ειδήσεις"/>
    <meta property="og:description" content="Πολιτισμός- Εκδηλώσεις Η Αιγαιακή Θράκη θέμα εκδήλωσης"/>
  </head>
  <body>
    <article>
      <h1>Κομοτηνή: 20-11-2019 ΕΡΤ Ειδήσεις</h1>
      <address><time datetime="2019-11-20T02:52:19+00:00">20 Nov 2019, 02:52</time> by <a rel="author">Μαρία Νικολάου</a></address>
      <p>
        <b>Πρωτογενής Τομέας</b>
        <br/>
        <b>Συνάντηση κτηνοτρόφων με τον Μάκη Βορίδη –σύσκεψη σήμερα με τον Περιφερειάρχη</b>
      </p>
      <figure>
        <img src="https://www.ert.gr/wp-content/uploads/2018/03/%CE%B2%CE%B9%CE%BF%CE%BB%CE%BF%CE%B3%CE%B9%CE%BA%CE%AE-%CE%BA%CF%84%CE%B7%CE%BD%CE%BF%CF%84%CF%81%CE%BF%CF%86%CE%AF%CE%B1.jpg"/>
      </figure>
      <p>Οι κτηνοτρόφοι της  ΑΜΘ θα επισκεφθούν το ΥΠΑΑΤ προκειμένου να ζητήσουν και δια ζώσης τη νομοθετική παρέμβαση του υπουργού Μάκη Βορίδη, για την υποχρεωτική σύναψη συμφωνητικών στην πώληση γάλακτος από τους κτηνοτρόφους προς τους μεταποιητές με υποχρεωτική αναγραφή της τιμής πώλησης του γάλακτος. Υπενθυμίζεται πως οι κτηνοτροφικοί σύλλογοι της ΑΜΘ είχαν αποστείλει από τις 26-9-2019 έγγραφο, ζητώντας τη νομοθετική παρέμβαση του υπουργού, χωρίς όμως να έχουν λάβει κάποια απάντηση, είτε θετική είτε αρνητική. Σήμερα στις έντεκα το πρωί θα έχουν συνάντηση με τον Περιφερειάρχη κο Χρήστο Μέτιο κατά τη διάρκεια της οποίας θα παρουσιάσουν τα προβλήματα που τους απασχολούν και τα βασικά τους αιτήματα παρόντες θα είναι και οι υπεύθυνοι της Διεύθυνσης Αγροτικής Οικονομίας.<br/><b>Ευρώπη </b><br/><b>Κοινή εκδήλωση των Κ. Αρβανίτη και Στ. Κούλογλου στις Βρυξέλλες με θέμα την εξόρυξη χρυσού</b></p>
      <figure>
        <img src="https://www.ert.gr/wp-content/uploads/2019/10/%CF%87%CF%81%CF%85%CF%83%CF%8C%CF%82-%CE%A0%CE%AD%CF%81%CE%B1%CE%BC%CE%B1-%CE%88%CE%B2%CF%81%CE%BF%CF%82-1021x580.jpg"/>
      </figure>
      <p>Με τη συμμετοχή τοπικών παραγόντων, βουλευτών, ακτιβιστών και πολιτών από τη Χαλκιδική και τη Θράκη πραγματοποιείται σήμερα στο Ευρωπαϊκό Κοινοβούλιο στις Βρυξέλλες εκδήλωση με θέμα την εξόρυξη χρυσού. Στην εκδήλωση, που διοργανώνουν από κοινού οι ευρωβουλευτές του ΣΥΡΙΖΑ, Στέλιος Κούλογλου και Κώστας Αρβανίτης με θέμα τους περιβαλλοντικούς, οικονομικούς και κοινωνικούς κινδύνους από τις δραστηριότητες εξόρυξης χρυσού, συμμετέχουν  ο βουλευτής του ΣΥΡΙΖΑ Ροδόπης, Δημήτρης Χαρίτου, ο Δήμαρχος Σαπών, Ντίνος Χαριτόπουλος και ο Δήμαρχος Αλεξανδρούπολης, Ιωάννης Ζαμπούκης.<br/><b>Τοπική Αυτοδιοίκηση </b><br/><b>Νέος πρόεδρος της ΠΕΔ ο δήμαρχος Ορεστιάδας</b></p>
      <figure>
        <img src="https://www.ert.gr/wp-content/uploads/2019/11/%CE%92%CE%B1%CF%83%CE%AF%CE%BB%CE%B7%CF%82-%CE%9C%CE%B1%CF%85%CF%81%CE%AF%CE%B4%CE%B7%CF%82-2019-2.jpg"/>
      </figure>
      <p>Στη συγκρότηση του νέου ΔΣ προχώρησαν οι εκλεγμένοι της ΠΕΔ ΑΜΘ σε ειδική συνεδρίαση που πραγματοποιήθηκε την Κυριακή 17 Νοεμβρίου. Σύμφωνα με τα αποτελέσματα, Πρόεδρος της ΠΕΔ ΑΜΘ αναδείχθηκε ο Δήμαρχος Ορεστιάδας κ. Βασίλειος Μαυρίδης. Αντιπρόεδρος: ο Γιάννης Γκαράνης, Δήμαρχος Κομοτηνής και  Γραμματέας: ο Θεόδωρος Αθανασιάδης, Δήμαρχος Προσοτσάνης.<br/><b>Πολιτική</b><br/><b>Πολιτική Εκδήλωση του ΣΥΡΙΖΑ</b></p>
      <figure>
        <img src="https://www.ert.gr/wp-content/uploads/2019/05/panagiotis-rigas.jpg"/>
      </figure>
      <p>Πολιτική εκδήλωση στο πλαίσιο της καμπάνιας διεύρυνσης του ΣΥΡΙΖΑ θα πραγματοποιηθεί την προσεχή Παρασκευή, 22 Νοεμβρίου και ώρα 19:00 στο Εμπορικό και Βιοτεχνικό Επιμελητήριο Ροδόπης. Ομιλητές της εκδήλωσης θα είναι ο Πάνος Ρήγας, πρώην Αναπληρωτής Υπουργός Άμυνας και μέλος της Κεντρικής Πολιτικής Επιτροπής του ΣΥΡΙΖΑ και η βουλευτής του ΣΥΡΙΖΑ Μαριλίζα Ξενογιαννακοπούλου. Πρόκειται για την διαδικτυακή ηλεκτρονική πλατφόρμα εγγραφής νέων μελών που παρουσίασε επισήμως ο ΣΥΡΙΖΑ στα μέσα του περασμένου μήνα, δια μέσου της οποίας απευθύνει μια πλατιά πρόσκληση σε όλους τους δημοκρατικούς πολίτες της χώρας.<br/><b>Παιδεία</b><br/><b>Ακαδημία δια βίου μάθησης</b></p>
      <figure>
        <img src="https://www.ert.gr/wp-content/uploads/2019/09/%CE%A7%CF%81%CE%AE%CF%83%CF%84%CE%BF%CF%82-%CE%9C%CE%AD%CF%84%CE%B9%CE%BF%CF%82-1021x580.jpg"/>
      </figure>
      <p>Ξεκινά ο 5ος κύκλος διαλέξεων της Ακαδημίας – Δομής δια Βίου Μάθησης της Περιφέρειας ΑΜΘ την Τετάρτη 27 Νοεμβρίου. Για τη φετινή χρονιά θα πραγματοποιηθούν διαλέξεις σε εφτά διαφορετικές θεματικές ενότητες, σε έξι πόλεις της Περιφέρειας. Για την Κομοτηνή έχει επιλεγεί η θεματική «ΠΟΛΙΤΙΣΜΟΣ ΚΑΙ ΟΙΚΟΝΟΜΙΑ ΣΗΜΕΡΑ» και για την Ξάνθη η θεματική με τίτλο: «Η ΜΗΧΑΝΙΚΗ ΣΤΗ ΖΩΗ ΜΑΣ».<br/><b>Οικονομία</b><br/><b>Οφειλόμενες Συνδρομές στο Επαγγελματικό Επιμελητήριο Ροδόπης</b></p>
      <figure>
        <img src="https://www.ert.gr/wp-content/uploads/2018/06/%CE%A7%CE%A1%CE%97%CE%9C%CE%91%CE%A4%CE%91-2.jpg"/>
      </figure>
      <p>Οι ετήσιες συνδρομές μελών του Επαγγελματικού Επιμελητηρίου έως 31/12/2014 ήταν και είναι υποχρεωτικές σύμφωνα με ανακοίνωση του Επαγγελματικού και Βιοτεχνικού Επιμελητηρίου Ροδόπης. Σε περίπτωση που υπάρχουν οφειλόμενες υποχρεωτικές επιμελητηριακές συνδρομές ετών 2010—2014 οι οποίες δεν θα έχουν ρυθμιστεί ή διακανονιστεί μέχρι 17/12/2019 , τα ποσά αυτά θα βεβαιωθούν και θα αποσταλούν προς είσπραξη μέσω των ΔΟΥ σύμφωνα με τον Κώδικα Είσπραξης Δημοσίων Εσόδων. Καλούνται τα μέλη του Επιμελητηρίου που έχουν οφειλόμενες υποχρεωτικές συνδρομές ετών 2010-2014 να σπεύσουν στην υπηρεσία του Επιμελητηρίου μέχρι 17/12/2019 για να εξοφλήσουν ή διακανονίσουν τις οφειλές τους . Οι οφειλόμενες συνδρομές –ανάλογα με το ύψος τους- μπορούν να εξοφληθούν μέχρι διάστημα 12 μηνών .<br/><b>Εξελέγη το ΔΣ της ΔΕΣΜΟΣ</b></p>
      <figure>
        <img src="https://www.ert.gr/wp-content/uploads/2019/09/%CE%9A%CE%B1%CF%84%CE%B5%CF%81%CE%AF%CE%BD%CE%B1-%CE%99%CF%89%CE%B1%CE%BD%CE%BD%CE%AF%CE%B4%CE%BF%CF%85-%CE%94%CE%95%CE%A3%CE%9C-%CE%9F%CE%A3-%CE%91%CE%9C%CE%98.jpg"/>
      </figure>
      <p>Εξελέγη το νέο Διοικητικό Συμβούλιο της Διαχειριστικής Έργων Στήριξης ΜικροΜεσαίων Επιχειρήσεων – Οικονομική Συμβουλευτική ΑΜΘ (ΔΕΣΜ-ΟΣ ΑΜΘ) που θα διοικήσει την εταιρεία για τα επόμενα δύο χρόνια ήτοι έως την 18η Νοέμβριου 2021, απαρτιζόμενο από τα κάτωθι μέλη: Ιωαννίδου Αικατερίνη, Μπέλλα Αθανάσιο, Γουδετσίδου Μαργαρίτα, Ερχάν Μολλά Αλή Μεμέτ, Ερκάν Κιουτσούκ Χασάνογλου, Τσιακίρογλου Μαίρη, Γεωργόπουλο Λεωνίδα και η Τσούκα Δήμητρα<br/><b>Πρωτογενής Τομέας</b><br/><b>Εκδήλωση με τους Σπορίτες</b></p>
      <figure>
        <img src="https://www.ert.gr/wp-content/uploads/2019/11/FB_IMG_1574130030414.jpg"/>
      </figure>
      <p>Εκδήλωση με θέμα: «Κοινωνικά Υποστηριζόμενη Γεωργία: Η τροφή σου στα χέρια σου» διοργανώνουν το ΑγροΟικόΠολις σε συνεργασία με την ομάδα Σπορίτες Ροδόπης την Κυριακή 1η Δεκεμβρίου στις επτά και μισή το απόγευμα στην Πολιτιστική Κίνηση. Στο τέλος της εκδήλωσης θα διανεμηθούν παραδοσιακοί σπόροι από τους Σπορίτες.<br/><b>Επέτειοι </b><br/><b>Πρόγραμμα εορτασμού Ημέρας Ενόπλων Δυνάμεων</b></p>
      <figure>
        <img src="https://www.ert.gr/wp-content/uploads/2018/11/%CE%A3%CE%A4%CE%A1%CE%91%CE%A4%CE%9F%CE%A3-%CE%94-%CE%A3%CE%A3.jpg"/>
      </figure>
      <p>Εκδηλώσεις για την ημέρα εορτασμού των Ενόπλων δυνάμεων θα πραγματοποιηθούν την Πέμπτη 21 Νοεμβρίου. Στις 11:00 Δοξολογία στον Ιερό Καθεδρικό Ναό Ευαγγελισμού της Θεοτόκου όπου θα προεξάρχει ο Σεβασμιότατος Μητροπολίτης Μαρωνείας και Κομοτηνής κ.κ. Παντελεήμων. Μετά τη δοξολογία, θα εκφωνηθεί μέσα στον Ιερό Ναό, ο πανηγυρικός της Ημέρας, από τον Ταγματάρχης Πεζικού Κυριάκο Καραγαβριηλίδη της 29ης Μ/Π ΤΑΞΠΖ, στο πλαίσιο της σημασίας που προσδίδεται στην ημέρα των Ενόπλων Δυνάμεων. Και στις 11:30 Κατάθεση στεφάνων στο Μνημείο Πεσόντων Ηρώων του Ελληνοιταλικού Πολέμου του 1940, στο Πάρκο της Περιφέρειας,<br/><b>Εορτασμοί για την Εθνική Αντίσταση</b></p>
      <figure>
        <img src="https://www.ert.gr/wp-content/uploads/2017/01/%CF%83%CF%84%CF%81%CE%B1%CF%84%CF%8C%CF%82.jpg"/>
      </figure>
      <p>Με την ευκαιρία του εορτασμού της Εθνικής Αντίστασης θα πραγματοποιηθούν  εκδηλώσεις στην Κομοτηνή την Κυριακή, 24 Νοεμβρίου στις 8:00 Επίσημη έπαρση της Σημαίας στο χώρο του Ηρώου της πόλης, με απόδοση τιμών. Στις 11:00 Δοξολογία στον Ιερό Καθεδρικό Ναό Ευαγγελισμού της Θεοτόκου όπου θα προεξάρχει ο Σεβασμιότατος Μητροπολίτης Μαρωνείας και Κομοτηνής κ.κ. Παντελεήμων. Στις 11:20 Κατάθεση στεφάνων στο Μνημείο Πεσόντων Ηρώων του Ελληνοιταλικού Πολέμου του 1940, στο Πάρκο της Περιφέρειας.<br/><b>Εθελοντισμός </b><br/><b>Πρώτες βοήθειες για 36 Φαρμακοποιούς</b></p>
      <figure>
        <img src="https://www.ert.gr/wp-content/uploads/2019/11/unnamed-1-1.jpg"/>
      </figure>
      <p>36 Φαρμακοποιοί της Ροδόπης συμμετείχαν στο πιστοποιημένο σεμινάριο του προγράμματος «Α΄ Βοήθειες για Φαρμακοποιούς» που διοργάνωσε το Παράρτημα Κομοτηνής του Ελληνικού Ερυθρού Σταυρού σε συνεργασία με τον οικείο Φαρμακευτικό Σύλλογο. Το πρόγραμμα εκπαίδευσης απαρτιζόταν από τις ενότητες: «Πρώτες βοήθειες για πολίτες», «Χειρισμός τραυμάτων», «Βασική υποστήριξη ζωής» και «Αυτόματος εξωτερικός απινιδιστής».<br/><b>Εθελοντική αιμοδοσία στο Νέο Σιδηροχώρι</b></p>
      <figure>
        <img src="https://www.ert.gr/wp-content/uploads/2018/11/%CE%B1%CE%B9%CE%BC%CE%B1-800x500_c.jpg"/>
      </figure>
      <p>Η 18η Εθελοντική Αιμοδοσία θα πραγματοποιηθεί στο Νέο Σιδηροχώρι την Κυριακή 1η Δεκεμβρίου από τις εννέα το πρωί έως τη μία το μεσημέρι με τη συνεργασία του Συλλόγου Εθελοντών Αιμοδοτών Ροδόπης.</p>
      <p>
        <b>Πολιτισμός- Εκδηλώσεις </b>
        <br/>
        <b>Η Αιγαιακή Θράκη θέμα εκδήλωσης</b>
      </p>
      <figure>
        <img src="https://www.ert.gr/wp-content/uploads/2019/05/%CE%B8%CE%AC%CE%BB%CE%B1%CF%83%CF%83%CE%B1-%CE%B3%CE%BA%CF%81%CE%B9.jpg"/>
        <figcaption>EUROKINISSΙ</figcaption>
      </figure>
      <p>Τέταρτη εκδήλωση του 3ου Επιμορφωτικού Κύκλου Ομιλιών που διοργανώνει η Εφορεία Αρχαιοτήτων Ροδόπης, θα πραγματοποιηθεί σήμερα στις 18:30, στο Αρχαιολογικό Μουσείο Κομοτηνής. Κύριος άξονας της εκδήλωσης θα είναι η Προϊστορική Θράκη και στόχος της η παρουσίαση στο ευρύ κοινό ενός περιγράμματος της απώτατης και απώτερης πολιτιστικής εξέλιξης της Αιγαιακής Θράκης, όπως μας είναι γνωστή σήμερα, αλλά και να παρουσιάσουν την τρέχουσα προβληματική της αρχαιολογικής έρευνας. Ομιλητές θα είναι η κ. Ντούσανκα Ούρεμ – Κώτσου, Αναπληρώτρια Καθηγήτρια του Τμήματος Ιστορίας-Εθνολογίας του Δ.Π.Θ., και ο Δρ. Κυριάκος Σγουρόπουλος, Ε.ΔΙ.Π. του Τμήματος Ιστορίας-Εθνολογίας του Δ.Π.Θ., με θέμα εισήγησης: Χαρτογραφώντας τους πρώιμους γεωργούς στη Θράκη.<br/><b>Ειρήνη στον κόσμο θέμα διαγωνισμού ζωγραφικής και ποίησης</b></p>
      <figure>
        <img src="https://www.ert.gr/wp-content/uploads/2019/05/%CF%80%CE%B1%CE%B9%CE%B4%CE%B9%CE%AC-2.jpg"/>
      </figure>
      <p>Διαγωνισμό ζωγραφικής και ποίησης με θέμα: “Η ειρήνη στον κόσμο” διοργανώνει ο Πολιτιστικός και Αθλητικός Σύλλογος Πυροσβεστών Ν. Ξάνθης. Στόχος του διαγωνισμού: Να ενθαρρυνθούν τα παιδιά να εκφραστούν είτε μέσω της εικαστικής τέχνης είτε μέσω του λόγου. Ο διαγωνισμός απευθύνεται: Σε παιδιά δημοτικού σχολείου (ζωγραφική), σε παιδιά γυμνασίου και λυκείου (ποίηση), χωρίς να αποκλείει την συμμετοχή οποιουδήποτε θέλει να εκφραστεί. Ο διαγωνισμός ξεκινάει στις 20 Νοεμβρίου 2019 και τελειώνει στις 15 Δεκεμβρίου 2019<br/><b>Via Egnatia αυλαία την Παρασκευή</b></p>
      <figure>
        <img src="https://www.ert.gr/wp-content/uploads/2017/08/VIA_EGNATIA2.jpg"/>
      </figure>
      <p>Αυλαία των φετινών εκδηλώσεων του Φεστιβάλ Via Egnatia με τα εγκαίνια της περιοδικής έκθεσης φωτογραφίας με τίτλο «Διαδρομή και σημαντικοί σταθμοί της αρχαίας Εγνατίας Οδού στην Περιφέρεια Ανατολικής Μακεδονίας –Θράκης» και την παρουσίαση του ημερολογίου-λευκώματος «VIA EGNATIA 2020», την Παρασκευή 29 Νοεμβρίου , στις 19:00, στο Αρχαιολογικό Μουσείο Κομοτηνής.<br/><b>3ος κύκλος μουσικής δωματίου</b></p>
      <figure>
        <img src="https://www.ert.gr/wp-content/uploads/2018/06/%CE%9B%CE%B9%CE%B2%CE%B5%CF%81%CE%B9%CE%AC%CE%B4%CE%BF%CF%85.png"/>
      </figure>
      <p>Ο 3ος κύκλος μουσικής δωματίου με κουαρτέτο εγχόρδων θα πραγματοποιηθεί στην αίθουσα του Πολιτιστικού Κυττάρου στις 24 Νοεμβρίου στις οκτώ και μισή το βράδυ. Η είσοδος είναι ελεύθερη. Την εκδήλωση διοργανώνει η Δημοτική Επιχείρηση Πολιτισμού Παιδείας και Αθλητισμού του δήμου Κομοτηνής.<br/><b>Αστυνομικό δελτίο</b><br/><b>Συνελήφθη με πενήντα (50) πλαστά δελτία αιτούντος διεθνή προστασία</b></p>
      <figure>
        <img src="https://www.ert.gr/wp-content/uploads/2019/09/%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1-1021x569.jpg"/>
      </figure>
      <p>Συνελήφθη 26χρονος αλλοδαπός ο οποίος εντοπίσθηκε να κατέχει πλήθος πλαστών εγγράφων. Σε βάρος του σχηματίσθηκε δικογραφία για πλαστογραφία πιστοποιητικών. Η σύλληψη σημειώθηκε προχθές (18-11-2019) τις πρώτες πρωινές ώρες, στην Κομοτηνή. Οι αστυνομικοί συνέλαβαν τον 26χρονο, διότι εντόπισαν στην κατοχή του πενήντα (50) πλαστά δελτία αιτούντος διεθνή προστασία.<br/><b>Συνελήφθησαν 4 αλλοδαποί διακινητές, οι οποίοι προωθούσαν στο εσωτερικό της χώρας, σε τρεις διαφορετικές περιπτώσεις, μη νόμιμους μετανάστες</b></p>
      <figure>
        <img src="https://www.ert.gr/wp-content/uploads/2019/08/%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1-1-1021x576-1.jpg"/>
      </figure>
      <p>Συνελήφθησαν προχθές (18-10-2019), στους νομούς Έβρου και Ροδόπης, από αστυνομικούς των Διευθύνσεων Αστυνομίας Αλεξανδρούπολης, Ορεστιάδας και Ροδόπης, τέσσερις (4) αλλοδαποί διακινητές, ηλικίας 45, 32, 21 και 21 ετών, οι οποίοι προωθούσαν στο εσωτερικό της χώρας, σε τρείς διαφορετικές περιπτώσεις, συνολικά δέκα έξι (16) μη νόμιμους μετανάστες.<br/><b>Καιρός</b></p>
      <figure>
        <img src="https://www.ert.gr/wp-content/uploads/2019/03/%CE%9A%CE%91%CE%99%CE%A1%CE%9F%CE%A3.jpg"/>
      </figure>
      <p>Αρχικά αίθριος ο καιρός σήμερα και βαθμιαία αραιές νεφώσεις. Οι άνεμοι στα δυτικά νοτιοανατολικοί 3 με 5 μποφόρ και στα ανατολικά ανατολικοί βορειοανατολικοί με την ίδια ένταση. Η θερμοκρασία δεν θα σημειώσει αξιόλογη μεταβολή.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/dafni-filippoy-na-pathiazontai-me-ti-zoi-kai-na-min-poyne-pote-stop-logo-ilikias-mechri-na-pethanoyn/"/>
        <a href="https://www.ert.gr/perifereiakoi-stathmoi/komotini/komotiniv-chatzigeorgioy-o-kosmos-echei-anagki-na-synyparchei-na-vrisketai-kai-na-mathainei/"/>
        <a href="https://www.ert.gr/perifereiakoi-stathmoi/komotini/chalkino-vraveio-gia-to-imiskliro-kitrino-tyri-doykidi/"/>
        <a href="https://www.ert.gr/perifereiakoi-stathmoi/komotini/stamatis-sakellion-chrysos-xekinise-ena-dyskolos-agonas/"/>
        <a href="https://www.ert.gr/perifereiakoi-stathmoi/kavala/kavala-episkepsi-toy-diethnoys-panepistimioy-elladas-ston-antiperifereiarchi/"/>
        <a href="https://www.ert.gr/perifereiakoi-stathmoi/komotini/komotini-kataggelia-tis-enosis-astynomikon-ypallilon-rodopis/"/>
      </related>
    </article>
  </body>
</html>