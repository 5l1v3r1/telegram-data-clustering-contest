<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ogretmenlerden-cumhurbaskanina-mektup-siddete-son-vermek-icin-yasal-duzenleme-sart-egitim-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T02:00:00+00:00"/>
    <meta property="og:title" content="Öğretmenlerden Cumhurbaşkanına mektup: Şiddete son vermek için yasal düzenleme şart!"/>
    <meta property="og:description" content="Öğretmenlerden Cumhurbaşkanına mektup: Şiddete son vermek için yasal düzenleme şart! | aydinlik.com.tr"/>
  </head>
  <body>
    <article>
      <h1>Öğretmenlerden Cumhurbaşkanına mektup: Şiddete son vermek için yasal düzenleme şart!</h1>
      <address>
        <time datetime="2019-11-20T02:00:00+00:00">20 Nov 2019, 02:00</time>
      </address>
      <p>
        <b>Eğitimcilere yönelik şiddetin durması için çağrı yapan öğretmenler, yasal düzenlemenin şart olduğuna dikkat çekti. Cezai yaptırımların ağırlaştırılmasını talep eden öğretmenler, okullarda güvenliğin artırılması gerektiğini dile getirdi.</b>
      </p>
      <p>SILA KEMAHLI / ANKARA</p>
      <p>Türk Eğitim Sen, eğitim çalışanlarına yönelik şiddete dikkat çekmek, şiddetin önlenmesi ve caydırıcı cezaların getirilmesi amacıyla, Cumhurbaşkanı Tayyip Erdoğan’a 81 ilden 81 mektup gönderdi. Mektupta, yasal düzenlemelerin yapılması ve ağır cezaların getirilmesi gerektiğine dikkat çekildi.</p>
      <p>Ankara’da yapılan eylemde konuşan Ankara 5 No’lu Şube Başkanı Oğuz Şahin, şiddet olaylarındaki artışa dikkat çekerek “Eğitim çalışanlarına yönelik şiddet meselesi, hali hazırda eğitim hayatımızın öncelikli ve önemli sorunlarından birisi haline gelmiştir. Sözlü ya da fiziksel şiddete maruz kalan, darp edilen ve hatta canına kast edilen öğretmenlerimiz yüreklerimizi dağlamaktadır” dedi.</p>
      <p>
        <b>YÜZDE 67 ÖĞRENCİLER YA DA VELİLER</b>
      </p>
      <p>Sendika tarafından geçen yıl yapılan anket çalışmasına göre, çalışanlarına şiddet uygulayanların yüzde 67’si öğrenci ya da öğrenci velileri olarak belirlendi. Şahin, geçmişte böyle olayların yaşanmadığına dikkat çekerek, “Dün, canından parçasını yani evladını okula getirirken öğretmene karşı ‘eti senin kemiği benim’ teslimiyetiyle öğretmene yaklaşan bu toplum ne zaman ve nasıl bu duruma gelmiştir ve öğretmeni darp eder, taciz eder tutumlara sürüklenmiştir” diye konuştu.</p>
      <p>Şahin, şiddet olaylarının öğretmenlerin motivasyonunu olumsuz etkilediğini dile getirerek şu ifadeleri kullandı:</p>
      <p>“Öğretmene şiddet sadece adli boyutu olan bir sosyal problem değil aynı zamanda bir eğitim sorunu halini almıştır. Atılacak ilk adım öğretmenlik mesleğinin itibarını artırıcı tedbirleri almaktır. Bu amaç doğrultusunda yapılacak yasal düzenlemelerin yanı sıra başta yöneticiler olmak üzere toplum kanaatini yönlendiren herkesin bu yüksek sorumluluk duygusuyla öğretmenlerimize yönelik söylem ve tutumlarına dikkat etmeleri gerekmektedir.”</p>
      <p>
        <b>GÜVENLİK SİSTEMİ ZAYIF</b>
      </p>
      <p>Güvenlik tedbirleri ve hizmetlerinin yetersiz olduğunu söyleyen Şahin, “Kent Güvenlik Yönetim Sistemine entegre kamera imkanları bulunmamakta, hatta bir çok okulumuzda güvenlik hizmeti sadece nöbetçi öğretmenler eliyle sağlanmaya çalışılmaktadır. Okullarımıza ve üniversitelerimize öğrenciler hatta öğrenci olmayan unsurlar sopa, kesici ve delici alet ve hatta ateşli silah dahi sokabilmekte. Medyanın öğretmenlerimiz hakkında sorumsuz ve ölçüsüz yayınları ve en önemlisi de yasal koruma eksikliği eğitim çalışanlarına yönelik şiddet olaylarına uygun zemin ve fırsat hazırlamaktadır.”</p>
      <p>Türk Ceza Kanunu’nun 112’inci maddesinde düzenleme yapılmasını talep eden Şahin, “Düzenlemeyle, eğitimcilere şiddet uygulandığında bir şikâyete bağlı kalmaksızın, fail hakkında kamu davası açılması ve en ağır cezai müeyyidelerin uygulanmasını talep ediyoruz” diye konuştu.</p>
      <p>
        <b>ÖLDÜRÜLEN ÖĞRETMENLERİMİZİ UNUTMADIK!</b>
      </p>
      <figure>
        <img src="https://www.aydinlik.com.tr/_usr/files/img/2019111918533793_6b92ddb705c570b77094af29847b721f1.jpg"/>
      </figure>
      <p>Son birkaç yılda ölümle sonuçlanan şiddet olayları şöyle sıralandı:</p>
      <p>Çankaya Üniversitesi Hukuk Fakültesi’nde araştırma görevlisi olan Ceren Damar Şenel, sınavda kopya çektiğini tespit ettiği öğrencisi tarafından 2 Ocak 2019 tarihinde üniversitedeki odasında öldürüldü.</p>
      <p>2 Nisan 2019 tarihinde Gebze Atatürk Anadolu Lisesi’nde görevli müdür yardımcısı Necmettin Kuyucu öğrencisi tarafından okulunda katledildi.</p>
      <p>Ayhan Kökmen, İzmir’in Ödemiş ilçesinde, 15 Aralık 2017 tarihinde öğrencisi tarafından vurularak öldürüldü.</p>
      <p>Rabia Sevilay Durukan öğretmen, İzmir’in Karabağlar ilçesinde 25 Eylül 2012 tarihinde bıçaklanarak öldürüldü.</p>
      <related>
        <h4>Benzer Haberler</h4>
        <a href="https://www.aydinlik.com.tr/saglikcilar-siddete-karsi-is-birakacak-emek-nisan-2019"/>
        <a href="https://www.aydinlik.com.tr/borsa-istanbul-dan-yeni-duzenleme-piyasa-gunlugu-ekim-2017"/>
        <a href="https://www.aydinlik.com.tr/erdogan-dan-ohal-sonrasi-duzenlemeye-onay-turkiye-temmuz-2018-1"/>
      </related>
    </article>
  </body>
</html>