<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/derult-egbol-villamcsapas-egy-honappal-ezelott-meg-aradozott-felesegerol-feke-pal/8xmgn1w"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T02:50:00+00:00"/>
    <meta property="og:title" content="Derült égből villámcsapás: egy hónappal ezelőtt még áradozott feleségéről Feke Pál - most külön utakon folytatják"/>
    <meta property="og:description" content="Budapest — Újabb magyar álompár válik! Feke Pál (38) és Gyenesei Leila (33) egykori világbajnok öttusázó több mint hat évig alkotott egy párt, három évvel ezelőtt házasodtak össze, és két évvel ezelőtt gyönyörű kislányuk, Mimi is megszületett."/>
  </head>
  <body>
    <article>
      <h1>Derült égből villámcsapás: egy hónappal ezelőtt még áradozott feleségéről Feke Pál - most külön utakon folytatják</h1>
      <address><time datetime="2019-11-20T02:50:00+00:00">20 Nov 2019, 02:50</time> by <a rel="author" href="https://www.blikk.hu/szerzo/szrjeborni-bianka" target="_blank">Szrjeborni Bianka [Újságíró]</a></address>
      <p>
        <i>
          <b>Budapest — Újabb magyar álompár válik! Feke Pál (38) és Gyenesei Leila (33) egykori világbajnok öttusázó több mint hat évig alkotott egy párt, három évvel ezelőtt házasodtak össze, és két évvel ezelőtt gyönyörű kislányuk, Mimi is megszületett.</b>
        </i>
      </p>
      <p>Az életük mesébe illő volt a külvilág számára, ezért mindenkit, még a barátokat is villámcsapásként érte a szakítás híre. A színész és neje az internetes közösségi oldalukon jelentette be: <a href="https://www.blikk.hu/sztarvilag/sztarsztorik/feke-pal-gyenesei-leila-valnak-bejelentes/zllmsfm">külön utakon folytatják.</a></p>
      <p>„Megelőzve minden találgatást és valótlan hírt, tájékoztatunk benneteket, valamint a közvéleményt, hogy meghoztuk életünk legnehezebb döntését.<b> A jövőben külön utakon, de egymás iránt érzett tiszteletben és szeretetben folytatjuk életünket. A közösen töltött éveink legnagyobb ajándéka, féltett kincsünk a kislányunk.</b> Érte a jövőben is mindent megteszünk” – írták a közleményben.</p>
      <p>Pál és Leila ritkán beszélt kapcsolatukról, de éppen egy hónappal ezelőtt áradozott feleségéről és közös gyermekükről a színész a Blikk munkatársának. </p>
      <p><b>A Spektrum Home-on futó NőComment! című műsorban pedig a színész még boldogan mesélt a megismerkedésükről</b>, és büszkén mondta el, hogy anno egy karácsonyi céges rendezvényen Leila volt, aki kezdeményezett és leszólította őt.</p>
      <p>– Ott ismerkedtünk meg, most már több mint öt évvel ezelőtt. Aztán összeházasodtunk, családunk van, én erre nagyon-nagyon büszke vagyok, remélem, hogy meg tudjuk őrizni és tudunk rá vigyázni – mondta októberben a kamerák előtt a színművész, és ekkor még semmi sem utalt arra, hogy alig egy hónappal később már úgy határoztak, hogy külön utakon folytatják.</p>
      <p>
        <b>Valami hirtelen mehetett közöttük tönkre, ha úgy döntöttek, közös kislányuk és a boldog évek ellenére sincs visszaút a kapcsolatukban.</b>
      </p>
      <p>– Mindketten vágytunk már arra, hogy szülők legyünk – nyilatkozta korábban lapunknak a színész. – Ez az élet csodája! A lányunk születése egy új korszak kezdete. Nagyon meghatározó élmény! </p>
      <p>
        <b>Álomesküvőjük volt</b>
      </p>
      <p>A musicalszínész évekkel ezelőtt titokban vette feleségül Leilát, akkor még úgy tűnt, boldogságuk örökké tart.</p>
      <p>– Pontosan úgy sikerült<a href="https://www.blikk.hu/sztarvilag/sztarsztorik/alomeskuvo-feke-pal-titokban-vette-el-gyenesi-leilat/fv3p8vn"> az esküvőnk, ahogyan elterveztük és amilyenek mi vagyunk</a>, volt benne mélység és lazaság is. Felejthetetlen marad ez a nap, mert azokkal oszthattuk meg a boldogságunkat, akik fontosak nekünk. A legközelebbi barátok, sporttársak, rokonok voltak jelen életünk fontos eseményén. Megkoronáztuk a szerelmünket – mondta korábban a Blikknek Feke.</p>
    </article>
  </body>
</html>