<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/gareth-bales-madrid-han/71839472"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T02:06:13+00:00"/>
    <meta property="og:title" content="Gareth Bales Madrid-hån"/>
    <meta property="og:description" content="Gareth Bale har ikke vært blant Real Madrid-fansens favorittspillere i det siste. Det spørs om han blir noe mer populær etter tirsdagens «opptrinn»."/>
  </head>
  <body>
    <article>
      <h1>Gareth Bales Madrid-hån</h1>
      <h2>Gareth Bale har ikke vært blant Real Madrid-fansens favorittspillere i det siste. Det spørs om han blir noe mer populær etter tirsdagens «opptrinn».</h2>
      <address><time datetime="2019-11-20T02:06:13+00:00">20 Nov 2019, 02:06</time> by <a rel="author">Lars Martin Gimse</a></address>
      <p>Tirsdag kvalifiserte Wales seg til EM i fotball, da <a href="https://www.dagbladet.no/sport/ramsey-sendte-wales-til-em/71839416">de slo Ungarn 2-0 på hjemmebane.</a></p>
      <h3>«Wales. Golf. Madrid»</h3>
      <p>Men vel så mye oppmerksomhet som seieren har en liten detalj under feiringen etterpå fått.</p>
      <p>For under feiringen holder Bale, en stor golfentusiast, og lagkameratene opp et banner som ble holdt opp på tribunen under kampen. På banneret står det:</p>
      <p>
        <b>«Wales. Golf. Madrid. I den rekkefølgen».</b>
      </p>
      <figure>
        <iframe data-src="https://twitter.com/NoContextWelsh/status/1196911105622380545?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bale, og lagkameratene, danset og lo med banneret, og det så i det hele tatt ut som den tidligere Tottenham-spilleren synes det hele var ganske morsomt.</p>
      <p>Hele opptrinnet vekker oppsikt i Spania, men før vi tar for oss det, kreves det litt kontekst.</p>
      <h3>Var på vei bort</h3>
      <p>For Gareth Bales tid i Real Madrid har på langt nær vært rosenrød hele veien, på tross av at han blant annet har scoret et av de flotteste målene noensinne i en Champions League-finale.</p>
      <p>Bale kom fra Tottenham til Real Madrid som verdens dyreste spiller i 2013.</p>
      <p>I den spanske klubben har Bale, ifølge rapportene, aldri helt blitt akseptert. Den skyhøye overgangssummen, de enorme lønningene, de hyppige skadene og det faktum at han enda ikke har lært seg spansk, skal være blant årsakene til det.</p>
      <p>I sommer var Real Madrid-trener Zinédine Zidane krystallklar på at han ønsket å kvitte seg med kantspilleren.</p>
      <p>
        <b>«Det ville vært det beste for alle», sa den franske legenden.</b>
      </p>
      <p><a href="https://www.dagbladet.no/sport/gjor-meg-syk-og-trist/71448444">En overgang til kinesisk klubb falt gjennom,</a> og dermed ble Bale likevel værende i den spanske hovedstaden.</p>
      <p>Der har historien vært den samme gamle: <a href="https://www.dagbladet.no/sport/zidanes-helomvending---bale-sto-opp-fra-de-dode/71502046">Bale har spilt litt, </a>før han har pådratt seg skader.</p>
      <h3>Kritisk intervju</h3>
      <p>Så til tirsdagens banner. Bakgrunnen for banneret er nemlig et intervju med den tidligere Real Madrid-spilleren, Predrag Mijatovic.</p>
      <p>Til avisa <a href="https://en.as.com/en/2019/11/16/football/1573933417_690571.html">AS</a> uttalte han at Bale er en «spesiell fyr», før han kom med følgende vurdering.</p>
      <p>
        <b>- Det første han tenker på er Wales, så er det golf, og etter det, Real Madrid, sa Mijatovic.</b>
      </p>
      <p>Det har walisiske supporterne, som setter Bale svært høyt, fått med seg. Da Wales slo Aserbajdsjan i helga, kunne man høre ropet «Wales, golf, Madrid» fra tribunen, noe Bale i etterkant innrømmet at han synes var morsomt.</p>
      <p>- Jeg har hørt den. Spesielt da jeg satt på benken etter å ha blitt byttet ut. Guttene lo. Det var veldig morsomt, sa Bale.</p>
      <p>At Bale i det hele tatt har spilt de to landskampene den siste uka, har blitt kritisert i Spania. På grunn av skade har han nemlig ikke spilt for Real Madrid siden begynnelsen av oktober.</p>
      <p>
        <b>At Bale da meldte seg skadefri foran landskampene ble derfor omtalt som «mirakelet i Wales» av spanske aviser, ifølge <a href="https://www.bbc.com/sport/football/50478378">BBC.</a></b>
      </p>
      <h3>«Fullstendig upassende»</h3>
      <p>I forkant av tirsdagens kamp mot Ungarn kom Bale også med noen kommentarer som nok har irritert Real Madrid-fans. Da innrømmet han nemlig at å representere Wales gir ham mer glede enn å spille for Real Madrid.</p>
      <p>- Ja, definitivt. Det er som å spille med kameratene dine i parken på en søndag. Jeg har vært sammen med flesteparten av de eldre spillerne siden vi var på U17-laget, sa Bale, ifølge <a href="https://metro.co.uk/2019/11/19/real-madrid-fans-demand-gareth-bale-sold-poses-controversial-wales-flag-11185192/">Metro.</a></p>
      <p>- Jeg snakker mitt eget språk og føler meg mer komfortabel. Jeg føler definitivt litt mer begeistring når jeg spiller for Wales. Men det forandrer ikke det jeg gir på banen. Jeg gir alltid 100 prosent uansett hvor jeg er.</p>
      <p>Og dermed var tirsdagens bannerfeiring på mange måter bare prikken over i-en for Wales aller største stjerne.</p>
      <p>I Madrid er reaksjonene, som ventet, ikke positive. Journalist for nyhetsbyrået AFP, Tom Allnutt, oppsummerer de første reaksjonen i en Twitter-melding.</p>
      <p>
        <b>«Fullstendig upassende, ferdig i Madrid, utilgivelig, burde aldri ikle seg drakta igjen. Det vil komme mer», skriver han.</b>
      </p>
      <p>Til helga tar Real Madrid imot Martin Ødegaards Real Sociedad. Det gjenstår å se om Gareth Bale får spille den kampen.</p>
    </article>
  </body>
</html>