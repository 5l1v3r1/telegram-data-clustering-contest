<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742516"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T02:30:00+00:00"/>
    <meta property="og:title" content="บสย.เดินหน้าค้ำประกันสินเชื่อธุรกิจเอสเอ็มอี(คลิป)"/>
    <meta property="og:description" content="'รักษ์'ประกาศเคียงคู่สถาบันการเงินช่วยเหลือเอสเอ็มอีเข้าถึงแหล่งเงินทุนเพิ่ม  พร้อมเดินหน้าค้ำประกันสินเชื่อให้ลูกค้าตั้งแต่วงเงิน 50,000-100 ล้านบาท  "/>
  </head>
  <body>
    <article>
      <h1>บสย.เดินหน้าค้ำประกันสินเชื่อธุรกิจเอสเอ็มอี(คลิป)</h1>
      <address>
        <time datetime="2019-11-20T02:30:00+00:00">20 Nov 2019, 02:30</time>
      </address>
      <p>
        <b>"รักษ์"ประกาศเคียงคู่สถาบันการเงินช่วยเหลือเอสเอ็มอีเข้าถึงแหล่งเงินทุนเพิ่ม  พร้อมเดินหน้าค้ำประกันสินเชื่อให้ลูกค้าตั้งแต่วงเงิน 50,000-100 ล้านบาท  </b>
      </p>
      <p><b>ดร.รักษ์ วรกิจโภคาทร </b> กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า <a href="https://www.tcg.or.th/"> <b>บสย.</b></a>เป็นสถาบันการเงินเฉพาะกิจของรัฐ ภายใต้การกำกับดูแลของกระทรวงการคลัง  ซึ่งอยู่เคียงข้างผู้ประกอบการเอสเอ็มอีมาเป็นเวลา 27 ปี ทำหน้าที่ช่วยเหลือผู้ประกอบการเอสเอ็มอีผ่านกลไกการค้ำประกันสินเชื่อ สร้างความเชื่อมั่นให้กับสถาบันการเงินในการอนุมัติสินเชื่อมากขึ้น ช่วยเหลือผู้ประกอบการเอสเอ็มอีที่มีศักยภาพ แต่ขาดหลักประกัน หรือหลักประกันไม่เพียงพอได้รับวงเงินที่เพียงพอกับความต้องการในการทำธุรกิจ</p>
      <figure>
        <img src="https://www.dailynews.co.th/admin/upload/20191119/news_EaPCkoNKbj092635_533.jpg?v=201911210610?v=2540"/>
      </figure>
      <p> <br/>นอกจากนี้ได้รับนโยบายจาก<b>นายอุตตม สาวนายน</b> รมว.คลังต้องการให้ <a href="https://www.tcg.or.th/"><b>บสย.</b></a>ขยับขึ้นมาให้บริการลูกค้า จากเดิมที่อยู่แถวหลังให้เคียงข้างสถาบันการเงินเพื่อช่วยเหลือเอสเอ็มอีได้มากขึ้น โดยทำหน้าที่ให้เครดิตกับพี่น้องเอสเอ็มอีที่เครดิตไม่เพียงพอ เพราะจากเดิมเครดิตลูกค้าดูจากหลักทรัพย์ค้ำประกัน ซึ่งปัจจุบันเอสเอ็มอีมีมากกว่า 3 ล้านรายที่อยู่ในสำมะโนธุรกิจของสสว.  หากไม่รวมนอกธุรกิจอีก 2.7 ล้านราย  มีหลักทรัพย์เพียงพอที่จะดึงเอาเงินสินเชื่อออกมาไม่ถึง 15% แต่วันนี้เข้าระบบการเงินได้ถูกต้องไม่ถึง 20% แต่คน 80% ที่อยู่ธุรกิจเอสเอ็มอียังไม่ได้รับวงเงินเพียงพอต่อการขยายธุรกิจ ซึ่งเป็นหน้าที่ที่เราต้องเติมเงินให้กับเอสเอ็มอี <br/> </p>
      <figure>
        <iframe src="https://www.youtube.com/embed/el_IhcELDRg" width="640" height="360" data-service="Youtube" scrolling="no"/>
      </figure>
      <p>ทั้งนี้เห็นได้จากความสำเร็จโครงการหมอหนี้ที่เริ่มทำมาตั้งแต่เดือนพ.ค. ที่ผ่านมา และมีการจัดมหกรรมหมอหนี้ขึ้น 6 ครั้ง ในภาคต่างๆ โดยปิดตัวเลขลูกค้าขอรับคำปรึกษา 5,000 ราย  มีความต้องการสินเชื่อ 30% อีก 70% ต้องการคำปรึกษาบริหารการตลาดอย่างไร   ซึ่ง <a href="https://www.tcg.or.th/"><b>บสย.</b></a>เป็นเพื่อนคู่คิดที่ปรึกษาทางการเงินด้านธุรกิจ  และเป็นหลักทรัพย์ค้ำประกัน  โดยเราเอาเครดิตของ <a href="https://www.tcg.or.th/"><b>บสย.</b></a>ค้ำประกันให้สถาบันการเงินเชื่อมั่นปล่อยสินเชื่อให้กับลูกค้า</p>
      <figure>
        <img src="https://www.dailynews.co.th/admin/upload/20191119/news_eocSbHtbuD092636_533.jpg?v=201911210610?v=9080"/>
      </figure>
      <p>อย่างไรก็ตาม  <a href="https://www.tcg.or.th/"><b>บสย.</b></a>ค้ำประกันให้วงเงิน 50,000-100 ล้านบาท โดยวงเงิน 50,000 บาท เป็นอาชีพอิสระ โดยในเดือนก.พ. ที่ผ่านมาได้จัดทำโครงการรักพี่วิน ซึ่งสามารถอนุมัติสินเชื่อให้กับพี่วินที่ไม่มีหลักทรัพย์และมีปัญหาการเงินกว่า 30% ได้รับวงเงินไปแล้ว</p>
      <figure>
        <img src="https://www.dailynews.co.th/admin/upload/20191119/news_MGzVPMPEWy092625_533.jpg?v=201911210610?v=5674"/>
      </figure>
      <p> <br/>สำหรับลูกค้าเครดิตหมอหนี้แบ่งออกเป็น 3 กลุ่ม <b>กลุ่มแรก</b>คือยังไม่เคยเป็นหนี้ เช่น สตาร์ทอัพ หรือมนุษย์เงินเดือน แล้ววันหนึ่งโรงงานปิด หรือธุรกิจปิดและอยากมีอาชีพใหม่เป็นกลุ่มแรกที่ให้คำปรึกษาว่าทำธุรกิจอย่างไร  <b>กลุ่มที่ 2</b> ทำธุรกิจอยู่แล้วและอยากขยายธุรกิจแต่วงเงินเริ่มตึง หลายคนใช้เงินไม่ถูกทางไม่ถูกเวลาเอาเงินสั้นมาซื้อทรัพย์จะเป็นกับดักธุรกิจจะเอาเงินไปจ่ายก็ไม่ไหวก็น็อค หรือบางที่ใช้โอดีมาเป็นเงินทุนหมุนเวียนเอาดอกแพงมาสร้างธุรกิจที่มีกำไรต่ำได้เงินมาเท่าไหร่จ่ายดอกหมดเป็นการทำธุรกิจไม่สามารถปรับศักยภาพใช้วงเงินได้อย่างเต็มที่</p>
      <figure>
        <img src="https://www.dailynews.co.th/admin/upload/20191119/news_sJMyJSaVdf092625_533.jpg?v=201911210610?v=8743"/>
      </figure>
      <p> <br/><b>กลุ่มที่ 3</b> เป็นกลุ่มที่มีปัญหากว่า 30% ที่เข้ามาอยู่ในคลินิกหมอหนี้มีปัญหาเรื่องการชำระหนี้อยากขอปรับโครงสร้างหนี้  ได้รับผลกระทบจากธุรกิจชะลอตัวและต้องหารือกับธนาคารหลักในการหมุนเวียนธุรกิจอย่างไรให้อยู่ต่อไปได้  ซี่ง <a href="https://www.tcg.or.th/"><b>บสย.</b></a>ทำหน้าที่ให้คำแนะนำยืดหนี้บางครั้งตัดกำไรพักแขวนเพื่อให้ธุรกิจผ่านพ้นไปก่อน เดิมลูกค้าสามารถติดต่อ  Call Center  0-2890-9999 อย่างเดียว แต่ขณะนี้สามารถติดต่อผ่าน <a href="https://www.facebook.com/tcg.or.th">www.facebook.com/tcg.or.th</a>  หรือแอดไลน์ได้แล้วที่ @doctor.tcg</p>
      <figure>
        <img src="https://www.dailynews.co.th/admin/upload/20191119/news_oHRiAIkezg092636_533.jpg?v=201911210610?v=2463"/>
      </figure>
      <p> <br/><br/><b>" บสย. พร้อมทำหน้าที่เป็นคนจ่ายยา เป็นหมออายุรเวช ก่อนส่งไปหมอเชี่ยวชาญเฉพาะทางคือ สถาบันการเงิน โดยมีหน้าที่สกรีนคนไข้ ลูกค้าที่มีปัญหาโพสต์กระทู้ถามจะมีเจ้าหน้าที่ 11 สำนักงานเขตติดต่อกับลูกค้าเพื่อสร้างเอสเอ็มอีให้เข็มแข็ง โดยร่วมกับสถาบันการเงิน 18 แห่ง และมีนอนแบงก์เข้ามาช่วยเอสเอ็มอีตั้งไข่และเติบใหญ่ต่อไปในอนาคต ''</b><br/> <br/> <br/> <br/> </p>
    </article>
  </body>
</html>