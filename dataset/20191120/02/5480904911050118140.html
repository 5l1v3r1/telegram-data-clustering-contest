<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-bude-resit-dukovo-odvolani-v-kauze-brnenskych-divadel/1823014?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T02:12:00+00:00"/>
    <meta property="og:title" content="Soud bude řešit Dukovo odvolání v kauze brněnských divadel"/>
    <meta property="og:description" content="Brno - Krajský soud v Brně se dnes začne zabývat odvoláním kardinála Dominika Duky proti rozsudku městského soudu, který zamítl jeho žalobu podanou na brněnské Centrum experimentálního divadla (CED) a Národní divadlo Brno kvůli dvěma kontroverzním divadelním hrám. K žalobě se připojil i Dukův právník Ronald Němec, který se ve věci také odvolal. Žádají omluvu za zásah do svých osobnostních práv."/>
  </head>
  <body>
    <article>
      <h1>Soud bude řešit Dukovo odvolání v kauze brněnských divadel</h1>
      <address><time datetime="2019-11-20T02:12:00+00:00">20 Nov 2019, 02:12</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Krajský soud v Brně se dnes začne zabývat odvoláním kardinála Dominika Duky proti rozsudku městského soudu, který zamítl jeho žalobu podanou na brněnské Centrum experimentálního divadla (CED) a Národní divadlo Brno kvůli dvěma kontroverzním divadelním hrám. K žalobě se připojil i Dukův právník Ronald Němec, který se ve věci také odvolal. Žádají omluvu za zásah do svých osobnostních práv.</p>
      <p>Žaloba se týká uvedení her režiséra Olivera Frljiče Prokletí a Naše násilí a vaše násilí na přehlídce Divadelní svět loni v květnu. Postup divadla podle kardinála silně zasáhl do jeho vyznání. Inscenace loni vyvolaly vlnu negativních reakcí. Některým lidem vadila jejich údajná obscenita a způsob zobrazování křesťanských symbolů.</p>
      <p>Městský soud v brně letos v březnu žalobu zamítl. Podle vyjádření soudce Ondřeje Sekvarda šlo v dramatech o alegorii, nikoliv o konkrétní postavu Ježíše či dalších osob. Zástupci divadel namítali, že žaloba stojí na pocitech a úvahách, se kterými lze obtížně polemizovat.</p>
      <p>Duka s Němcem kriticky poukazují hlavně na scénu, v níž herec předstírá znásilnění ženy. Podle žaloby je zobrazen Ježíš páchající násilí na muslimce. Náznak, že Ježíš, v něhož věří a od něhož se odvíjí jejich život, spáchal tak odporný čin, je podle Duky a Němce silným zásahem do jejich práv na svobodu vyznání a svědomí.</p>
    </article>
  </body>
</html>