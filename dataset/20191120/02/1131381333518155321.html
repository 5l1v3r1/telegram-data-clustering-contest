<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/20/frozen-2-luoghi.html"/>
    <meta property="og:site_name" content="Sky TG24"/>
    <meta property="article:published_time" content="2019-11-20T02:35:00+00:00"/>
    <meta property="og:title" content="Frozen 2, le location che hanno ispirato il film"/>
    <meta property="og:description" content="Pensavate di sapere tutto sul mondo incantato di “Frozen 2 - Il segreto di Arendelle”? Forse non è così! In attesa dell’uscita del film che vedrà protagonisti Serena Autieri, Serena Rossi ed Enrico Brignano, scopriamo insieme i luoghi che hanno ispirato le location della pellicola che debutterà sul mercato italiano mercoledì 27 novembre 2019."/>
  </head>
  <body>
    <article>
      <h1>Frozen 2, le location che hanno ispirato il film</h1>
      <h2>Pensavate di sapere tutto sul mondo incantato di “<a href="https://tg24.sky.it/spettacolo/cinema/2019/11/18/frozen-2-trailer.html">Frozen 2 - Il segreto di Arendelle</a>”? Forse non è così! In attesa dell’uscita del film che vedrà protagonisti <a href="https://tg24.sky.it/spettacolo/cinema/fotogallery/2019/11/19/frozen-2-elsa-serena-autieri.html">Serena Autieri</a>, <a href="https://tg24.sky.it/spettacolo/cinema/fotogallery/2019/11/19/frozen-2-anna-serena-rossi.html">Serena Rossi</a> ed <b>Enrico Brignano</b>, scopriamo insieme i luoghi che hanno ispirato le location della <a href="https://tg24.sky.it/spettacolo/cinema/2019/11/14/frozen-2-doppiatori-intervista.html">pellicola</a> che debutterà sul mercato italiano <b>mercoledì 27 novembre 2019</b>.</h2>
      <address><time datetime="2019-11-20T02:35:00+00:00">20 Nov 2019, 02:35</time> by <a rel="author">Matteo Rossini</a></address>
      <p>La magia, le avventure, le emozioni e il fascino di “<a href="https://tg24.sky.it/spettacolo/cinema/2019/11/14/frozen-2-doppiatori-intervista.html">Frozen 2 - Il segreto di Arendelle</a>” sono pronti per conquistare il Bel paese. <b>Mercoledì 27 novembre 2019</b> il film più atteso dell’anno arriverà nelle sale cinematografiche italiane per continuare la storia iniziata sei anni fa. Il lavoro targato <b>Walt Disney</b> si prepara a dominare il botteghino a livello internazionale.</p>
      <p>Nei mesi scorsi Walt Disney ha rilasciato <a href="https://tg24.sky.it/spettacolo/cinema/2019/11/18/frozen-2-trailer.html">quattro trailer</a> che hanno mostrato parte di ciò che potremo ammirare nel film. <b>Kristen Bell</b> (<a href="https://tg24.sky.it/spettacolo/cinema/fotogallery/2019/11/15/frozen-2-anna-kristen-bell.html">qui potete trovare tutte le foto più bell dell’attrice</a>) e <a href="https://tg24.sky.it/spettacolo/cinema/fotogallery/2019/11/16/frozen-2-elsa-idina-menzel.html">Idina Menzel</a> torneranno a dare le voci ai personaggi di Anna ed Elsa nella versione statunitense, mentre <b>Enrico Brignano</b>, <a href="https://tg24.sky.it/spettacolo/cinema/fotogallery/2019/11/19/frozen-2-anna-serena-rossi.html">Serena Rossi</a> e <a href="https://tg24.sky.it/spettacolo/cinema/fotogallery/2019/11/19/frozen-2-elsa-serena-autieri.html">Serena Autieri</a> saranno rispettivamente <b>Olaf</b>, <b>Anna</b> ed <b>Elsa</b> in quella italiana.</p>
      <p>Alcuni giorni fa <a href="https://tg24.sky.it/spettacolo/cinema/2019/11/17/frozen-2-anna-kristen-bell-instagram.html">Kristen Bell ha divertito il pubblico</a> condividendo uno scatto in cui è apparsa mascherata da <b>Anna</b> (<a href="https://tg24.sky.it/spettacolo/cinema/fotogallery/2019/11/13/attori-trucco-prima-dopo.html">qui potete trovare tutte le trasformazioni più incredibili degli attori di Hollywood</a>), immediata la risposta da parte dei fan. In attesa della distribuzione della pellicola, scopriamo tutto sui <b>luoghi</b> che hanno ispirato e influenzato i paesaggi di “<b>Frozen 2 - Il segreto di Arendelle</b>”.</p>
      <h3>“Frozen 2 - Il segreto di Arendelle”: le location del film</h3>
      <p>Dopo aver scoperto alcune indiscrezioni sul film grazie alle <a href="https://tg24.sky.it/spettacolo/cinema/2019/11/14/frozen-2-doppiatori-intervista.html">interviste ai doppiatori</a>, immergiamoci ora nel mondo incantato, ammaliante e affascinante delle <b>location</b>.<br/>Se la realizzazione del primo titolo ha visto i filmmaker partire per la Norvegia per studiare fiordi, abbigliamento e architettura del luogo, “<a href="https://tg24.sky.it/spettacolo/cinema/fotogallery/2019/11/15/frozen-2-anna-kristen-bell.html">Frozen 2 - Il segreto di Arendelle</a>” ha portato la produzione a ulteriori viaggi per l'espansione delle ambientazioni.</p>
      <p>La grande ispirazione del nuovo lavoro firmato Walt Disney è stato il <b>Nord Europa, </b>più precisamente la Norvegia, l’Islanda e la Finlandia, queste le parole del produttore Peter Del Vecho: “Siamo stati profondamente ispirati dalla bellezza di quei luoghi. Per me è davvero straordinario che quasi tutte le cose che abbiamo visto nel viaggio abbiano trovato posto in <a href="https://tg24.sky.it/spettacolo/cinema/fotogallery/2019/11/16/frozen-2-elsa-idina-menzel.html">Frozen 2 – Il Segreto di Arendelle</a>: <b>i colori autunnali</b> della Norvegia e della Finlandia, <b>le cascate</b>, la bellezza desolata dell’Islanda”. </p>
      <p>Una volta giunti sul luogo i filmmaker hanno tratto ispirazione dalle mitologie nordiche, queste le parole del regista <b>Chris Buck</b>: "Le foreste norvegesi e finlandesi possedevano <b>un bellissimo aspetto fiabesco</b>. L’Islanda era diversa. Aveva un aspetto pericoloso, quasi mitico. Ci faceva sentire molto piccoli. In Islanda, la natura era in controllo".</p>
      <h3>“Frozen 2 - Il segreto di Arendelle”: Norvegia, Finlandia e Islanda</h3>
      <p>Per quanto riguarda la Norvegia, la produzione del <a href="https://tg24.sky.it/spettacolo/cinema/2019/11/18/frozen-2-trailer.html">film</a> ha realizzato un viaggio toccando numerose aree così da catturare diverse sfumature da inserire nel film, tra le tappe <b>Oslo</b> per la storia della regione, <b>Karasjok</b> per il confronto con la cultura Sami, <b>Tromsø</b> per i giardini botanici e le <b>isole Lofoten</b>.</p>
      <p>Grande ispirazione la parte settentrionale della Norvegia, come dichiarato dallo scenografo: “In tutta la Norvegia settentrionale, abbiamo visto un bellissimo fogliame autunnale. L’altezza degli alberi è incredibile e questo funziona benissimo nel <b>linguaggio di Frozen, basato sulla verticalità</b>. Era davvero impressionante”. </p>
      <p>Passiamo ora alla Finlandia in cui i filmmaker hanno visitato <b>il</b> <b>lago Inari</b>, <b>l’isola Ukonkivi</b>, <b>il Museo della cultura Sami di Siida</b> e <b>la Pielpajärvi Wilderness Church.</b></p>
      <p>Continuiamo con l’Islanda che invece ha avuto un compito differente, ovvero quello di ispirare il rapporto tra il mito e la fiaba grazie all’imprevedibilità della natura, come detto da Smith: “Quando abbiamo visitato <b>la cascata di Seljalandsfoss</b>, c’erano poche nuvole sparse nel cielo ma poi si è scatenato un diluvio di pioggia e grandine mentre eravamo lì. Alla cascata nascosta di Gljufrabui, abbiamo dovuto toglierci le scarpe e camminare attraverso un ruscello di acqua gelida per raggiungere la cascata. Anche se avessimo calpestato delle rocce appuntite non ce ne saremmo accorti, perché i nostri piedi erano congelati. Non sono come Elsa, il freddo non è mai stato casa mia!”. </p>
      <p>Concludiamo con alcune piccole curiosità: <b>la foresta incantata</b> è stata realizzata grazie alla consulenza di un botanico di Oslo per assicurarsi che tutta la vegetazione fosse corretta, mentre <b>la spiaggia nera</b> è ispirata alla spiaggia di sabbia nera e alle scogliere di basalto di Reynisfjara sulla costa meridionale dell’Islanda.</p>
      <related>
        <a href="https://tg24.sky.it/spettacolo/cinema/fotogallery/2019/11/15/frozen-2-anna-kristen-bell.html"/>
        <a href="https://tg24.sky.it/spettacolo/cinema/fotogallery/2019/11/16/frozen-2-elsa-idina-menzel.html"/>
      </related>
    </article>
  </body>
</html>