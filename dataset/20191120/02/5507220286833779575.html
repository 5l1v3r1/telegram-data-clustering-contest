<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187184/"/>
    <meta property="og:site_name" content="Janam TV"/>
    <meta property="article:published_time" content="2019-11-20T02:58:45+00:00"/>
    <meta property="og:title" content="കേരളത്തിലെ കമ്യൂണിസ്റ്റ് ഭീകര പ്രവർത്തനങ്ങളുടെ സാമ്പത്തിക സ്രോതസ് മതതീവ്രവാദ സംഘടനങ്ങൾ; ഇതു സംബന്ധിച്ച ഇന്റലിജൻസ് റിപ്പോർട്ട് സംസ്ഥാന സർക്കാർ പൂഴ്ത്തി"/>
    <meta property="og:description" content="കൊച്ചി: കേരളത്തിലെ കമ്യൂണിസ്റ്റ് ഭീകര പ്രവർത്തനങ്ങളുടെ സാമ്പത്തിക സ്രോതസ്സ് മുസ്ലിം മതതീവ്രവാദ സംഘടനങ്ങൾ. ഇതു സംബന്ധിച്ച ഇന്റലിജൻസ് റിപ്പോർട്ട് പൂഴ്ത്തി"/>
  </head>
  <body>
    <article>
      <h1>കേരളത്തിലെ കമ്യൂണിസ്റ്റ് ഭീകര പ്രവർത്തനങ്ങളുടെ സാമ്പത്തിക സ്രോതസ് മതതീവ്രവാദ സംഘടനങ്ങൾ; ഇതു സംബന്ധിച്ച ഇന്റലിജൻസ് റിപ്പോർട്ട് സംസ്ഥാന സർക്കാർ പൂഴ്ത്തി</h1>
      <address><time datetime="2019-11-20T02:58:45+00:00">20 Nov 2019, 02:58</time> by <a rel="author">Janam TV Web Desk</a></address>
      <p>കൊച്ചി: കേരളത്തിലെ കമ്യൂണിസ്റ്റ് ഭീകര പ്രവർത്തനങ്ങളുടെ സാമ്പത്തിക സ്രോതസ്സ് മുസ്ലിം മതതീവ്രവാദ സംഘടനങ്ങൾ. ഇതു സംബന്ധിച്ച ഇന്റലിജൻസ് റിപ്പോർട്ട് പൂഴ്ത്തി സംസ്ഥാന സർക്കാർ. ഭീകരവാദികളുടെ ദൂതരും, കമ്യൂണിസ്റ്റ് ഭീകര നേതാക്കളും കൊച്ചിയിൽ രഹസ്യ യോഗങ്ങൾ നടത്തി.</p>
      <p>കമ്യൂണിസ്റ്റ് ഭീകരരും ഇസ്ലാം മതഭീകരവാദികളും തമ്മിൽ നിരന്തരം ആശയ വിനിമയങ്ങൾ നടത്തുന്നതിന്റെ വിവരങ്ങളും, കമ്യൂണിസ്റ്റ് ഭീകരരുടെ സാമ്പത്തിക സ്രോതസ്സായി ഭീകരവാദ സംഘടനകൾ മാറുന്നതിന്റെയും വിവരങ്ങൾ ഉൾക്കൊള്ളിച്ചുള്ള റിപ്പോർട്ടാണ് സംസ്ഥാന ഇന്റലിജൻസ് വിഭാഗം സർക്കാരിന് സമർപ്പിച്ചിരുന്നത്. കൂടുതൽ തെളിവുകൾ സമാഹരിച്ച് ആവർത്തിച്ചു നൽകിയ റിപ്പോർട്ടുകളെല്ലാം സർക്കാർ തലത്തിൽ പൂഴ്ത്തുകയായിരുന്നു.</p>
      <p>സിപിഎം പ്രവർത്തകരിൽ ചിലർ കമ്യൂണിസ്റ്റ് ഭീകരരുമായും മുസ്ലിം ഭീകരവാദ സംഘടനകളുമായും ബന്ധപ്പെടുന്നത് വ്യക്തമായതോടെ പൂഴ്ത്തിയ ഇന്റലിജൻസ് റിപ്പോർട്ടിലെ വിവരങ്ങൾ സിപിഎം സംസ്ഥാന കമ്മിറ്റിയംഗങ്ങൾ കൂടിയായ മന്ത്രിമാർ കമ്മിറ്റിയിൽ ഉയർത്തുകയായിരുന്നു. ഇതിന്റെ അടിസ്ഥാനത്തിലാണ് കമ്യൂണിസ്റ്റ് ഭീകരർക്ക് പിന്നിൽ മുസ്ലിം മതഭീകര വാദികളാണെന്ന പരാമർശം സിപിഎം കോഴിക്കോട് ജില്ലാ സെക്രട്ടറി പി മോഹനൻ നടത്തിയതെന്നാണ് റിപ്പോർട്ട്.</p>
      <p>എസ് ഡിപിഐ ,പോപ്പുലർ ഫ്രണ്ട് തുടങ്ങിയ സംഘടനകളും, കമ്യൂണിസ്റ്റ് ഭീകരരും മനുഷ്യാവകാശ സംഘടനകളുടെ പേരുകളിൽ പലതവണ വേദി പങ്കിട്ടിട്ടുണ്ട്. പാർലമെന്റ് ആക്രമണ കേസിലെ പ്രതിക്കു വേണ്ടി ഹാജരായിരുന്ന അഭിഭാഷകൻ പ്രധാന കമ്യൂണിസ്റ്റ് ഭീകരരുമായി മുൻപ് കൊച്ചിയിൽ കൂടിക്കാഴ്ച നടത്തിയതും, തുടർന്നും സമാന രഹസ്യയോഗങ്ങൾ നടന്നിരുന്നതും ഇന്റലിജൻസ് റിപ്പോർട്ടിലുണ്ട്.</p>
      <p>തീവ്ര മുസ്ലിം സംഘടനകൾക്ക് ഫണ്ടെത്തിക്കുന്നവർ തന്നെയാണ് കമ്യൂണിസ്റ്റ് ഭീകരരുടെ സാമ്പത്തിക സ്രോതസ്സും. ഒപ്പം മതഭീകര സംഘടനകൾ നേരിട്ടും കമ്യൂണിസ്റ്റ് ഭീകരർക്ക് പ്രവർത്തന ഫണ്ട് കൈമാറുന്നുണ്ട് .</p>
    </article>
  </body>
</html>