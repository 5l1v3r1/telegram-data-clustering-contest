<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187169/"/>
    <meta property="og:site_name" content="Janam TV"/>
    <meta property="article:published_time" content="2019-11-20T02:15:24+00:00"/>
    <meta property="og:title" content="സ്ത്രീത്വത്തെ അപമാനിച്ച കേസ്; പരാതിക്കാരിക്ക് മഹിളാ അസോസിയേഷന്റെ പ്രസിഡന്റ് സ്ഥാനം, ജി. സുധാകരനെതിരായ കേസ് ഒതുക്കി തീര്‍ക്കാന്‍ ശ്രമം"/>
    <meta property="og:description" content="അമ്പലപ്പുഴ: സ്ത്രീത്വത്തെ അപമാനിച്ചെന്ന് ചൂണ്ടിക്കാട്ടി മന്ത്രി ജി സുധാകരനെതിരായ കേസ് ഒതുക്കി തീര്‍ക്കാന്‍ ശ്രമം. പരാതിക്കാരിയെ മഹിളാ അസോസിയേഷന്റെ മേഖല"/>
  </head>
  <body>
    <article>
      <h1>സ്ത്രീത്വത്തെ അപമാനിച്ച കേസ്; പരാതിക്കാരിക്ക് മഹിളാ അസോസിയേഷന്റെ പ്രസിഡന്റ് സ്ഥാനം, ജി. സുധാകരനെതിരായ കേസ് ഒതുക്കി തീര്‍ക്കാന്‍ ശ്രമം</h1>
      <address><time datetime="2019-11-20T02:15:24+00:00">20 Nov 2019, 02:15</time> by <a rel="author">Janam TV Web Desk</a></address>
      <p>അമ്പലപ്പുഴ: സ്ത്രീത്വത്തെ അപമാനിച്ചെന്ന് ചൂണ്ടിക്കാട്ടി മന്ത്രി ജി സുധാകരനെതിരായ കേസ് ഒതുക്കി തീര്‍ക്കാന്‍ ശ്രമം. പരാതിക്കാരിയെ മഹിളാ അസോസിയേഷന്റെ മേഖല പ്രസിഡന്റ് ആക്കിയതോടെയാണ് കേസ് ഒത്തു തീര്‍പ്പാക്കാന്‍ തീരുമാനമായത്. കേസില്‍ വിചാരണ നടക്കാനിരിക്കെയാണ് ഒത്തു തീര്‍പ്പ് ശ്രമം.</p>
      <p>സ്ത്രീത്വത്തെ അപമാനിച്ചെന്ന പരാതിയുമായി ഉഷ സാലിയാണ് മന്ത്രിക്കെതിരെ അമ്പലപ്പുഴ കോടതിയില്‍ പരാതി നല്‍കിയത്. പരാതി പിന്‍വലിക്കുന്ന കാര്യം പരിഗണനയിലുണ്ടെന്നും ആലോചിച്ചു തീരുമാനിക്കുമെന്നും ഉഷ സാലി വ്യക്തമാക്കി. സുധാകരന്റെ മുന്‍ പേഴ്‌സണല്‍ സ്റ്റാഫ് അംഗമായിരുന്ന ഉഷ സാലി അമ്പലപ്പുഴ കോടതിയില്‍ നല്‍കിയ പരാതിയില്‍ ജാമ്യത്തിലാണ് മന്ത്രി.</p>
      <p>2016-ലാണ് ഉഷ സാലി മന്ത്രിക്കെതിരെ കോടതിയെ സമീപിച്ചത്. മൈക്കിലൂടെ പരസ്യമായി സ്ത്രീത്വത്തെ അപമാനിക്കുന്ന രീതിയില്‍ പ്രസംഗിച്ചുവെന്ന് തെളിവുകള്‍ ഉള്‍പ്പെടെയാണ് സാലി കോടതിയില്‍ പരാതി നല്‍കിയത്. ആലപ്പുഴ കൊട്ടാര വളവ് ബ്രാഞ്ച് സെക്രട്ടറിയായിരുന്ന സാലിയുടെ പരാതി പാര്‍ട്ടിയും പോലീസും സ്വീകരിക്കാതെ വന്നപ്പോഴാണ് കോടതിയെ സമീപിച്ചത്.</p>
      <p>ഉഷയെ ജനാധിപത്യ മഹിളാ അസോസിയേഷന്റെ തോട്ടപ്പള്ളി മേഖല പ്രസിഡന്റായാണ് നിയമിച്ചത്. ഇതു സംബന്ധിച്ച് കഴിഞ്ഞ ദിവസം പ്രത്യേക യോഗം ചേര്‍ന്നിരുന്നു. സുധാകരനെതിരെ പരാതി നല്‍കിയതോടെ നഷ്ടമായ സ്ഥാനത്തേക്ക് മൂന്നു വര്‍ഷത്തിനു ശേഷമാണ് ഉഷ തിരികെ എത്തിയത്. അതേസമയം വിഷയത്തെ കുറിച്ച് അറിയില്ലെന്നാണ് മന്ത്രിയുമായി ബന്ധപ്പെട്ട അടുത്ത വൃത്തങ്ങള്‍ അറിയിച്ചത്.</p>
    </article>
  </body>
</html>