<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742586"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T02:29:00+00:00"/>
    <meta property="og:title" content="อาเบะสร้างสถิติเป็นนายกรัฐมนตรีญี่ปุ่นนานที่สุด"/>
    <meta property="og:description" content="นายกรัฐมนตรีชินโซ อาเบะ สร้างประวัติศาสตร์ดำรงตำแหน่งผู้นำรัฐบาลญี่ปุ่นยาวนานที่สุด ทำลายสถิติ 2,886 วันของอดีตนายกรัฐมนตรีทาโร คัตสึระ เมื่อกว่า 100 ปีที่แล้ว แต่เส้นทางนับจากนี้ยังมีอุปสรรครออยู่อีกมาก"/>
  </head>
  <body>
    <article>
      <h1>อาเบะสร้างสถิติเป็นนายกรัฐมนตรีญี่ปุ่นนานที่สุด</h1>
      <address>
        <time datetime="2019-11-20T02:29:00+00:00">20 Nov 2019, 02:29</time>
      </address>
      <p>
        <b>นายกรัฐมนตรีชินโซ อาเบะ สร้างประวัติศาสตร์ดำรงตำแหน่งผู้นำรัฐบาลญี่ปุ่นยาวนานที่สุด ทำลายสถิติ 2,886 วันของอดีตนายกรัฐมนตรีทาโร คัตสึระ เมื่อกว่า 100 ปีที่แล้ว แต่เส้นทางนับจากนี้ยังมีอุปสรรครออยู่อีกมาก</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 20 พ.ย. ว่านายกรัฐมนตรีชินโซ อาเบะ สร้างประวัติศาสตร์ดำรงตำแหน่งผู้นำรัฐบาลญี่ปุ่นยาวนานที่สุด หลังเมื่อวันอังคารที่ผ่านมา อาเบะทำสถิติอยู่ในตำแหน่ง 2,886 วัน เทียบเท่าอดีตนายกรัฐมนตรีทาโร คัตสึระ ซึ่งอยู่ในตำแหน่งระหว่างปี 2444 ถึง 2456 แต่มีเว้นวรรคบ้างเช่นเดียวกับอาเบะ ซึ่งดำรงตำแหน่งสมัยแรกเมื่อปี 2549 ถึง 2550 และนับตั้งแต่ได้รับการเลือกตั้งเมื่อเดือนธ.ค. 2555 เบะวัย 65 ปี ยังคงสามารถนำพรรคเสรีประชาธิปไตย ( แอลดีพี ) ชนะการเลือกตั้งมาตลอด<br/> </p>
      <figure>
        <iframe data-src="https://twitter.com/tictoc/status/1042644980341268480?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AFP/status/994166337906794499?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>นอกจากนี้ อาเบะยังสร้างสถิติเป็นผู้นำรัฐบาลอยู่ในตำแหน่งยาวที่สุดเป็นอันดับ 2 ในบรรดาสมาชิกกลุ่มประเทศอุตสาหกรรมชั้นนำของโลก 7 แห่งหรือ "จี7" รองจากนายกรัฐมนตรีอังเกลา แมร์เคิล ผู้นำเยอรมนี ซึ่งดำรงตำแหน่งยาวนานต่อเนื่องตั้งแต่ปี 2548 และดูเหมือนผู้นำเยอรมนีกับผู้นำญี่ปุ่นประสบปัญหาเดียวกัน นั่นคือการเฟ้นหาและดึงศักยภาพของบุคคลที่หมายตาให้เป็น "ทายาททางการเมือง" หลังการเลือกตั้งทั่วไปครั้งหน้า ซึ่งหากไม่มีอะไรเปลี่ยนแปลง การเลือกตั้งแห่งชาติของเยอรมนีและญี่ปุ่นจะเกิดขึ้นภายในปี 2564</p>
      <figure>
        <img src="https://www.dailynews.co.th/admin/upload/20191120/news_HsCrEOAUNl093958_533.jpg?v=20191120233?v=3321"/>
      </figure>
      <p><b>พล.อ.ประยุทธ์ จันทร์โอชา ต้อนรับนายกรัฐมนตรีชินโซ อาเบะ ในการประชุมสุดยอดอาเซียนครั้งที่ 35 ที่กรุงเทพมหานคร เมื่อต้นเดือนนี้</b><br/> <br/>ด้านผลสำรวจความคิดเห็นชาวญี่ปุ่นซึ่งจัดทำในเดือนนี้โดยสถานีโทรทัศน์เอ็นเอชเค ปรากฏว่าคะแนนนิยมของพรรคแอลดีพีอยู่ที่ 36.8% ยังทิ้งห่างพรรคแกนนำฝ่ายค้านคือ พรรคประชาธิปไตยตามรัฐธรรมนูญแห่งญี่ปุ่น ( ซีดีพี ) ซึ่งมีคะแนนนิยมตามมาที่ 30.5% อย่างไรก็ตาม กลุ่มตัวอย่างจากโพลดังกล่าวของเอ็นเอชเคมากเกือบ 38% ตอบว่า "ไม่ได้สนับสนุนพรรคการเมืองใดเป็นพิเศษ" ขณะที่แม้ตลอดระยะเวลาที่ผ่านมา รัฐบาลของอาเบะสร้างผลงานที่น่าพอใจสำหรับชาวญี่ปุ่นไว้มากมาย ส่วนใหญ่เกี่ยวกับการพัฒนาเศรษฐกิจตามแนวทาง "อาเบะโนมิกส์" แต่ยังมี "อุปสรรค" ในอีกหลายเรื่อง โดยเฉพาะการแก้ไขมาตรา 9 ของรัฐธรรมนูญ เพื่อ "เพิ่มอำนาจ" ให้กับกองกำลังป้องกันตนเอง การฟื้นฟูความสัมพันธ์กับเกาหลีใต้และเกาหลีเหนือ การคลี่คลายข้อพิพาทเรื่องดินแดนกับจีน เกาหลีใต้ และรัสเซีย<br/> </p>
      <figure>
        <iframe data-src="https://twitter.com/business/status/973891664052830215?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>แต่ตอนนี้มีประเด็นร้อนเรื่องใหม่ คือการละเมิดกฎหมายการเลือกตั้งที่ส่งผลให้รัฐมนตรีอย่างน้อย 2 คนต้องพ้นจากตำแหน่ง และอาเบะเองกำลังเผชิญกับข้อครหานี้ด้วย หลังมีรายงานว่าต้องการเชิญผู้สนับสนุนร่วมงานชมดอกซากุระบานในปีหน้า ซึ่งเป็นงานที่จัดโดยกองทุนของรัฐ โดย 68% ของผู้ตอบแบบสอบถามให้กับหนังสือพิมพ์อาซาฮี ระหว่างวันที่ 16 ถึง 17 พ.ย.ที่ผ่านมา บอกว่าไม่พอใจกับคำชี้แจงของผู้นำญี่ปุ่น แม้รัฐบาลยกเลิกงานนี้แล้วก็ตาม.<br/><br/><b>เครดิตภาพ : AFP</b></p>
    </article>
  </body>
</html>