<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/18-yas-ve-asgari-ucret-emek-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T02:00:00+00:00"/>
    <meta property="og:title" content="18 yaş ve asgari ücret"/>
    <meta property="og:description" content="18 yaş ve asgari ücret | aydinlik.com.tr"/>
  </head>
  <body>
    <article>
      <h1>18 yaş ve asgari ücret</h1>
      <address>
        <time datetime="2019-11-20T02:00:00+00:00">20 Nov 2019, 02:00</time>
      </address>
      <p>
        <b>3 senedir çalışıyorum ve 18 yaşımı doldurdum. Patron asgari ücret vermek zorunda mı, zorundaysa asgari ücret vermezse ne yapabilirim?</b>
      </p>
      <p>4857 sayılı İş Kanunu’nda düzenlenen asgari ücret, yaşı kaç olursa olsun, bir iş sözleşmesi ile çalışan tüm işçilere ödenmesi gereken en düşük ücrettir. Ancak çıraklar İş Kanunu kapsamı dışında bırakılmıştır ve 3308 sayılı Mesleki Eğitim Kanunu kapsamında çırak statüsünde çalışanlara daha düşük bir ücret (asgari ücretin en az yüzde 30’u) ödenmektedir.</p>
      <p>Siz eğer son 3 yıldır 3308 sayılı Mesleki Eğitim Kanunu’nda belirtilen kurallara uygun olarak veliniz ya da vasiniz ile yapılmış olan bir çıraklık sözleşmesiyle çalıştıysanız, çıraklık sözleşmesi devam ederken reşit olmanız (18 yaşını doldurup 19 yaşından gün almanız) halinde bu sözleşme ancak sizin rızanızla devam edebilir (3308/13). Çıraklık sözleşmeniz varsa orada nasıl bir düzenleme yapıldığını, ne tür bir işyerinde çalıştığınızı ve hangi meslekte yetiştirildiğinizi bilemiyoruz. Bu nedenle sorunuzu net olarak yanıtlayabilmemiz mümkün değil.</p>
      <p>Eğer bir çıraklık sözleşmesiyle değil de bir iş sözleşmesiyle çalıştıysanız zaten baştan itibaren İş Kanunu kapsamında sayılırsınız ve tüm bu süre boyunca asgari ücret sizin için de geçerlidir. Haklarınızı düzenleyen kurallar hem İş Kanunu’nda hem de Çocuk ve Genç İşçilerin Çalıştırılma Usul ve Esasları Hakkında Yönetmelik’te yer almaktadır.</p>
      <p>Çocuk ve genç işçilerin kayıt dışı çalıştırılması çok yaygın olduğundan, eğer sizin durumunuz da böyleyse, derhal ALO 170 hattını arayarak şikayet kaydı oluşturmalı ve SGK İl Müdürlüğü’ne başvurmalısınız.</p>
      <p>Sorularınızı</p>
      <p>calismahayati@aydinlik.com.tr adresine gönderebilirsiniz.</p>
      <related>
        <h4>Benzer Haberler</h4>
        <a href="https://www.aydinlik.com.tr/asgari-ucretlinin-borcu-girtlakta-emek-kasim-2017"/>
        <a href="https://www.aydinlik.com.tr/asgari-ucret-belli-oldu-ekonomi-aralik-2017-18"/>
        <a href="https://www.aydinlik.com.tr/asgari-ucret-icin-tarih-belli-oldu-turkiye-aralik-2017-2"/>
        <a href="https://www.aydinlik.com.tr/asgari-ucret-gecim-ucreti-olmaktan-uzak-turkiye-aralik-2017-1"/>
      </related>
    </article>
  </body>
</html>