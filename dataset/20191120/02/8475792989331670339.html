<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/malta-vill-benada-misstankt-om-han-avslojar-vem-som-bestallde-journalistmord"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T02:45:53+00:00"/>
    <meta property="og:title" content="Malta vill benåda misstänkt – om han avslöjar vem som beställde journalistmord"/>
    <meta property="og:description" content="Den man som misstänks ha agerat mellanhand i samband med mordet på Daphne Caruana Galizia kan benådas – om han avslöjar vem som egentligen ligger bakom bilbomben som dödade journalisten."/>
  </head>
  <body>
    <article>
      <h1>Malta vill benåda misstänkt – om han avslöjar vem som beställde journalistmord</h1>
      <address><time datetime="2019-11-20T02:45:53+00:00">20 Nov 2019, 02:45</time> by <a rel="author">Dante Thomsen</a></address>
      <p>
        <b>Den man som misstänks ha agerat mellanhand i samband med mordet på Daphne Caruana Galizia kan benådas – om han avslöjar vem som egentligen ligger bakom bilbomben som dödade journalisten.</b>
      </p>
      <p>Det har gått drygt två år sedan den maltesiska journalisten Daphne Caruana Galizia dödades i en bilbomb. Nyligen åtalades tre män för mordet och så sent som i torsdags greps ytterligare en man.</p>
      <p>Den gripne misstänks ha agerat mellanhand mellan de som utförde mordet på Daphne Caruana Galizia och de som beställt mordet.</p>
      <p>Nu rapporterar <a href="https://www.reuters.com/article/us-malta-daphne/malta-to-pardon-suspect-if-he-reveals-who-ordered-journalist-murder-idUSKBN1XT0PF">Reuters</a> att Maltas premiärminister Joseph Muscat vill benåda mannen – om han avslöjar vem som verkligen ligger bakom dådet.</p>
      <p>Mannen ska ha ingått i en grupp som greps i samband med en utredning om penningtvätt.</p>
      <p>– När Caruana Galizia dödades lovade jag att göra allt och han, vem han nu är, kommer inte att gå fri, säger premiärministern enligt Reuters.</p>
      <h3>Europarådet kritiska</h3>
      <p>Tidningen The Times of Malta rapporterar också att den gripne mannen fruktar för sitt liv om han döms till fängelse.</p>
      <p>Europarådet har tidigare riktat hård kritik mot polisens förundersökning kring mordet på Daphne Caruana Galizia.</p>
      <p>– Jag är orolig över att myndigheterna kan ha avslagit bevis som kan leda till den som beordrade mordet. Jag är också orolig över att varken den misstänkte gärningsmannen, hans advokat eller andra berörda – inklusive den påstådda mellanhanden – inte har fått tillräckligt beskydd, har Pieter Omtzigt, som leder Europarådets granskning, tidigare sagt till The Guardian.</p>
      <related>
        <h4>Relaterat</h4>
        <a href="https://www.svt.se/kultur/malta"/>
        <a href="https://www.svt.se/nyheter/utrikes/tre-atalas-for-journalistmord-pa-malta"/>
        <a href="https://www.svt.se/kultur/kartlaggning-miljoreportrar-mordas-och-hotas"/>
        <a href="https://www.svt.se/kultur/medier/kand-maltesisk-bloggare-dod-av-bilbomb"/>
      </related>
    </article>
  </body>
</html>