<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/fenerbahce-beko-icin-kritik-hafta-spor-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T02:00:00+00:00"/>
    <meta property="og:title" content="Fenerbahçe BEKO için kritik hafta"/>
    <meta property="og:description" content="Fenerbahçe BEKO için kritik hafta | aydinlik.com.tr"/>
  </head>
  <body>
    <article>
      <h1>Fenerbahçe BEKO için kritik hafta</h1>
      <address>
        <time datetime="2019-11-20T02:00:00+00:00">20 Nov 2019, 02:00</time>
      </address>
      <p>
        <b>EuroLeague’de bu sezon istediği sonuçları alamayan Fenerbahçe Beko, organizasyonun çift maç haftasında üst üste iki deplasmana çıkacak. Oynadığı 8 maçta yalnızca iki kez galip gelebilen sarı-lacivertliler, üst sıralara tırmanmak için kazanmak zorunda.</b>
      </p>
      <p>SEMİH NİŞANCI</p>
      <p>2019-2020 sezonunda EuroLeague’e hiç ummadığı kadar kötü bir başlangıç yapan Fenerbahçe Beko, organizasyonun 9’uncu ve 10’uncu maçlarına bugün ve Cuma günü çıkacak. EuroLeague’de oynadığı ilk 8 maçta sadece 2 kez kazanıp 6 maçından boynu bükük ayrılan sarı-lacivertli ekip, Barcelona ve ASVEL deplasmanlarında kötü gidişe dur demek istiyor.</p>
      <p>Bu sezon zorluk seviyesi bir hayli artan EuroLeague’de, en iyi 8 takım arasına kalmak ve bir EuroLeague şöleni olan Final Four’a yükselmek, önceki yıllara göre çok daha formda ve dikkatli olmayı gerektiriyor. Yıldızlar topluluğu Barcelona, Ettore Messina önderliğindeki Armani Milan ve Sfairopoulos başantrenörlüğünde “geri dönen” Maccabi Tel Aviv gibi takımlar kadrosunu güçlendirirken, Real Madrid ve CSKA Moskova da basketbola yine oldukça yüksek bir bütçe ayırdı.</p>
      <p>Öte yandan, EuroLeague’deki bir diğer temsilcimiz, geçen sezonun finalisti Anadolu Efes de, başta Shane Larkin ve Vasilije Micic olmak üzere kadro iskeletini korumasını başardı. Hâl bu iken, temsilcimiz Fenerbahçe Beko’nun yaptığı kötü başlangıcın, hem kağıt üzerinde hem de pratikte, ilerleyen dönemde çok daha büyük sorunlara yol açabileceğini görebilmek zor değil. Sarı-lacivertliler bu yüzden, “bir yerden” başlamak zorunda.</p>
      <p>
        <b>ÇIKIŞ BARCELONA’DAN BAŞLAYABİLİR</b>
      </p>
      <p>Alternatifli kadrosunu, bu sezon başında birçok yıldız transferi ile güçlendiren Barcelona, oyun kurucu Malcolm Delaney, skorer Cory Higgins, kısa forvet Alex Abrines, NBA patentli uzun forvet Nikola Mirotic, atletik ve savaşçı pivot Brandon Davies gibi isimlerle kadro kalitesinin en üst seviyeye çıkardı. Svetislav Pesic’in başantrenörlüğünü yaptığı Barcelona, önceki sezonlardan kadrosunda bulunan Adam Hanga, Pau Ribas, Kyle Kuric ve Pierre Oriola gibi isimlerle bir hayli zorlu bir rakip görünümünde. Barca’nın 8 maçta 6 galibiyeti bulunuyor.</p>
      <p>Tüm bunların yanı sıra, yukarıda da anlaşılacağı üzere, Barcelona’da takıma önemli transferler yapıldı ve fakat kadro uyum sürecini henüz atlatamadı. Pesic’in Hanga’ya oyun kurucu olarak süre vermesi tartışma konularından biri. Oynanan basketbolun kadronun potansiyelinin gerisinde kalması da Barca’ya yöneltilen eleştirilerden diğeri. Olağanüstü bireysel yeteneklere karşın, hücum zenginliği konusunda istenen seviyenin yakalanamaması, Barca’nın henüz daha alacağı uzun bir yol olduğunu gösteriyor.</p>
      <p>Fenerbahçe Beko, eğer pota altında Davies’i devre dışı bırakabilirse, sertlikten uzak Ante Tomic’i sindirmek çok daha kolay olacaktır. Tomic, Barca’nın adam değişmeli savunmasında da önemli bir defo anlamına gelecektir. Sarı-lacivertlilerin temaslı savunma yapması, Barcelona’nın bireysel çabalarla çıkmaz sokağa giren hücum sayısını artırabilir. Bununla birlikte, özellikle Fenerbahçe kısalarının savunmada kolay geçilmesi ise Barca’nın ritm bulmak için yanıp tutuşan kısalarına büyük bir konfor imkanı verir ki bu da sarı-lacivertli temsilcimiz için hiç iyi olmaz. Burada en belirleyici nokta, Fenerbahçe Beko’nun sahaya koyacağı mücadele iradesi olacak, hiç şüphesiz. İki gün sonraki ASVEL deplasmanında da, rakibin ilk EuroLeague sezonu olması dolayısıyla gösterdiği hırs ve açlığı yine Fenerbahçe Beko’nun galibiyet kararlılığı önleyebilir.</p>
      <p>
        <b>De Colo ve Westermann yok</b>
      </p>
      <p>SARI lacivertli takımda, Barcelona ve ASVEL deplasmanları öncesinde iki önemli eksik bulunuyor. Bu sezon kadroya dahil edilen Fransız basketbolcular Nando De Colo ve Leo Westermann, Fenerbahçe Beko’nun 9’uncu ve 10’uncu müsabakalarında forma giyemeyecek. Sarı-lacivertli kulübün resmi internet sitesinden yapılan açıklamada, “Takımımızda sağ bacak arka adale sakatlığına bağlı ağrıları devam eden Nando De Colo ve Tofaş maçında kasık bölgesinden sakatlık yaşayan Leo Westermann, Barcelona ve Lyon seyahatleri için takım kafilesinde yer almıyor” bilgisine yer verildi. De Colo ve Westermann’ın gelecek hafta parkeye dönmesi bekleniyor.</p>
      <related>
        <h4>Benzer Haberler</h4>
        <a href="https://www.aydinlik.com.tr/haftanin-mvp-si-fenerbahce-beko-dan-nando-de-colo-spor-ekim-2019"/>
        <a href="https://www.aydinlik.com.tr/fenerbahce-beko-da-kabus-devam-ediyor-spor-kasim-2019"/>
        <a href="https://www.aydinlik.com.tr/fenerbahce-beko-pana-yi-agirliyor-spor-subat-2019"/>
        <a href="https://www.aydinlik.com.tr/vesely-5-6-hafta-forma-giyemeyecek-spor-ocak-2019"/>
      </related>
    </article>
  </body>
</html>