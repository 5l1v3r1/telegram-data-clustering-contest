<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/sth-dhmosiothta-h-ekthesh-ths-komision-gia-thn-4h-axiologhsh-anoigei-o-dromos-gia-th-dosh-twn-750-ekat"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Στη δημοσιότητα η έκθεση της Κομισιόν για την 4η αξιολόγηση - Ανοίγει ο δρόμος για τη «δόση» των 750 εκατ."/>
    <meta property="og:description" content="Στη δημοσιότητα θα δώσει σήμερα η Ευρωπαϊκή Επιτροπή τις τρεις εκθέσεις της για την ελληνική οικονομία εκ των οποίων η μία αφορά την τέταρτη αξιολόγηση της χώρας."/>
  </head>
  <body>
    <article>
      <h1>Στη δημοσιότητα η έκθεση της Κομισιόν για την 4η αξιολόγηση - Ανοίγει ο δρόμος για τη «δόση» των 750 εκατ.</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Στη δημοσιότητα θα δώσει σήμερα η Ευρωπαϊκή Επιτροπή τις τρεις εκθέσεις της για την ελληνική οικονομία εκ των οποίων η μία αφορά την τέταρτη αξιολόγηση της χώρας.</h4>
      <p><b>Η έκθεση αναμένεται να έχει θετικό πρόσημο </b>μιας και όπως αναφέρει η έκθεση της Κομισιόν η οικονομική ανάκαμψη της Ελλάδας που ξεκίνησε το πρώτο εξάμηνο του 2019 επί κυβέρνησης ΣΥΡΙΖΑ αναμένεται να συνεχιστεί.  Επιπλέον, θα ανοίξει το δρόμο και για τ<b>ην εκταμίευση των 767 εκατ. ευρώ </b>από τα κέρδη που είχαν οι ευρωπαϊκές τράπεζες από τα ελληνικά ομόλογα.</p>
      <p>Αν και η απόφαση θα ληφθεί στο Eurogroup του Δεκεμβρίου, η έκθεση αναγνωρίζει ότι η χώρα «έχει αναλάβει συγκεκριμένες μεταρρυθμιστικές δράσεις για να ολοκληρώσει τις δεσμεύσεις της». </p>
      <p>Συγκεκριμένα, στην έκθεση αναμένεται να καταγράφεται <b>πρόοδος σε διάφορα πεδία μεταρρυθμίσεων </b>όπως στις ιδιωτικοποιήσεις, στις παρεμβάσεις εξυγίανσης της ΔΕΗ, στις προσλήψεις στο Δημόσιο αλλά και στο τραπεζικό πεδίο.</p>
      <p>Ωστόσο, <b>θα υπάρχουν και οι «αστερίσκοι» </b>αναφορικά με τους κινδύνους που απομένουν και συνδέοντα κυρίως με την προσπάθεια που πρέπει να καταβληθεί για να αναστραφεί η<b> υποεκτέλεση του Προγράμματος Δημοσίων Επενδύσεων</b> η οποία παρατηρήθηκε όλα τα προηγούμενα χρόνια αλλά και με τις δημοσιονομικές υποχρεώσεις που προκαλούν οι αποφάσεις του ΣτΕ. Επίσης, <b>τα «κόκκινα δάνεια»</b> αν και έχουν αρχίσει να μειώνονται παραμένουν σύμφωνα με την έκθεση, ιδιαίτερα υψηλά. </p>
      <p>Στη δημοσιότητα αναμένεται να δοθούν σήμερα ακόμα δύο εκθέσεις. Η πρώτη αφορά στα δημόσια οικονομικά και στον προϋπολογισμό του 2020 με την Ευρωπαϊκή Επιτροπή να είναι ήδη γνωστό ότι θεωρεί δεδομένο πως η Ελλάδα θα πετύχει το δημοσιονομικό στόχο για πρωτογενές πλεόνασμα στο 3,5% του ΑΕΠ όχι μόνο φέτος, αλλά και το 2020 και το 2021. Η δεύτερη  συνδέεται με τις υπερβολικές μακροοικονομικές ανισορροπίες που αντιμετωπίζει η ελληνική οικονομία και λόγω αυτών έχει εισαχθεί σε ένα ανεξάρτητο σκέλος εποπτείας το οποίο παρακολουθείται σε ετήσια βάση.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>