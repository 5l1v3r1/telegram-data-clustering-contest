<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200068"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="যারা গুজব ছড়াচ্ছে তাদের রক্ষা নেই"/>
    <meta property="og:description" content="আওয়ামী লীগ সাধারণ সম্পাদক ওবায়দুল কাদের বলেছেন, গুজব সৃষ্টি করে লবণের দাম বৃদ্ধির ষড়যন্ত্র করা হয়েছে। বাজারে অস্থিরতা ও অরাজকতা সৃষ্টির চেষ্টা চালানো হয়েছে। এই অপচেষ্টা থেকে কেউ কেউ রাজনৈতিক ফায়দা তোলার চেষ্টা করছে। যারা গুজব ছড়াচ্ছে তাদের কারও রক্ষা নেই। মঙ্গলবার রাতে ধানমণ্ডিতে আওয়ামী লীগ সভাপতির রাজনৈতিক কার্যালয়ে আয়োজিত জরুরি সংবাদ সম্মেলনে তিনি এসব কথা বলেন। ওবায়দুল কাদের বলেন, পরিকল্পিতভাবে  একটি মহল গুজব সৃষ্টি করছে, গুজবের ডালপালা সৃষ্টি করছে। এর মাধ্যমে জনগণকে উস্কানি দেয়া হচ্ছে তা আজ পরিষ্কার। এই মহলটি দেশে অস্থিতিশীল পরিস্থিতি সৃষ্টি করতে চায়। তিনি বলেন, দেশে লবণের কোন সংকট নেই। পর্যাপ্ত মজুত রয়েছে। পাশাপাশি চালেরও যথেষ্ট মজুত রয়েছে। চালের সংকট একদম নেই। অন্যান্য বছরের তুলনায় মজুত দ্বিগুণ রয়েছে। গুজবে কান না দেয়ার জন্য আপনাদের সবার কাছে আহ্বান জানাচ্ছি। গুজব ছড়িয়ে যারা ষড়যন্ত্র করে অস্থিতিশীল করতে চায় তাদের বিষয়ে তদন্ত হচ্ছে। তাদের কারও রেহাই নেই। তাদের আইনের আওতায় আনা হবে। কাউকে ছাড় দেয়া হবে না। বাংলাদেশে কোথাও মোটা চালের দাম এক পয়সাও বাড়েনি। তবে কিছু কিছু জায়গায় চিকন চালের দাম বৃদ্ধি পেয়েছে। তবে…"/>
  </head>
  <body>
    <article>
      <h1>যারা গুজব ছড়াচ্ছে তাদের রক্ষা নেই</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>আওয়ামী লীগ সাধারণ সম্পাদক ওবায়দুল কাদের বলেছেন, গুজব সৃষ্টি করে লবণের দাম বৃদ্ধির ষড়যন্ত্র করা হয়েছে। বাজারে অস্থিরতা ও অরাজকতা সৃষ্টির চেষ্টা চালানো হয়েছে। এই অপচেষ্টা থেকে কেউ কেউ রাজনৈতিক ফায়দা তোলার চেষ্টা করছে। যারা গুজব ছড়াচ্ছে তাদের কারও রক্ষা নেই। মঙ্গলবার রাতে ধানমণ্ডিতে আওয়ামী লীগ সভাপতির রাজনৈতিক কার্যালয়ে আয়োজিত জরুরি সংবাদ সম্মেলনে তিনি এসব কথা বলেন।</p>
      <p>ওবায়দুল কাদের বলেন, পরিকল্পিতভাবে  একটি মহল গুজব সৃষ্টি করছে, গুজবের ডালপালা সৃষ্টি করছে। এর মাধ্যমে জনগণকে উস্কানি দেয়া হচ্ছে তা আজ পরিষ্কার। এই মহলটি দেশে অস্থিতিশীল পরিস্থিতি সৃষ্টি করতে চায়।</p>
      <p>তিনি বলেন, দেশে লবণের কোন সংকট নেই। পর্যাপ্ত মজুত রয়েছে। পাশাপাশি চালেরও যথেষ্ট মজুত রয়েছে। চালের সংকট একদম নেই। অন্যান্য বছরের তুলনায় মজুত দ্বিগুণ রয়েছে। গুজবে কান না দেয়ার জন্য আপনাদের সবার কাছে আহ্বান জানাচ্ছি। গুজব ছড়িয়ে যারা ষড়যন্ত্র করে অস্থিতিশীল করতে চায় তাদের বিষয়ে তদন্ত হচ্ছে। তাদের কারও রেহাই নেই। তাদের আইনের আওতায় আনা হবে। কাউকে ছাড় দেয়া হবে না। বাংলাদেশে কোথাও মোটা চালের দাম এক পয়সাও বাড়েনি। তবে কিছু কিছু জায়গায় চিকন চালের দাম বৃদ্ধি পেয়েছে। তবে তা অস্বাভাবিকভাবে হয়নি। এ বিষয়ে গণমাধ্যম দায়িত্বশীল ভ্থমিকা পালন করবে বলে আশা প্রকাশ করেন আওয়ামী লীগ সাধারণ সম্পাদক। সংবাদ সম্মেলনে আওয়ামী লীগের যুগ্ম-সাধারণ সম্পাদক আবদুর রহমান, সাংগঠনিক সম্পাদক বাহাউদ্দিন নাছিম, প্রচার সম্পাদক ড.হাছান মাহমুদ প্রমূখ নেতারা উপস্থিত ছিলেন।</p>
      <p>এই বিভাগের সর্বাধিক পঠিত</p>
    </article>
  </body>
</html>