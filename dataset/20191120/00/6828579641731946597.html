<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/taryfy-promocje-uslugi/paczki-z-aliexpress-trafia-bezposrednio-do-paczkomatow-inpost"/>
    <meta property="og:site_name" content="Telepolis"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Paczki z AliExpress trafią bezpośrednio do paczkomatów InPost"/>
    <meta property="og:description" content="Polacy bardzo chętnie korzystają z chińskiej platformy zakupowej AliExpress. Teraz czeka ich duże ułatwienie: przesyłki z Chin będą dostarczane bezpośrednio do paczkomatów InPost. "/>
  </head>
  <body>
    <article>
      <h1>Paczki z AliExpress trafią bezpośrednio do paczkomatów InPost</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mieszko</a></address>
      <p>
        <b>Polacy bardzo chętnie korzystają z chińskiej platformy zakupowej AliExpress. Teraz czeka ich duże ułatwienie: przesyłki z Chin będą dostarczane bezpośrednio do paczkomatów InPost. </b>
      </p>
      <related>
        <h4>Zobacz: </h4>
        <a href="https://www.telepolis.pl/artykuly/ap/zakup-telefonu-online-jak-nie-dac-sie-oszukac-najczestsze-triki-nieuczciwych-sprzedawcow"/>
      </related>
      <p>InPost został <b>„strategicznym partnerem” platformy AliExpress</b> - podał Puls Biznesu, powołując się na własne, nieoficjalne informacje. Dzięki temu przesyłki z Chin zaczną trafiać prosto do polskich paczkomatów.</p>
      <blockquote>- Rozmowy na ten temat były prowadzone od wielu miesięcy, a InPost w tym czasie przygotowywał się do przejęcia znacznej części wolumenu przesyłek między Polską a Chinami — twierdzi źródło cytowane przez Puls Biznesu.</blockquote>
      <p>Usługa ma zostać udostępniona <b>w najbliższych dniach</b>.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/wydarzenia/inpost-ostrzega-falszywe-wiadomosci-sms-zlosliwe-oprogramowanie-cerberus"/>
        <a href="https://www.telepolis.pl/wiadomosci/fintech/blikiem-zaplacimy-nie-tylko-w-paczkomatach-ale-takze-u-kurierow-inpostu"/>
      </related>
      <p>Dotychczas przesyłki z AliExpress trafiały do paczkomatów InPost tylko w nielicznych przypadkach za sprawą firm logistycznych, które wprowadziły taką dodatkową opcję. Najczęściej jednak trzeba odebrać paczki na poczcie, czasami przynosi je kurier. Dzięki nowej umowie sieć 5 tysięcy paczkomatów InPost zostanie zintegrowana z platformą AliExpress i nabywcy będą mogli <b>od razu wskazać</b> jeden z nich <b>jako miejsce odbioru</b> zakupionego towaru.</p>
      <blockquote>- Będzie można zamawiać przesyłki do paczkomatów tak jak w polskich sklepach internetowych, dodatkowo wszystkie przesyłki będą rejestrowane, więc klienci będą mogli śledzić ich drogę z Chin do paczkomatu — mówi źródło PB.</blockquote>
      <p>Niewątpliwie jest to bardzo <b>duże ułatwienie dla polskich klientów AliExpress</b>, zwłaszcza w porównaniu do odbioru na poczcie, gdzie często trzeba kilkadziesiąt minut czekać w kolejce, a do tego nierzadko się zdarza, że pracownik długo nie może znaleźć przesyłki. </p>
      <related>
        <h4>Zobacz:</h4>
        <a href="https://www.telepolis.pl/wiadomosci/taryfy-promocje-uslugi/poczta-polska-paczki-na-swieta-wyslemy-taniej"/>
        <a href="https://www.telepolis.pl/wiadomosci/taryfy-promocje-uslugi/poczta-polska-sklep-internetowy-elektroniczny-nadawca"/>
      </related>
      <p>W tym wszystkim <b>niejasna pozostaje jednak kwestia ceł</b>. Od jakiegoś czasu polskie służby celne z dużą skutecznością starają się wyłapywać jak największą liczbę przesyłek z chińskich sklepów, by je <b>oclić i naliczyć VAT</b>. Wraz z dodatkowymi opłatami za czynności urzędowe ostateczna suma wydana na zakup może wyraźnie wzrosnąć. Naliczane przez UC opłaty<b> </b>zazwyczaj uiszcza się na poczcie<b>,</b> co wyklucza zastosowanie paczkomatów InPost. Może więc się zdarzyć, że klient wybierze paczkomat, ale nie skorzysta z tej formy odbioru i będzie musiał odstać swoje w urzędzie pocztowym. Jeżeli na przesyłce z AliExpress nie będzie żadnych innych danych adresowych nabywcy, poza numerem paczkomatu, może też się zdarzyć, że paczka utknie w Urzędzie Celnym i wobec braku możliwości identyfikacji odbiorcy, zostanie odesłana do nadawcy. </p>
      <p>Ankieta<br/><br/><b><a href="https://www.telepolis.pl/ankiety/czy-kupujesz-w-chinskich-sklepach-on-line">Czy kupujesz w chińskich sklepach on-line?<br/></a></b>Tak, ceny są niskie, towar ciekawy, opłaca się <br/>Zniechęca mnie długie czekanie na dostawę <br/>W żadnym wypadku, boje się oszustw i utraty pieniędzy <br/>Kupuje tylko tanie rzeczy, o niewielkim ryzyku <br/>Jeszcze nie, ale nie wykluczam tego w przyszłości <br/>Nie kupuję i nie zamierzam <br/>GŁOSUJ<br/><a href="https://www.telepolis.pl/ankiety/czy-kupujesz-w-chinskich-sklepach-on-line?result=true">Zobacz wyniki </a><a href="https://www.telepolis.pl/ankiety"> Archiwum</a></p>
      <p>Źródło zdjęć: InPost</p>
      <p>Źródło tekstu: Puls Biznesu</p>
    </article>
  </body>
</html>