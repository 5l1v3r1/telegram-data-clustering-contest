<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/cantiere-ponte-per-genova-incidente-sul-lavoro-gru-si-inclina-feriti-tre-operai-213433.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Cantiere ponte per Genova, incidente sul lavoro: gru si inclina feriti tre operai"/>
    <meta property="og:description" content="GENOVA - Incidente nel maxi cantiere della ricostruzione del ponte sul Polcevera. Intorno alle 11.40 una gru si è inclinata all'interno del cantiere di ricostruzione del nuovo viadotto. Tre persone sono rimaste leggermente contuse e sono state subito sottoposte alle cure mediche del caso. Gli operai si sono messi immediatamente al lavoro per rimettere in sicurezza l'area. La gru, abbattendosi, si è posata su uno degli impalcati che si trova a terra per le operazioni di assemblaggio."/>
  </head>
  <body>
    <article>
      <h6 class="kicker">E' successo intorno alle ore 11.40</h6>
      <h1>Cantiere ponte per Genova, incidente sul lavoro: gru si inclina feriti tre operai</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <figure>
        <img src="https://www.primocanale.it/immagininews/thumbs/213433-420x236.jpg"/>
      </figure>
      <p><b>GENOVA - </b><b>Incidente nel maxi cantiere della ricostruzione del ponte sul Polcevera</b>. Intorno alle 11.40 una gru si è inclinata all'interno del cantiere di ricostruzione del nuovo viadotto. <b>Tre persone</b> sono rimaste leggermente contuse e sono state subito sottoposte alle cure mediche del caso. Gli operai si sono messi immediatamente al lavoro per rimettere in sicurezza l'area. La gru, abbattendosi, si è posata su uno degli impalcati che si trova a terra per le operazioni di assemblaggio.</p>
      <p><b>Nessuna grave conseguenza per i tre operai. </b>La Asl3 Genovese fa sapere che uno dei tre, in codice verde, è già stato dimesso con qualche giorno di prognosi per un trauma al ginocchio. Per un secondo lavoratore, sempre in codice verde, sono ancora in corso le visite. Il terzo, in codice giallo, è stato sottoposto a esami più approfonditi ma non ha riportato fratture.</p>
      <p><b>E' il primo incidente sul lavoro nel cantiere del 'Morandi'</b>. Da quando sono iniziati i lavori, subito dopo il crollo, il 14 agosto 2018, a quanto si è appreso, non è mai avvenuto un infortunio. Fin dall'inizio, i commissari per la demolizione e per la ricostruzione e i titolari delle ditte che si sono succedute sul luogo del disastro hanno sottolineato come il fattore sicurezza fosse al primo posto. Questo aspetto era stato ricordato anche dal 'papà' del nuovo viadotto, l'architetto <b>Renzo Piano</b> che ha donato il disegno del nuovo ponte alla città, in occasione del varo in quota del primo impalcato. Rivolto agli operai che stanno ricostruendo il ponte disse: "Noi lavoriamo al tavolo seduti in sicurezza voi siete gli <b>acrobati operai</b>, mi raccomando lavorate in sicurezza".</p>
      <p><b>MONTATO IL TERZO IMPALCATO -</b> La pausa concessa dal maltempo in Liguria ha permesso nel maxi cantiere sul Polcevera di accelerare sui lavori. I tecnici di PerGenova, la ditta incaricata alla ricostruzione del ponte, hanno portato in quota il terzo impalcato del nuovo viadotto. L'operazione prevista per lunedì è stata rimandata a causa dell'ondata di maltempo che ha interessato la città nelle ultime ore. L'impalcato è montato tra la pila 6 e 7. La porzione di ponte è portata a 40 metri d'altezza. Si tratta di un cassone centrale in acciaio lungo 50 metri su cui sono già stati montati i sei carter laterali anche loro in acciaio. Rispettata dunque la scadenza del 20 novembre fissata dal sindaco di Genova e commissario per la ricostruzione Marco Bucci.</p>
      <p>Nel frattempo nel cantiere vanno avanti le operazioni anche a terra. Qui infatti è in corso il montaggio degli impalcati fra le pile 3 e 4 e fra le pile 8 e 9, questo sarà l'impalcato più complesso visto che la porzione di ponte che sarà portata in quota sarà di 100 metri di lunghezza. Il tutto al momento avviene a terra e quando saranno pronti i tecnici delle ditte incaricate porteranno in quota anche queste parti del nuovo ponte. L'obiettivo dei costruttori è avere tutti gli impalcati montati entro il 31 dicembre 2019. Anche se a causa del maltempo la conlcusione delle operazioni potrebbe slittare di qualche giorno.</p>
    </article>
  </body>
</html>