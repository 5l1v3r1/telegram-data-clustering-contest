<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699239/%D9%BE%D9%88%D9%84%D8%A7%D9%86%D8%B3%DA%A9%DB%8C-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%A7%D8%AE%D8%B1%D8%A7%D8%AC-%D8%A7%D8%B2-%D8%A7%D9%86%D8%AC%D9%85%D9%86-%DA%A9%D8%A7%D8%B1%DA%AF%D8%B1%D8%AF%D8%A7%D9%86%D8%A7%D9%86-%D9%81%D8%B1%D8%A7%D9%86%D8%B3%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="«پولانسکی» در آستانه اخراج از انجمن کارگردانان فرانسه"/>
    <meta property="og:description" content="انجمن کارگردانان فرانسه در پی تصویب قانونی است که در نتیجه آن «رومن پولانسکی» را از عضویت در این نهاد سینمایی تعلیق می‌کند."/>
  </head>
  <body>
    <article>
      <h1>«پولانسکی» در آستانه اخراج از انجمن کارگردانان فرانسه</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038876_174.jpg"/>
      </figure>
      <p>انجمن کارگردانان فرانسه در پی تصویب قانونی است که در نتیجه آن «رومن پولانسکی» را از عضویت در این نهاد سینمایی تعلیق می‌کند.</p>
      <p>به گزارش ایسنا به نقل از هالیوود ریپورتر، بر اساس قانون جدیدی که اعضای انجمن کارگردان فرانسه پیشنهاد تصویب آن را داده است، عضویت هر سینماگری که با اتهامات حقوقی رو به رو باشد به حالت تعلیق در خواهد آمد و افرادی که بویژه به واسط جرائم اخلاقی محکوم شده باشند نیز اخراج می‌شوند. </p>
      <p>این قانون قرار است در میان ۲۰۰ عضو در مجموع عمومی این نهاد سینمایی به رای گذاشته شود. مجمع عمومی انجمن کارگردانان فرانسه معمولا در فصل بهار تشکیل جلسه می‌دهد اما قرار است در یک جلسه ویژه به موضوع تصویب این قانون بپردازد.</p>
      <p>«رومن پولانسکی» کارگردان لهستانی-فرانسوی که از چند دهه پیش همواره با اتهامات اخلاقی و تجاوز رو به رو بوده است مطمئنا تحت تاثیر این قانون جدید قرار خواهد گرفت و احتمال تعلیق و اخراج وی از این نهاد سینمایی وجود دارد.</p>
      <p>«پیر ژولیوه» رئیس انجمن کارگردانان فرانسه در این باره گفت: ۴۰ سال از زمان مطرح شدن اولین پرونده علیه رومن پولانسکی تا کنون گذشته است و در این مدت جهان تغییرات زیادی داشته است. جرائم همچنان یکسان باقی مانده‌اند اما نحوه برخورد و پذیرش آنها تغییرات عمده‌ای داشته است. می‌توانید سرتان را در یک حفره فرو ببرید و به خودتان بگویید جهان تغییر نکرده اما تغییر کرده و نتیجه آن هم تصمیم جدید ما برای تصویب این قانون جدید است. </p>
      <p>«پولانسکی» در سال ۱۹۹۷ در ماجرای تجاوز به یک دختر ۱۳ ساله در آمریکا گناهکار شناخته شد اما پیش از آغاز دوران محکومت به فرانسه گریخت و از آن زمان تا کنون دولت امریکا در تلاش برای استرداد وی است. </p>
      <p>اخیرا زنی به نام «والنتینه مونیه» که در دهه ۱۹۸۰ میلادی در چند فیلم بازی کرده بود نیز در مصاحبه‌ای با روزنامه فرانسوی پاریزین مدعی شد که «رومن پولانسکی» در سال ۱۹۷۵ و زمانی که وی ۱۸ سال داشته است به او در یک پیست اسکی تجاوز کرده است. </p>
      <p>این کارگردان لهستانی-فرانسوی در سال ۲۰۱۰ نیز در مظان اتهام یک زن انگلیسی به نام «شالوت لوئیس» قرار گرفت که مدعی بود در سال ۱۹۸۳ مورد تجاوز قرار گرفته است و در سال ۲۰۱۷ نیز فرد دیگری به نام «روبین» وی را به تجاوز در سال ۱۹۷۲ متهم کرد، با این وجود وکیل «پولانسکی» همه این اتهامات را بی‌اساس خوانده است. </p>
      <p>اما حواشی پیرامون «پولانسکی» و درخواست برای بایکوت فیلم «یک افسر و یک جاسوس» ساخته جدید این کارگردان کهنه‌کار، نتوانست مقابل موفقیت این فیلم را بگیرد و «یک افسر و یک جاسوس» در صدر گیشه فروش سینماهای فرانسه قرار گرفته است. </p>
      <p>این فیلم روایتگر داستان واقعی زندگی «آلفرد دریفوس» افسر ارتش فرانسه است که به اشتباه و به جرم جاسوسی برای آلمان‌ها در دهه ۱۸۹۰ میلادی محکوم شد و پس از گذشت چند سال، بی‌گناهی او به اثبات رسید.</p>
      <p>«ژان دوژاردن» در این فیلم در نقش افسر ضدجاسوسی بازی می‌کند که بی‌گناهی «دریفوس» را ثابت می‌کند و نقش خود «آلفرد دریفوس» را «لوئیس گارل» بازی کرده است. </p>
    </article>
  </body>
</html>