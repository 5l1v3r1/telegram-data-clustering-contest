<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380854/turkiye-ve-amerika-yakin-iliskiler-icinde-olmali"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="Türkiye ve Amerika yakın ilişkiler içinde olmalı"/>
    <meta property="og:description" content="Cumhurbaşkanı Erdoğan partisinin grup toplantısında konuştu..."/>
  </head>
  <body>
    <article>
      <h1>Türkiye ve Amerika yakın ilişkiler içinde olmalı</h1>
      <h2>Cumhurbaşkanı Erdoğan partisinin grup toplantısında konuştu...</h2>
      <address>
        <time datetime="2019-11-20T00:30:00+00:00">20 Nov 2019, 00:30</time>
      </address>
      <p>Cumhurbaşkanı ve AKP Genel Başkanı Recep Tayyip Erdoğan, partisinin TBMM Grup Toplantısı’nda yaptığı konuşmada, ABD ziyaretinin kapsamlı ve oldukça verimli geçtiğini aktardı.</p>
      <p>Türkiye ve Amerika’nın çok daha yakın ve birbirlerini destekleyici ilişkiler içinde olması gerektiğini vurgulayan Erdoğan, “Aramızdaki sorun alanlarının pek çoğu küçük pürüzlerden ibarettir. Bu sıkıntılar, Amerika’daki ülkemiz karşıtı çevrelerin köpürtmesiyle suni olarak büyütülmüş ve ilişkilerimize zarar verecek boyuta taşınmıştır” dedi.</p>
      <p>Türkiye Cumhurbaşkanı ve AKP Genel Başkanı Recep Tayyip Erdoğan, partisinin TBMM Grup Toplantısı’nda yaptığı konuşmada, ABD Başkanı Trump’ın davetine icabeten ABD’de çalışma ziyareti gerçekleştirdiğini anımsatarak, “Başkan Trump ile dar kapsamlı ve heyetlerimizin katılıyla oldukça verimli toplantılar yaptık. Türkiye-Amerika ilişkilerinin oldukça zor bir dönemden geçtiği, takdir edersiniz ki sır değil. Amacımız bu zor dönemi her iki ülke için de en makul, kabul edilebilir ve sürdürülebilir şekilde yöneterek geride bırakmaktır” ifadelerini kullandı.</p>
      <h3>TÜRKİYE VE AMERİKA’NIN ÇOK DAHA YAKIN İLİŞKİLER İÇİNDE OLMASINI GEREKLİ</h3>
      <p>Gerek bölgedeki, gerek dünyadaki gelişmelerin Türkiye ve Amerika’nın çok daha yakın ve birbirlerini destekleyici ilişkiler içinde olmasını gerektirdiğini vurgulayan Cumhurbaşkanı Erdoğan, şöyle devam etti: “Aramızdaki sorun alanlarının pek çoğu küçük pürüzlerden ibarettir. Bu sıkıntılar, Amerika’daki ülkemiz karşıtı çevrelerin köpürtmesiyle suni olarak büyütülmüş ve ilişkilerimize zarar verecek boyuta taşınmıştır. İki ülke arasındaki ilişkileri bozmaya yönelik çabaların gerçek mahiyetini en iyi gören de Sayın Trump’tır. Bunun için sistemin ve siyasetin tüm baskılarına rağmen Türkiye-Amerika ilişkilerinin belirli bir seviyenin altına düşmemesi konusunda inisiyatif kullanmaktadır. Biz de aynı anlayışla, yüzümüzü geleceğe çevirerek, kronik sorunları derinleştirmek yerine iş birliği yapabileceğimiz alanlara odaklanıyoruz. Son ziyaretimiz bu bakımdan oldukça faydalı geçmiştir.”</p>
      <h3>SURİYE MESELESİ, AMERİKA ZİYARETİMİZİN EN ÖNEMLİ BAŞLIKLARINDAN BİRİYDİ</h3>
      <p>Erdoğan, şunları bildirdi: “Amerika’da halen süren azil süreci ve yaklaşık 1 yıl sonra yapılacak seçimlerin Başkan Trump’ı temkinli hareket etmeye yönelttiği de açıktır. İnşallah bu süreç bittiğinde ilişkilerimiz o gün gelene kadar meseleyi suhuletle sürdüreceğiz. Suriye meselesi, Amerika ziyaretimizin en önemli başlıklarından biriydi” Erdoğan, Amerika tarafından düzenlenen bir operasyonla öldürülen DEAŞ teröristbaşı Ebubekir El Bağdadi’nin eşi, kız kardeşi ve diğer fertlerinden oluşan çok sayıda kişinin yakalandığını belirterek, şöyle devam etti: “Bu kişilerden çok değerli istihbari bilgiler elde edildi. Buna karşılık, PKK/YPG, Suriye’deki cezaevlerinde ve kamplarda bulunan binlerce DEAŞ’lıyı şantaj malzemesi olarak kullanarak serbest bıraktı.”</p>
      <h3>“PATRİOT ALMA TALEBİMİZİ TEKRARLADIK”</h3>
      <p>S-400 meselesinin sorunların kilit noktası haline getirilmeye çalışıldığını bildiren Erdoğan, “S-400 meselesinde görevlendirdiğimiz arkadaşlarımız vasıtasıyla çözüm yolları aranması konusunda da mutabık kaldık. Sayın Trump’a, Türkiye’nin S-400 hava savunma sistemi alma noktasına nasıl geldiğini bir kez daha ifade ettim” diye konuştu. NATO’nun kendi savunma konsepti açısından herhangi bir mani teşkil etmediğini açıkladığı S-400 konusunda kopartılan fırtınanın başka amaçlara matuf olduğunu da Trump’a anlattığını belirten Cumhurbaşkanı Erdoğan, “Amerika’dan Patriot Sistemi alma talebimizi de tekrarladık. F-35 uçaklarıyla ilgili ülkemize yapılan haksızlığı tekrar dile getirdik. Türkiye’nin F-35’in proje ve üretim ortağı olduğunu belirttik. Zira F-35’te Türkiye malum müşteri değil, ortaktır. Bu projede taahhüt ettiğimiz 2,1 milyar doların 1,4 dolarını ödediğimizi tekrar hatırlattık” diye konuştu.</p>
      <h3>AMERİKA’NIN TERÖR ÖRGÜTÜYLE ANGAJMANIN BİR ANDA BİTMEYECEĞİNİN FARKINDAYIZ</h3>
      <p>AMERİKA’DA muhatap alınan PKK/YPG’nin yönetici kadrosundaki kimi isimlerin gerisindeki kanlı geçmişinin belgeleriyle, fotoğraflarıyla, filmiyle ABD Başkanı Donald Trump’a ve senatörlere gösterdiklerini anlatan Erdoğan, “Ortaya koyduğumuz tablonun, muhataplarımız nezdinde karşılık bulduğunu müşahede ettik ancak Amerika’nın terör örgütüyle Suriye’de girdiği angajmanın bir anda bitmeyeceğinin de ne yazık ki farkındayız. Bununla birlikte terör örgütünün Suriye’deki işinin giderek zorlaştığı bir gerçektir. Aynı şekilde Amerika’da faaliyetlerini yürüten FETÖ elebaşı ve mensuplarıyla ilgili taleplerimizi bu ziyaretimizde bir kez daha tekrarladık” şeklinde konuştu.</p>
    </article>
  </body>
</html>