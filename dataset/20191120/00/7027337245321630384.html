<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699248/%D9%88%D8%B2%DB%8C%D8%B1-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D9%88%D8%B4-%D8%B3%D8%B1%D9%88%DB%8C%D8%B3%E2%80%8C-%D9%85%D8%AF%D8%A7%D8%B1%D8%B3-%D9%86%DA%AF%D8%B1%D8%A7%D9%86-%D8%AA%D8%A3%D9%85%DB%8C%D9%86-%D8%B3%D9%88%D8%AE%D8%AA-%D9%86%D8%A8%D8%A7%D8%B4%D9%86%D8%AF-%D8%A7%D8%B5%D9%84%D8%A7%D8%AD-%D8%B3%DB%8C%D8%B3%D8%AA%D9%85-%DA%AF%D8%B1%D9%85%D8%A7%DB%8C%D8%B4%DB%8C-%D9%85%D8%AF%D8%A7%D8%B1%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="وزیر آموزش و پروروش: سرویس‌ مدارس نگران تأمین سوخت نباشند/ اصلاح سیستم گرمایشی مدارس"/>
    <meta property="og:description" content="حدود ۲۴ هزار مدرسه متصل به سیستم گرمایشی اصلاح‌شده هستند که از محل اعتبارات عوارض گازی که به آموزش و پرورش تعلق گرفته این کار انجام شده است."/>
  </head>
  <body>
    <article>
      <h1>وزیر آموزش و پروروش: سرویس‌ مدارس نگران تأمین سوخت نباشند/ اصلاح سیستم گرمایشی مدارس</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>حدود ۲۴ هزار مدرسه متصل به سیستم گرمایشی اصلاح‌شده هستند که از محل اعتبارات عوارض گازی که به آموزش و پرورش تعلق گرفته این کار انجام شده است.</b>
      </p>
      <figure>
        <img src="https://cdn.asriran.com/files/fa/news/1398/8/29/1038890_366.jpg"/>
      </figure>
      <p>وزیر آموزش و پرورش گفت: سهمیه سوخت سرویس‌های مدارس پس از ثبت‌نام متقاضیان در سامانه «سپند» تا سقف ۱۲۰ لیتر در ماه تامین می‌شود و رانندگان سرویس‌ها به صورت ریالی بهای میزان پیمایش خود را پس از بررسی‌هایی که انجام می‌شود دریافت می‌کنند.</p>
      <p>به گزارش ایسنا، محسن حاجی‌میرزایی در حاشیه جلسه امروز هیئت دولت در جمع خبرنگاران با اشاره به چگونگی تامین سوخت سرویس‌های مدارس اظهار کرد: با هماهنگی که از طریق ستاد سوخت به عمل آمده مقرر شده تمامی سرویس‌های مدارس در سامانه «سپند» در وزارت کشور اطلاعات خود را ثبت کنند تا پس از بررسی‌ها نسبت به طول مسیری که هر سرویس طی می‌کند، از سهمیه‌ای که برای‌شان در نظر گرفته شده استفاده کنند.</p>
      <p>وی افزود: این سهمیه به این صورت است که تا سقف ۱۲۰ لیتر در ماه در نظر گرفته شده و سرویس‌های مدارس به صورت ریالی بهای میزان پیمایش خود را پس از بررسی‌هایی که انجام می‌شود دریافت می‌کنند. بررسی‌های لازم در این زمینه نیز با سرعت انجام می‌شود و جای نگرانی وجود ندارد.</p>
      <p>وزیر آموزش و پرورش با اشاره به موضوع اصلاح سیستم گرمایشی مدارس و جمع‌شدن بخاری‌ها، تاکید کرد: ما در تمام مناطقی که گازرسانی انجام شده بود، سیستم گرمایشی را اصلاح کردیم و با سیستم‌های مدرن گازی تعویض شدند. در بقیه مناطقی که گازرسانی انجام نشده، تلاش کردیم از سیستم‌های گرمایشی ایمن‌تر استفاده کنیم.</p>
      <p>حاجی‌میرزایی ادامه داد: حدود ۲۴ هزار مدرسه متصل به سیستم گرمایشی اصلاح‌شده هستند که از محل اعتبارات عوارض گازی که به آموزش و پرورش تعلق گرفته این کار انجام شده است.</p>
      <p>وی در پاسخ به پرسشی درباره جمع‌شدن تمامی مدارس خشتی و گلی در کشور گفت: این کار انجام شده و امیدواریم همین روزها جشن برچیده‌شدن تمامی مدارس گلی و خشتی در کشور را برگزار کنیم.</p>
    </article>
  </body>
</html>