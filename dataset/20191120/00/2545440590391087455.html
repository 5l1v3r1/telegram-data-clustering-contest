<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/yasam/hallaclikla-gecen-bir-omur-/1650552"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Hallaçlıkla geçen bir ömür"/>
    <meta property="og:description" content="Hallaçlığı 68 yıl sürdüren Musa Baktimur, gelişen teknolojiyle unutulmaya yüz tutan mesleği gençlere öğretip yaşatmak istiyor."/>
  </head>
  <body>
    <article>
      <h1>Hallaçlıkla geçen bir ömür</h1>
      <h2>Hallaçlığı 68 yıl sürdüren Musa Baktimur, gelişen teknolojiyle unutulmaya yüz tutan mesleği gençlere öğretip yaşatmak istiyor.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Ali İhsan Öztürk,Necat Hazar  </a></address>
      <h4>Van</h4>
      <p>Van'ın Bahçesaray ilçesinde çocuk yaşta öğrendiği hallaçlığı (pamuk atıcılığı) 68 yıl sürdüren 78 yaşındaki Musa Baktimur, kaybolmak üzere olan mesleği geleceğe taşımak istiyor.</p>
      <p>Doğanyayla Mahallesi'nde gelişen teknolojiyle unutulmaya yüz tutan mesleğini yaşatma gayretinde olan Baktimur, ilerleyen yaşına rağmen fırsat buldukça evinde bulundurduğu aletlerle pamuk atıcılığı yapıyor.</p>
      <p>Hallaçlığı artık gelir elde etmek için değil bir ömür verdiği mesleğini unutmamak amacıyla yapmaya çalışan Baktimur'un en büyük hayali, dünyaya gözlerini yummadan deneyimlerini gelecek nesillere aktarmak.</p>
      <p>Duvarına asılı yay şeklindeki alet ve tokmağı alarak pamuk kabartan Baktimur'un çalışırken çıkardığı ritmik sesler, toprak damlı evin her tarafında yankılanıyor.</p>
      <p>Baktimur, AA muhabirine yaptığı açıklamada, hallaç olan amcasını izlerken çok etkilendiğini, 10 yaşında eline aldığı yay ve tokmağı 68 yıldır bırakmadığını söyledi.</p>
      <p>Yıllarca ailesinin geçimini sağladığı mesleğinin unutulmasından üzüntü duyduğunu belirten Baktimur, "Eskiden bu mahallede ustalar çoktu. Pamuk atıcılığında herkes birbiriyle yarışırdı ama şimdi birçoğu hayatını kaybetti, bazıları da benim gibi yaşlanıp güçten düştü." diye konuştu.</p>
      <p>Baktimur, "Keşke bu mesleğe gönül verenler olsaydı, onları yetiştirseydik. Atalarımızdan kalan bu kültür yok olup gidecek." ifadelerini kullandı.</p>
      <related>
        <a href="https://www.aa.com.tr/tr/yasam/hallaclikla-gecen-bir-omur-/1650552"/>
        <a href="https://www.aa.com.tr/tr/turkiye/vanin-ipekyolu-belediyesine-kaymakam-aslan-gorevlendirildi/1639903"/>
        <a href="https://www.aa.com.tr/tr/yasam/vanli-depremzedelerin-kahramani-atsushi-miyazaki/1639147"/>
        <a href="https://www.aa.com.tr/tr/turkiye/hdpli-ipekyolu-belediye-baskani-yacana-terorden-gozalti-/1638939"/>
        <a href="https://www.aa.com.tr/tr/yasam/van-kedisi-su-en-guzel-kedi-secildi/1638146"/>
        <a href="https://www.aa.com.tr/tr/yasam/okula-devamini-sagladigi-ogrencisini-universitede-ziyaret-etti/1637050"/>
      </related>
    </article>
  </body>
</html>