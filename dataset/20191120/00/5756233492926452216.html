<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622435/%DA%86%D8%B1%D8%A7-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A8%D9%87-%D8%AC%D8%A7%DB%8C-%D8%B3%D9%81%D8%B1-%D8%A8%D9%87-%D8%B4%D9%87%D8%B1%D8%B4%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86-%D9%85%DB%8C%E2%80%8C%D9%85%D8%A7%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T00:58:00+00:00"/>
    <meta property="og:title" content="چرا نمایندگان مجلس به جای سفر به شهرشان، در تهران می‌مانند؟"/>
    <meta property="og:description" content="درحالی‌که مجلس شورای اسلامی تصویب کرد نمایندگان هفته آینده در تهران بمانند و به حوزه انتخابیه نروند، نمایندگان شیراز و ماهشهر می‌گویند: این تصمیم جمعی نمایندگان بودند؛ و الا خودشان ترجیح می‌دادند برای شنیدن صدای مردم به حوزه انتخابیه‌شان بروند."/>
  </head>
  <body>
    <article>
      <h1>چرا نمایندگان مجلس به جای سفر به شهرشان، در تهران می‌مانند؟</h1>
      <address>
        <time datetime="2019-11-20T00:58:00+00:00">20 Nov 2019, 00:58</time>
      </address>
      <p>
        <i>درحالی‌که مجلس شورای اسلامی تصویب کرد نمایندگان هفته آینده در تهران بمانند و به حوزه انتخابیه نروند، نمایندگان شیراز و ماهشهر می‌گویند: این تصمیم جمعی نمایندگان بودند؛ و الا خودشان ترجیح می‌دادند برای شنیدن صدای مردم به حوزه انتخابیه‌شان بروند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نمایندگان مجلس شورای اسلامی طی رأی‌گیری مقرر کردند علی‌رغم برنامه‌ریزی پیشین مبنی بر تعطیلی هفته آینده صحن علنی مجلس و سرکشی نمایندگان به حوزه انتخابیه خود، جلسات علنی مجلس برقرار شود.</p>
      <p>علی‌اصغر یوسف نژاد، عضو هیأت رئیسه مجلس در مصاحبه‌ای با خانه ملت، علت طرح این موضوع را «بررسی عملکرد دولت در اجرای هدفمندی یارانه‌ها، ثبت‌نام برای انتخابات مجلس یازدهم و استیضاح وزیر جهاد کشاورزی» عنوان کرد. وی در ادامه تأکید کرد: «ازآنجایی‌که دو هفته آینده ثبت‌نام برای حضور در انتخابات دوره یازدهم مجلس شورای اسلامی است، با درخواست نمایندگان در هفته ثبت‌نام، مجلس صحن ندارد و نمایندگان می‌توانند در حوزه‌های انتخابیه حضور پیدا کنند.»</p>
      <figure>
        <img src="https://aftabnews.ir/files/fa/news/1398/8/29/361374_472.jpg"/>
      </figure>
      <p>نقوی: می‌مانیم تا جابجایی تیر برق در وزارت نیرو و اقتصاد را بررسی کنیم؟</p>
      <p>این درحالی‌که است که طی هفته جاری شهرهای مختلف صحنه اعتراضات مردمی و در برخی شهرها به شکل شدید بوده است و انتظار عمومی، آن است که نمایندگان با حضور در حوزه انتخابیه خود و دیدار با مردم و گفت‌وگو با آنها بر سر مطالباتشان به بهبود اوضاع کمک کنند. این موضوعی است که صدای سید حسین نقوی حسینی، نماینده ورامین و پیشوا نیز درآورد. او در بخشی از تذکر خود دراین‌باره، گفت « بر اساس اخبار رسیده قیمت تمام کالاها و کرایه وسایل نقلیه در حال افزایش بوده و مردم در فشار هستند. نمایندگان باید میان مردم باشند زیرا حلقه ارتباط میان مردم و حاکمیت هستند، چرا هفته آینده صحن علنی تعطیل نشد تا نمایندگان میان مردم و در مساجد، گروه‌ها و اجتماعات حاضرشده و با مردم صحبت کنند؟» وی در بخش دیگری از سخنان خود تأکید کرد « ما مردم را رها کرده‌ایم و در مجلس نشسته‌ایم؛ در بازار صدها اتفاق می‌افتد و راهپیمایی می‌شود، اما نمایندگان در مجلس حاضر می‌شوند و جابجایی تیر برق در وزارت نیرو یا وزارت اقتصاد را بررسی می‌کنند که اشتباه است، مردم نیازمند حضور نمایندگان میان خود هستند تا درباره مسائل و مشکلات با آنها صحبت شود.»</p>
      <p>نماینده ماهشهر: در جریان جزئیات حوادث شهر هستم</p>
      <p>حالا علی گلمرادی، نماینده ماهشهر و امیدیه، یکی از شهرهای پرحاشیه در روزهای اخیر درباره اینکه آیا با این طرح موافق بوده است یا نه، می‌گوید: بنا بود طبق برنامه در حوزه انتخابیه باشیم اما اکثریت دوستان معتقد بودند مسائل باید در سطح کلان‌تر و با حضور در کمیسیون‌ها بررسی شود.</p>
      <p>وی در پاسخ به اینکه آیا در جریان جزئیات حوادث ماهشهر است یا نه، توضیح می‌دهد: بله تا چند دقیقه قبل در کمیسیون امنیت ملی حضور داشتم و گزارشی از وضعیت فعلی شهر ارائه کردم. وضعیت در مناطق چمران و طالقانی بحرانی شده بود که در حال حاضر شرایط بهتر شده است اما نیاز به توجه بیشتر دارد. بنده دیروز مکاتباتی هم با آقای وزیر کشور و دیداری با معاون ایشان داشتم تا تدابیر بیشتری اندیشیده شود؛ حتی تمرکز آقای استاندار نیز بر همان منطقه است.</p>
      <p>نماینده شیراز: به شیراز می‌روم</p>
      <p>فرج‌الله رجبی، نماینده شیراز نیز درباره اینکه موافق لغو سفر نمایندگان به حوزه انتخابیه بوده یا نه، می‌گوید: بنده فردا به شیراز می‌روم؛ هر آخر هفته به حوزه انتخابیه سفر می‌کنم. بنده از مخالفان این طرح بودم و معتقدم باید با مردم حوزه انتخابیه گفت‌وگو کنیم.</p>
      <p>وی درباره اینکه از وضعیت فعلی شهر شیراز چگونه است، می‌گوید: بخشی از تخریب‌های انجام‌شده در شهر، ربطی به معترضان نداشته است، بلکه سازمان‌دهی شده بوده و باید با عاملان آن برخورد شود. خوشبختانه در حال حاضر وضعیت مهارشده و احتمالاً فردا وضعیت عادی در شهر برقرار شود.</p>
      <p>نماینده تهران: برای ما تفاوتی نداشت</p>
      <p>محمدرضا بادامچی درباره لغو دیدار نمایندگان از حوزه انتخابیه در شرایط فعلی می‌گوید: به‌هرحال نمایندگان به این موضوع رأی دادند که با توجه به شرایط فعلی کشور در مجلس حضورداشته باشند و مسائل را بررسی کنند. این موضع فردی نیست و نظر اکثریت چنین بوده است.</p>
      <p>وی در پاسخ به اینکه شما موافق بودید یا مخالف، بیان می‌کند: ازآنجایی‌که حوزه انتخابیه ما تهران است، برای ما تفاوت چندانی نداشت و رأی ما (نمایندگان تهران) تعیین‌کننده نبود؛ نمایندگان شهرهای دیگر باید دراین‌باره نظر می‌دادند.</p>
      <p>بوق ممتد؛ پاسخ هیات رئیسه</p>
      <p>گفتنی است تلاش شد با اعضای هیأت رئیسه مجلس و نمایندگان شهرهای دیگری که طی این روزها در سرخط اخبار اعتراضات قرار داشتند گفت‌وگو کند، اما به دلیل عدم پاسخگویی یا خاموش بودن تلفن همراه آنها، موفق به انجام آن نشد.</p>
    </article>
  </body>
</html>