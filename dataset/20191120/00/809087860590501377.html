<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Netflix+przejmuje+%22Wiking%C3%B3w%22.+Powstanie+sequel+%22Valhalla%22-135550"/>
    <meta property="og:site_name" content="Filmweb"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Netflix przejmuje &quot;Wikingów&quot;. Powstanie sequel &quot;Valhalla&quot;"/>
    <meta property="og:description" content="Jego akcja rozgrywać się będzie sto lat po wydarzeniach z ostatniego sezonu oryginału."/>
  </head>
  <body>
    <article>
      <h1>Netflix przejmuje "Wikingów". Powstanie sequel "Valhalla"</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Marcin Pietrzyk</a></address>
      <p>W grudniu na kanale History rozpocznie się emisja szóstego, ostatniego sezonu serialu <b>"<a href="https://www.filmweb.pl/serial/Wikingowie-2013-659055">Wikingowie</a>"</b>. Jednak nie żegnamy się ze światem wykreowanym przez <a href="https://www.filmweb.pl/person/Michael+Hirst-11744">Michaela Hirsta</a> na długo. Właśnie ogłoszono, że powstanie sequel noszący tytuł <b>"Vikings: Valhalla"</b>. Nie powstanie jednak dla stacji History, lecz dla Netfliksa.</p>
      <p>Platforma zleciła realizację 24 odcinków. Nie jest jednak pewne czy wszystkie składać się będą na jeden sezon, czy może na dwa liczące po 12 odcinków. Za <b>"Valhallę"</b> odpowiadać będzie <a href="https://www.filmweb.pl/person/Michael+Hirst-11744">Hirst</a>. Z projektem związana będzie też większość zespołu produkcyjnego <b>"<a href="https://www.filmweb.pl/serial/Wikingowie-2013-659055">Wikingów</a>"</b>, a znaczna część zdjęć zostanie znów nakręcona w Irlandii. <br/><br/>Akcja <b>"Vikings: Valhalla" </b>rozgrywać się będzie sto lat po zakończeniu <b>"<a href="https://www.filmweb.pl/serial/Wikingowie-2013-659055">Wikingów</a>"</b>. Poznamy w nim losy Leifa Erikssona (który podążając śladami Bjarniego Herjólfssona popłynął na zachód od Grenlandii i dotarł do nowej krainy), Freydís Eiríksdóttir (siostra Leifa, która towarzyszyła bratu w jego wyprawach na zachód), Haralda III Srogiego (jako banita uczestniczył w najeździe Rusi Kijowskiej na Polskę Mieszka II, od 1045 król Norwegii, zginął walcząc o tron Anglii w 1066 roku) oraz Wilhelma Zdobywcy (książę Normandii, zdobywca tronu króla Anglii w 1066 roku). <br/><br/>Scenarzystą i prowadzącym nowego serialu został <a href="https://www.filmweb.pl/person/Jeb+Stuart-11039">Jeb Stuart</a>, najlepiej znany jako autor fabuł do <b>"<a href="https://www.filmweb.pl/Szklana.Pulapka">Szklanej pułapki</a>"</b> i <b>"<a href="https://www.filmweb.pl/Scigany">Ściganego</a>"</b>, który jednak od prawie dekady niczego w Hollywood nie zrobił.</p>
    </article>
  </body>
</html>