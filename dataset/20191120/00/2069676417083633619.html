<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/davis-cup-dnes-koncil-ve-ctyri-rano-a-kritika-sili-je-to-problem-pro-hrace-i-pro-lidi-rekl-nadal-27403/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Davis Cup dnes končil ve čtyři ráno a kritika sílí. Je to problém pro hráče i pro lidi, řekl Nadal"/>
    <meta property="og:description" content="Kritika na nový formát finálového turnaje Davisova poháru neutichá. Naopak dál sílí nespokojenost s pozdními konci večerních zápasů, které se protahují hluboko přes půlnoc do ranních hodin."/>
  </head>
  <body>
    <article>
      <h1>Davis Cup dnes končil ve čtyři ráno a kritika sílí. Je to problém pro hráče i pro lidi, řekl Nadal</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Luboš Zabloudil, TenisPortal.cz, ČTK</a></address>
      <p>
        <b>Kritika na nový formát finálového turnaje Davisova poháru neutichá. Naopak dál sílí nespokojenost s pozdními konci večerních zápasů, které se protahují hluboko přes půlnoc do ranních hodin.</b>
      </p>
      <p>Davisův pohár poprvé vrcholí závěrečným turnajem a program v Madridu zatím pokaždé přetekl přes půlnoc, i když se začíná v 11 hodin dopoledne.</p>
      <p>V úterý v duelu Španělska s Ruskem končila rozhodující čtyřhra před druhou hodinou ráno a dokonce až po čtvrté hodině ranní skončil dnes zápas mezi americkými a italskými tenisty.</p>
      <p>Výběr USA zvítězil 2-1 poté, co Sam Querrey a Jack Sock zdolali Simonea Bolelliho a Fabia Fogniniho 6-7 7-6 6-4. Už po prvním setu čtyřhry přitom bylo jasné, že ani jeden z týmů nemá šanci postoupit ze druhého místa skupiny do čtvrtfinále.</p>
      <p>"Samozřejmě, že jsem unavený," konstatoval Fognini po zápase, který se svým pozdním koncem ve 4:04 zapsal do historie soutěže. Na tenisových turnajích skončilo později pouze jedno utkání - v roce 2008 na Australian Open dohráli Lleyton Hewitt a Marcos Baghdatis ve 4:34.</p>
      <p>"Znamená to velký problém pro nás hráče i pro lidi, co přijdou do haly," uvedl první tenista světa Rafael Nadal, který si tento týden připsal dvě výhry v singlu a jednu ve včerejším večerním deblu, který končil krátce před půlnocí.</p>
      <p>"Rozhodí vám to spánek, stravování. Kluci po takových zápasech potřebují péči a pak kolikrát musíte jít další den hrát znovu. Je to další věc, s kterou se musíme tenhle týden popasovat," uvedl australský kapitán Lleyton Hewitt, který patří ke kritikům nového formátu.</p>
      <p>Systém dvou dvouher a čtyřhry v jeden den klade na týmy značné nároky. Například Britové s Nizozemci strávili na kurtu ve vzájemném zápase dohromady téměř devět hodin včetně přestávek. "Tak dlouho jsem na lavičce mockrát neseděl," uvedl britský kapitán Leon Smith.</p>
      <p><b><mark>Pokus o nápravu: Začne se o 30 minut dříve</mark></b><br/>Dnes pořadatelé zareagovali změnou začátků jednotlivých duelů a v dalších dvou dnech všechny posunuli o 30 minut dříve. "Abychom minimalizovali riziko pozdních konců, začneme v 10:30 a 17:30," uvedli.</p>
      <p>Navíc zkrátili pauzy mezi zápasy: dvouhry bude dělit jen deset minut místo 20 a čtyřhra pak začne do půl hodiny. Změny programu platí pro pátek i sobotu, nedělní start finále zůstal v 16:00.</p>
    </article>
  </body>
</html>