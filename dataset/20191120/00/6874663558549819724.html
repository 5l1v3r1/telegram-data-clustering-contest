<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774150,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="מי ישלם על נזקי השריפה במחסני שמן תעשיות בחיפה?"/>
    <meta property="og:description" content="החברה הציבורית הודיעה כי קיבלה מהמבטחת כלל ביטוח מכתב ובו ספקות באשר לחבותה לשלם על נזקי השריפה שפרצה לפני כחודשיים וחצי; שמן מעריכה את הנזקים בסכום של 30 מיליון שקל"/>
  </head>
  <body>
    <article>
      <h1>מי ישלם על נזקי השריפה במחסני שמן תעשיות בחיפה?</h1>
      <h2>החברה הציבורית הודיעה כי קיבלה מהמבטחת כלל ביטוח מכתב ובו ספקות באשר לחבותה לשלם על נזקי השריפה שפרצה לפני כחודשיים וחצי; שמן מעריכה את הנזקים בסכום של 30 מיליון שקל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">רחלי בינדמן</a></address>
      <p>כלל ביטוח טוענת כי אינה אחראית לפצות את <a href="https://www.calcalist.co.il/stocks/home/0,7340,L-3959-634030,00.html?quote=%D7%A9%D7%9E%D7%9F%20%D7%AA%D7%A2%D7%A9%D7%99%D7%95%D7%AA">שמן תעשיות</a> על נזקי <a href="https://www.calcalist.co.il/local/articles/0,7340,L-3769761,00.html">השריפה שהתחוללו במחסני החברה הציבורית בחיפה ב-5 לספטמבר האחרון</a>.</p>
      <p>שמן עדכנה כי קיבלה אתמול מכתב מכלל, המבטחת של החברה, בגין נזקי אירוע השריפה - לטענת כלל, במהלך בירור נסיבות אירוע השריפה התגלו על-ידה ממצאים אשר מעלים אצלה ספקות באשר לכיסוי הביטוחי וחבותה של כלל לתשלום תגמולי הביטוח. עוד הודיעה כלל במכתבה לשמן, כי עליה להשלים בדיקות בקשר לאירוע השריפה ודורשת את שיתוף הפעולה של החברה בהקשר זה.</p>
      <figure>
        <img src="https://images1.calcalist.co.il/PicServer3/2019/09/05/932543/1_l.jpg"/>
        <figcaption>שריפה במחסני שמן בחיפה <br/>צילום: דוברות כבאות והצלה מחוז חוף</figcaption>
      </figure>
      <p>מנגד, שמן ממשיכה לטעון, גם על בסיס עמדת יועציה המשפטיים ויועצי הביטוח של החברה, לפיה, לחברה קיים כיסוי ביטוחי לנזקים הנובעים מאירוע השריפה.</p>
      <p>שמן, הנסחרת לפי שווי של 118 מיליון שקל בבורסת תל אביב, מעריכה את נזקי השריפה בכ-30 מיליון שקל, אך לאחרונה הבהירה כי העלות היחידה שתידרש לשאת בה היא השתתפות עצמית של 1.5 מיליון שקל. כעת, הערכה זו מאותגרת על ידי כלל.</p>
      <p>שבוע לאחר פרוץ השריפה, המשרד להגנת הסביבה מסר לחברת שמן תעשיות ומנהליה <a href="https://www.calcalist.co.il/local/articles/0,7340,L-3770139,00.html">התראה על עיסוק בחומרים מסוכנים באופן הגורם לסיכונים סביבתיים בלתי סבירים</a>. במשרד טוענים שבמהלך האירוע נשרפו במשך שעות מאות טונות של תוצרת המכילה שמן מאכל וחומרים דליקים אחרים, כמו גם נגרם נזק לשטחים נרחבים וגגות מחסנים העשויים מלוחות אסבסט.</p>
    </article>
  </body>
</html>