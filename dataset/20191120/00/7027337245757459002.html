<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698881/%D9%82%D8%B1%D8%A7%D8%B1-%D8%A8%D9%88%D8%AF-%D8%B7%D8%B1%D8%AD-%D8%A8%D9%86%D8%B2%DB%8C%D9%86-%D9%85%D8%AD%D8%B1%D9%85%D8%A7%D9%86%D9%87-%D8%A8%D8%A7%D8%B4%D8%AF-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA%D9%86%D8%AF-%D8%A8%D9%87-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B7%D9%84%D8%A7%D8%B9-%D8%AF%D9%87%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="قرار بود طرح بنزین محرمانه باشد/ می‌توانستند به نمایندگان اطلاع دهند"/>
    <meta property="og:description" content="برخی از مردم از ما می‌پرسند چرا دولت در آستانه انتخابات این کار را کرده است؟ شما در مجلس چه می‌کنید چرا از حق ما دفاع نکردید؟"/>
  </head>
  <body>
    <article>
      <h1>قرار بود طرح بنزین محرمانه باشد/ می‌توانستند به نمایندگان اطلاع دهند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>برخی از مردم از ما می‌پرسند چرا دولت در آستانه انتخابات این کار را کرده است؟ شما در مجلس چه می‌کنید چرا از حق ما دفاع نکردید؟</b>
      </p>
      <figure>
        <img src="https://cdn.asriran.com/files/fa/news/1398/8/27/1038179_948.png"/>
      </figure>
      <p>ابوالفضل موسوی نماینده مجلس در مورد اصلاح قیمت بنزین گفت: بحث سهمیه بندی و گرانی بنزین در جلسه  شورای هماهنگی سران قوا مطرح شده بود. آقای تاج گردون رییس کمیسیون برنامه و بودجه به من گفت که همراه با پورابراهیمی در یکی الی دو جلسه شورا شرکت کرده و نظرات خود را مطرح کرده‌اند و در آن جلسات به این نتیجه رسیده‌ بودند که قیمت باید اصلاح شود.</p>
      <p>نماینده یزد در گفت‌وگو با عصرایران ادامه داد: رهبری هم نظر شورا را پذیرفته بودند و شورای هماهنگی به موضوع ورود پیدا کرد. آنها به نتیجه رسیدند که زمان و نحوه اجرا محرمانه باشد. آنها می‌توانستند به ما به عنوان نمایندگان مجلس اطلاع بدهند و ما هم به مردم توضیح دهیم.</p>
      <p>وی افزود: ما به عنوان نمایندگان مجلس می‌توانستیم شهرها را آرام کنیم و خودمان به این نگرانی‌ها دامن نزنیم. مردم از ما می‌پرسیدند شما در جریان این تغییرات بودید؟ می‌‌گفتیم نه.</p>
      <p>عضو فراکسیون امید با اشاره به اینکه نحوه اجرای این طرح غلط بود خاطر نشان کرد: اگر ما اطلاع داشتیم به صورت شفاف به مردم می‌گفتیم و به آنها اعلام می‌کردیم که کار کارشناسی انجام شده است.</p>
      <p>نایب رییس کمیسیو ن عمران تصریح کرد: طبق قانون هدفمندی یارانه، مجلس این اختیار را به دولت داده است که در مورد اصلاح قیمت حامل‌های انرژی اقدام کند. کاری که دولت برای ارزش قیمت بنزین انجام داده غیر قانونی نیست زیرا مجلس اختیار داده است.</p>
      <p>موسوی گفت: نحوه هزینه کرد پول حاصل از فروش بنزین قانونی است و دولت در این زمینه هم تخلفی نکرده است.</p>
      <p>این نماینده مجلس در مورد نحوه نظارت مجلس به بازار بعد از افزایش قیمت بنزین گفت: ما نمی‌توانیم به صورت مستقیم به بازار نظارت کنیم این وظیفه دولت و قوه قضاییه است. ما می‌توانیم وزرا را به مجلس دعوت کنیم و از آنها سوال کرده یا استیضاح‌شان کنیم. مثلا ما در کمیسیون عمران می‌توانیم از وزیر راه و مسکن بخواهیم قیمت‌ها در بحث حمل و نقل افزایش پیدا نکند.</p>
      <p>وی افزود: برخی از مردم از ما می‌پرسند چرا دولت در آستانه انتخابات این کار را کرده است؟ شما در مجلس چه می‌کنید چرا از حق ما دفاع نکردید؟</p>
      <p>عضو فراکسیون امید گفت: همین سوال‌ها باعث می‌شود برخی از نمایندگان سوار بر این موج می‌شوند و کارهای تبلیغاتی انجام می‌دهند.</p>
      <p>این نماینده مجلس ادامه داد: گرفتن این تصمیم در آستانه انتخابات باعث شده است که برخی نمایندگان دچار انفعال شوند و از احراز صلاحیت‌ها بترسند.</p>
      <p> </p>
    </article>
  </body>
</html>