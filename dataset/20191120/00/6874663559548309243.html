<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774104,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="עובדים בתאגיד השידור: בכירה התחזתה לחולת סרטן והוציאה מאיתנו כספים"/>
    <meta property="og:description" content="יאנה קנטור, העורכת הראשית של תחנת העולים &quot;כאן רק&quot;ע&quot;, פוטרה בעקבות הטענות שלא החזירה הלוואות. &quot;זה שקר וכזב&quot;, היא אומרת"/>
  </head>
  <body>
    <article>
      <h1>עובדים בתאגיד השידור: בכירה התחזתה לחולת סרטן והוציאה מאיתנו כספים</h1>
      <h2>יאנה קנטור, העורכת הראשית של תחנת העולים "כאן רק"ע", פוטרה בעקבות הטענות שלא החזירה הלוואות. "זה שקר וכזב", היא אומרת</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">רז שכניק, ידיעות אחרונות</a></address>
      <p>סערה בתאגיד השידור "כאן": עובדים בתאגיד טוענים כי במשך חודשים ארוכים ביקשה יאנה קנטור, העורכת הראשית של תחנת הרדיו "כאן רק"ע", הלוואות מחבריה לעבודה. לטענתם, ההסבר היה דומה בכל פעם: אני מתמודדת עם מחלה קשה וזקוקה לטיפולים יקרים. השבוע פוטרה קנטור מתאגיד השידור הישראלי בעקבות תלונות של עובדים כי לא החזירה כספים שנטלה מהם. בנוסף, הוגשה נגדה תלונה למשטרה. קנטור שימשה כעורכת הראשית של "כאן רק"ע" (רשת קליטת עלייה) במשך כשלוש שנים, מאז ימי הקמת התאגיד. על פי גורמים בתחנה, במהלך השנה האחרונה היא פנתה לעובדים, ובהם כאלה שתחת ניהולה, והסבירה שהיא סובלת מגידול, או מחלה קשה, ושהטיפולים שהיא זקוקה להם אינם נמצאים בסל התרופות ומצריכים הוצאות כבדות.</p>
      <figure>
        <img src="https://images1.calcalist.co.il/PicServer3/2019/11/20/948617/Untitled-1_l.jpg"/>
        <figcaption>כאן</figcaption>
      </figure>
      <p>"כל אחד שמר על פרטיותה ולא דיבר על זה עם אף אחד אחר", מספר אחד העובדים בתחנה, "היא לוותה מעובדים כספים לאורך חודשים. יש כאלה שנתנו כמה אלפי שקלים, אחרים נתנו כרטיסי אשראי שהיא הוציאה באמצעותם עשרות אלפי שקלים. לי היא אמרה שגילו אצלה גידול ושהיא צריכה עזרה כספית. נתתי לה, כמובן. אמרה שתחזיר במשכורת הבאה - ואכן החזירה. ככה היא הייתה מייצרת אמון, אבל כעבור זמן קצר מבקשת שוב ואז כבר לא מחזירה. להערכתי היא לוותה במצטבר עשרות אלפי שקלים, אולי אפילו יותר מ־200 אלף, מהעובדים". עובדת נוספת מגלה כי הפרשה התפוצצה אחרי שקנטור ביקשה לאחרונה משתי עובדות שני כרטיסי אשראי ומשכה, לפי טענות שעלו בתאגיד, סכום של עשרות אלפי שקלים. "יאנה אמרה שהיא לוקחת את הכרטיס לטובת ערבות כלשהי, שהיא רק צריכה להציג כרטיס אשראי, שלא יירד משם כסף. אבל הכסף ירד ולכן עובדים התלוננו גם במשטרה", היא מספרת. עובד אחר ברדיו מוסיף כי ברגע שתלונות על התנהלותה של קנטור הגיעו להנהלת התאגיד, היא זומנה לבירור. היא הכחישה את הטענות, אבל נוכח חומרת התלונות הוצאה לחופשה מיד. בהמשך זומנה לשימוע, שבסיומו פוטרה. "לתאגיד אין מושג לגבי היקפי הכספים שלוותה קנטור ומהי מהות מחלתה, אבל כשעורכת לוקחת מעובדים שלה כסף נוצר מצב בעייתי ופסול", מסביר גורם בתחנה, "בתאגיד ניהלו שיחות אישיות עם העובדים הנפגעים. מחלקת משאבי האנוש מעניקה להם סיוע במטרה להחזיר את הכספים, שחלקם כבר הושבו בימים אלה". גורמים במשטרה אישרו כי הנושא בחקירה. מ"כאן" נמסר בתגובה: "תאגיד השידור מחויב ליצירת סביבת עבודה בטוחה ומקצועית לעובדיו. מרגע שהגיעה לידיעתנו תלונה ראשונית נערכה בדיקה מקיפה והעובדת הוצאה לחופשה מיידית, עד שהוחלט לסיים את העסקתה". קנטור מסרה: "אני דוחה ומכחישה בתוקף את הטענות שמופנות כלפיי. מעולם לא פניתי למי מהעובדים עם בקשה לקבלת כספים בטענה שיש לי גידול ולא השתמשתי בכרטיסי אשראי שלהם. זה שקר וכזב. הסכום שנקוב, 200 אלף שקל, זה בלוף. נפלתי קורבן לאינטריגות פנימיות ולעלילת שווא שנתמכה על ידי הנהלת התאגיד. ביקשתי לדעת מי המתלוננים ונתקלתי בסירוב, כך שבירור ממשי לא היה. אני שוקלת את מעשיי. כל מי שהפיצו עליי מידע שקרי יזכו לתביעה".</p>
    </article>
  </body>
</html>