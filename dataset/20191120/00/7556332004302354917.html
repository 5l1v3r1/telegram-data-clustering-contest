<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/campania/articolo.php?articolo_id=78955"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Campania. Via libera della Regione ai nuovi servizi in farmacia"/>
    <meta property="og:description" content="- Via libera in Campania alla sperimentazione dei nuovi servizi nelle farmacie. La Regione ha recepito l’accordo tra Governo e Regioni sulle “Linee d’indirizzo per la sperimentazione dei nuovi servizi nella farmacia di comunità”. Il governatore Vincenzo De Luca, in qualità di commissario ad acta per l’attuazione del piano di rientro dai disavanzi del Servizio sanitario regionale, ha firmato il decreto numero 92 con il quale dispone il recepimento dell’accordo.  Tra i contenuti della sperimentazione ci sono il fascicolo sanitario elettronico, il monitoraggio dell’aderenza per ipertensione, broncopneumopatia cronica ostruttiva, diabete, holter pressorio e cardiaco, elettrocardiogramma, autospirometria in telemedicina, ma anche supporto allo screening per la prevenzione del tumore del colon retto.   “Si tratta – ha detto Nicola Stabile, presidente di Federfarma Campania - di un primo passo verso la farmacia del futuro in grado di soddisfare le più ampie esigenze del cittadino in tema di accesso alla salute. Ed anche…"/>
  </head>
  <body>
    <article>
      <h1>Campania. Via libera della Regione ai nuovi servizi in farmacia</h1>
      <h2>
        <i>Firmato il decreto che recepisce <a href="http://www.quotidianosanita.it/regioni-e-asl/articolo.php?articolo_id=77866">l’accordo Governo-Regioni</a>. Tra i molti contenuti della sperimentazione<b>, </b>il fascicolo sanitario elettronico, il monitoraggio dell’aderenza per ipertensione, broncopneumopatia cronica ostruttiva, diabete, ma anche supporto allo screening per la prevenzione del tumore del colon retto.</i>
      </h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <pic src="http://www.quotidianosanita.it/campania/../../img_prima/front4679752.jpg" width="150" height="150"/>
      </p>
      <p>- Via libera in Campania alla sperimentazione dei nuovi servizi nelle farmacie. La Regione ha recepito l’accordo tra Governo e Regioni sulle “Linee d’indirizzo per la sperimentazione dei nuovi servizi nella farmacia di comunità”. Il governatore <b>Vincenzo De Luca</b>, in qualità di commissario ad acta per l’attuazione del piano di rientro dai disavanzi del Servizio sanitario regionale, ha firmato il decreto numero 92 con il quale dispone il recepimento dell’accordo.<br/> <br/><b>Tra i contenuti della sperimentazione ci sono</b> il fascicolo sanitario elettronico, il monitoraggio dell’aderenza per ipertensione, broncopneumopatia cronica ostruttiva, diabete, holter pressorio e cardiaco, elettrocardiogramma, autospirometria in telemedicina, ma anche supporto allo screening per la prevenzione del tumore del colon retto.<br/> <br/>“Si tratta – ha detto <b>Nicola Stabile,</b> presidente di Federfarma Campania - di un primo passo verso la farmacia del futuro in grado di soddisfare le più ampie esigenze del cittadino in tema di accesso alla salute. Ed anche un nuovo modo di interpretare la professione del farmacista. È un risultato importante ottenuto grazie alla collaborazione delle organizzazioni di settore tra cui tra cui Fofi, Assofarm, Utifar, Fimmg, Fonmceo e Cittadinanzattiva che insieme a Federfarma hanno partecipato in maniera costruttiva alla stesura del progetto. Un plauso al governatore della Regione Campania, <b>Vincenzo De Luca</b>, che ha saputo immediatamente cogliere un’opportunità che porterà, ne siamo certi, a ridurre i costi sostenuti dal Ssr, diminuire i ricoveri ospedalieri, semplificare la vita dei cittadini e di ottimizzare la spesa farmaceutica attraverso l’uso corretto dei farmaci e il monitoraggio dell’aderenza alla terapia. Con il varo delle Linee guida – conclude – si apre la strada alla concreta attuazione della farmacia dei servizi. Un ringraziamento anche al dottore <b>Enrico Coscioni</b>, consigliere del presidente della Giunta regionale per i temi attinenti alla sanità, e al dottore <b>Ugo Trama</b>, dirigente del settore politica del farmaco della Regione”.</p>
    </article>
  </body>
</html>