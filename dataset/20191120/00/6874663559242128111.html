<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774073,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="אור אלוביץ': &quot;בזק היא כמו טנק מול זורק אבנים פלסטיני&quot;"/>
    <meta property="og:description" content="בנו של שאול אלוביץ' טען בחקירתו במסגרת תיק 4000 כי &quot;עוד לא היה אחד שפגע יותר חזק בבזק משלמה פילבר&quot;. יד ימינו של שאול אלוביץ' בקבוצת יורוקום, עמיקם שורר, העיד: &quot;שאול פחד שנתניהו יראה שהוא מותקף אישית בוואלה ויתנקם בו&quot;"/>
  </head>
  <body>
    <article>
      <h1>אור אלוביץ': "בזק היא כמו טנק מול זורק אבנים פלסטיני"</h1>
      <h2>בנו של שאול אלוביץ' טען בחקירתו במסגרת תיק 4000 כי "עוד לא היה אחד שפגע יותר חזק בבזק משלמה פילבר". יד ימינו של שאול אלוביץ' בקבוצת יורוקום, עמיקם שורר, העיד: "שאול פחד שנתניהו יראה שהוא מותקף אישית בוואלה ויתנקם בו"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">תומר גנון וליטל דוברוביצקי</a></address>
      <p>אחד החשודים המרכזיים הן <a href="https://www.calcalist.co.il/local/articles/0,7340,L-3773876,00.html">בתיק 4000</a> והן בפרשות המרמה בבזק היה עו"ד עמיקם שורר, יד ימינו של שאול אלוביץ' בקבוצת יורוקום שבה שימש כסגן יו"ר. לפי ממצאי החקירה, נתפר עבורו תפקיד של מנהל פעילות האסטרטגיה ופיתוח עסקי במטה בזק, מעין סמנכ"ל, וזאת בתמורה לשכר ברוטו של כ־120 אלף שקל בחודש.</p>
      <p>שורר נחקר בשתי הפרשיות עשר פעמים. לבסוף הוחלט שלא לזמנו לשימוע בתיק 4000, אולם בפרשיות בזק הוחלט להעמידו לדין על עבירות של קבלת דבר במרמה בנסיבות מחמירות, מרמה והפרת אמונים בתאגיד, והכללת פרט מטעה בדיווח כדי להטעות את ציבור המשקיעים. זאת בשל פגיעה בהתנהלות הוועדה הבלתי תלויה שהקימה בזק לאישור עסקת רכישות מניותיו של אלוביץ' ב־yes בשנת 2015.</p>
      <figure>
        <img src="https://images1.calcalist.co.il/PicServer3/2019/11/19/948520/1NL.jpg"/>
        <figcaption>אור אלוביץ' ועמיקם שורר <br/>צילום: אוראל כהן</figcaption>
      </figure>
      <p>כפי שנחשף בשבוע שעבר ב"כלכליסט", הראיות המרכזיות בפרשה המרמה מול הוועדה נתפסו בטלפון הנייד של שורר. שאול אלוביץ' רצה לדעת מה קורה בדיונים. על מי ללחוץ, מי מתנגד, ומה המספרים. לכן הפעיל חפרפרת בדיונים – מזכירת החברה והממונה על האכיפה הפנימית בבזק, עו"ד לינור יוכלמן. באמצעות מיילים, ווטסאפים ושיחות חשאיות היא הדליפה לו, לבנו אור ולשורר מידע, מסמכים ונתונים מסווגים מהדיונים, ובכך סייעה להם לרמות לכאורה את חברי הוועדה.</p>
      <h3>"לא התנהלות תקינה"</h3>
      <p>החוקרת שירה ילין מרשות ני"ע: "אתה סיפרת פה סיפורים שלינור פעלה מתוך חריצות יתר, שקיבלת דברים, שהיית פסיבי לחלוטין. זאת לא התמונה. זאת לא האמת".</p>
      <p>שורר: "לא נכון. אני חוזר, זה לא נכון. לא יזמתי ולא הפעלתי את לינור, ואם היא אומרת היא שקרנית, ממש לא ככה הדברים".</p>
      <p>"תקשיב לי, עמיקם", פנתה לשורר החוקרת, שאליה הצטרף חוקר להב 433 אביחי לוגסי, "אתה לקחת חלק והוצאת לפועל את אחת העסקאות המושחתות שידעה המדינה. אתה חושב שאני אומרת לך את זה כדי להפעיל לחץ? לא נראה לי שאתה מבין את עומק הזוהמה, את ההד שהדבר הזה הולך לייצר בחיים שלך".</p>
      <p>שורר: "אני מבין".</p>
      <p>חוקרת: "אתה מקבל עדכונים, כאילו יש לך מכשיר הקלטה על השולחן".</p>
      <p>חוקר: "זה תקין?".</p>
      <p>שורר: "לא... לא התנהלות תקינה".</p>
      <p>חוקרת: "היא (לינור יוכלמן) לא קמה בבוקר ואמרה 'אני היום אגדיל ראש, אני אעדכן את עמיקם'. אתה ביקשת, הפעלת אותה".</p>
      <p>שורר: "לא זוכר".</p>
      <p>חוקר: "אתה רוצה לראות את זה? (מצביע על הקלסר שבו צילומי מסך מתוך הטלפון של שורר)".</p>
      <p>שורר: "לא. אני מאמין לכם. אתם לא משקרים לי. אני זוכר שהיה דיאלוג".</p>
      <p>חוקרת: "היית בניגוד עניינים. עו"ד אברמי וול (היועץ המשפטי של יורוקום - ת"ג ול"ד) אמר לך, ואני מצטטת אותך, זה אתה אמרת: 'מתחילת הדרך אברמי וול הזהיר אותנו. אמר לנו תתרחקו מכל דבר שקשור לעסקה הזאת. תתרחקו מבזק מכל דבר'. זו הנחיה שקיבלתם מעורך הדין. הוא שם לך נורות אזהרה, תמרור עצור גדול. למה לשים מרגלת? אתה מבין כמה זה מושחת?".</p>
      <p>שורר: "איזה מושחת ולא לקחתי שקל לכיס. לא לקחתי שום דבר. בעיניים שלי, העסקה הזאת היתה נכונה לבזק".</p>
      <p>חוקר: "היא התקיימה ביושרה?".</p>
      <p>שורר: "היא התקיימה עם תקלות".</p>
      <p>חוקר: "חשבונאית יכול להיות שזה אחלה עסקה. האם כל דרך לכך נכונה וישרה וצודקת? כן או לא?".</p>
      <p>שורר: "לא. אמרתי, עשיתי שטויות".</p>
      <p>כחלק מהחקירות מתיק 4000, החוקרים ניסו לברר האם בישיבות הארוכות של שורר עם אלוביץ', וכן בקבוצת "היועצים" בווטסאפ שבה הועלו ההדלפות מדיוני הוועדה הבלתי תלויה סביב עסקת בזק־yes, הוא נחשף לשיח הקשור לבקשות של בנימין נתניהו או בני משפחתו לשנות סיקור בוואלה. "נפגשת פעם עם ביבי?", נשאל שורר. "לא, אף פעם לא נכחתי בישיבה כזאת", השיב.</p>
      <p>חוקרת: "יש לך איזשהו קשר לשרה נתניהו?".</p>
      <p>שורר: "שרה היא בת דודה שנייה של אמא שלי".</p>
      <p>חוקרת: "אתם נפגשים באירועים?"</p>
      <p>שורר: "לא. אמא שלי סיפרה לי שפעם אחת הלכה לנחם אותה".</p>
      <p>חוקרת: "שאול דיבר איתך על שיחות עם נתניהו?"</p>
      <p>שורר: "היינו אוכלים צהריים ביחד פעמיים בשבוע עם אור, לא זוכר שהוא סיפר לי משהו. שאול לא אוהב סמול טוק".</p>
      <p>חוקרת: "מה מטרות הפגישות שלו עם ראש הממשלה?"</p>
      <p>שורר: "אני מניח שנושא בזק עלה אבל לא זוכר ספציפית".</p>
      <p>חוקרת: "ידעת שאיריס אלוביץ' ושרה מתכתבות?"</p>
      <p>שורר: "לפעמים חלק מהתלונות על וואלה באו מאשתו של ראש הממשלה".</p>
      <p>חוקרת: "שאול פחד מהתלונות על וואלה? זה הדאיג אותו?"</p>
      <p>שורר: "הדאיג אותו. שאול לא אהב שראש הממשלה בא ומתלונן על החברה שלו".</p>
      <p>חוקרת: "איך זה הדאיג אותו?"</p>
      <p>שורר: "שרה"מ יראה ששאול מתקיף אותו אישית ושהוא יתנקם בו, אני לא יודע".</p>
      <p>חוקרת: "הוא פחד שהוא יתנקם בו?"</p>
      <p>שורר: "כן. אני מניח שזה מה שישב לו בראש".</p>
      <p>חוקרת: "שאול אמר לך?"</p>
      <p>שורר: "זה רוח הדברים. לא זוכר".</p>
      <figure>
        <img src="https://images1.calcalist.co.il/PicServer3/2018/02/27/798714/A_l.jpg"/>
        <figcaption>שאול אלוביץ' <br/>צילום: מוטי קמחי</figcaption>
      </figure>
      <h3>"נסחף בפופוליזם"</h3>
      <p>אור אלוביץ', בנו של בעל השליטה בבזק שאול אלוביץ' ודירקטור בחברה, היה אחד החשודים שנעצרו בתיק 4000 עם פתיחת החקירה בפברואר 2018. אור אלוביץ' נחקר כבר ברשות ניירות ערך במסגרת חקירת פרשת בזק ביוני 2017. אלוביץ' הבן נחקר אז בחשד לביצוע עבירות מרמה ודיווח על חוק ני"ע. זאת בחשד שקיבל הדלפות מהוועדות הבלתי תלויות שהקימה בזק לבחינת כדאיות עסקאות בעלי העניין שרקח אביו, בשווי של כ־2 מיליארד שקל (בזק־yes וחלל־yes). בפרשה זו זומן לשימוע על ביצוע עבירות מרמה.</p>
      <p>עם תפיסת הטלפונים הניידים והחדירה למיילים של החשודים, גילו החוקרים התכתבויות של אור עם אביו, שאול, ועם היועץ האסטרטגי של בזק, אלי קמיר, הקשורות למנכ"ל משרד התקשורת לשעבר, שלמה פילבר, שמהן היה ניתן להסיק כי פילבר מתאים את מהלכי הרגולציה לצרכיה של בזק. כל אלה הובילו לחקירתו כחשוד בתיק 4000. לבסוף הוחלט לסגור את התיק נגדו.</p>
      <p>"מה מערכת היחסים בין מומו פילבר לאלי לקמיר?", שאלה את אלוביץ' הבן בחקירות ב־12.7.17 החוקרת סיוון סבן הכהן מרשות ניירות ערך. "לא יודע, אבל קמיר אמר שיהיה לו קשה להוציא לפועל החלטות שהוא בעצמו החליט", תיאר אלוביץ' הבן מה אמר לו היועץ האסטרטגי לגבי מנכ"ל משרד התקשורת. "לדעתי, ב־20 שנה האחרונות הם כולם (במשרד התקשורת — ת"ג ול"ד) התנהגו אותו דבר. כל מה שהיה קשור לבזק לכולם קשה להוציא לפועל. אני לא יכול להגיד בגלל שיש לו עמוד שדרה או אין לו עמוד שדרה. אני חושב שמומו הצטייר כאחד שעוזר לבזק, ולדעתי עוד לא היה אחד שדפק יותר חזק ממנו את בזק", הוסיף.</p>
      <p>חוקרת: "למה?"</p>
      <p>אור אלוביץ': "כי הוא נסחף בפופוליזם, ורק הטיל עליה מטלות. בזק לא קיבלה שום הקלה או הטבה. זה הכל היה דיבור שהיא תקבל, אבל בעצם לא קיבלה כלום. כמו שהיא לא קיבלה מהקודמים. בזק היא חברה רווחית, וזה כמו הטנק עם זורק האבנים הפלסטיני. תמיד זורק האבנים צודק. אי אפשר להוכיח אחרת".</p>
      <p>החוקרת הציגה לאלוביץ' תכתובת ממרץ 2017 שבה מנכ"לית בזק לשעבר סטלה הנדלר כותבת שבוצעו תיקונים על מסמך ששלח לה פילבר, בקשר לתעריפי הטלפוניה. היא שואלת את פילבר האם ניתן לבצע עליו שינויים. פילבר כותב לה שתעביר תיקונים והוא יטפל. "תראה איזה יופי", אמרה החוקרת לאלוביץ'. "סטלה הגדולה מתקנת למנכ"ל משרד התקשורת מסמך שאמור להיות מועבר לשר התקשורת. איך קורה דבר כזה?".</p>
      <p>אלוביץ': "מהמר שאם מומו פועל ככה מול סטלה, אני עושה ספקולציה, אז הוא פועל עם כולם ככה. הוא עושה ג'אגלינג. הוא רק רוצה לתת לך להרגיש שאתה משפיע".</p>
      <p>עו"ד דרור מתתיהו, שותף במשרד פישר, בכר, חן, וול, אוריון, המייצג את אור אלוביץ׳, מסר בתגובה: "הדברים שפרסמתם, כמו גם החלטת הפרקליטות שלא להעמיד לדין את אור אלוביץ׳ בפרשת 4000, מדברים בעד עצמם. אנו סמוכים ובטוחים כי זאת תהיה ההחלטה גם בעניין ההתנהלות הקשורה לוועדות הבלתי תלויות, לאחר שתישמענה טענותינו בשימוע".</p>
      <p>מעו"ד איתן מעוז המייצג את עמיקם שורר לא התקבלה תגובה.</p>
    </article>
  </body>
</html>