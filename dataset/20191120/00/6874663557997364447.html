<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774183,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="גנץ הודיע לנשיא: &quot;לא הצלחתי להרכיב ממשלה&quot;"/>
    <meta property="og:description" content="שעות ספורות לפני תום המנדט הודיע יו&quot;ר כחול לבן לנשיא המדינה שלא הצליח להקים ממשלה. בהצהרה שנשא בת&quot;א אמר גנץ: &quot;הפכתי כל אבן, הבלוק התעקש על טובתו של אדם אחד מול החולים במסדרונות&quot;. הוא תקף ישירות את נתניהו: &quot;הדמוקרטיה פחות מדברת אליו&quot;"/>
  </head>
  <body>
    <article>
      <h1>גנץ הודיע לנשיא: "לא הצלחתי להרכיב ממשלה"</h1>
      <h2>שעות ספורות לפני תום המנדט הודיע יו"ר כחול לבן לנשיא המדינה שלא הצליח להקים ממשלה. בהצהרה שנשא בת"א אמר גנץ: "הפכתי כל אבן, הבלוק התעקש על טובתו של אדם אחד מול החולים במסדרונות". הוא תקף ישירות את נתניהו: "הדמוקרטיה פחות מדברת אליו"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">יובל קרני, ynet</a></address>
      <p>יו"ר כחול לבן בני גנץ הודיע הערב (ד') לנשיא המדינה ראובן ריבלין כי לא הצליח להרכיב ממשלה, שעות ספורות לפני תום המנדט שניתן לו. המאמצים להשגת הסכמים קואליציוניים להרכבת ממשלה נמשכו עוד אתמול בערב - אך ללא הצלחה. </p>
      <p>ו"ר כחול לבן אמר בפתח הצהרתו כי ניסה להקים "ממשלת אחדות ליברלית שתשרת את כולם", אך כי מולו "ניצב בלוק המתעקש לראות את טובתו האישית של אדם אחד לפני טובתם של החולים השוכבים במסדרונות". </p>
      <p>גנץ הוסיף כי "הוצבה מולי חומת מפסידים המתעקשים למנוע מאזרחי ישראל להקים ממשלה בראשותי ולצעוד לעידן של יציבות פוליטית. זהו מהלך מסוכן ראשון בסוגו בתולדות המדינה - להתבצר בממשלת מעבר למעלה משנה".</p>
      <p>הוא תקף ישירות את נתניהו: "אין לאף אדם זכות למנוע מהעם את בחירתו ואין לאף ראש ממשלה זכות לומר לעם 'האינטרס האישי שלי קודם לאינטרס האישי שלכם'. ביקשתי מראש הממשלה שהפסיד בבחירות לנהל איתי משא ומתן באופן ישיר. בתגובה קיבלתי ממנו גידופים קיראות נאצה וסרטוניים ילדותיים. זהו חלק מקמפיין שינאה והסתה שמטרתו להצדיק את ההתבצרות בשלטון מעבר בניגוד לרצון הבוחר. נתניהו צריך לזכור בישראל עדיין יש דמוקרטיה גם אם היא פחות מדברת אליו". </p>
      <p>גנץ המשיך ותקף: "נתניהו קמפיין השנאה שאתה מלבה כבר גרם לצערנו לאסון כבד בעבר. לא נאפשר לך להצית מאבק אחים". </p>
      <p>מכחול לבן נמסר כי בשיחתו עם הנשיא אמר גנץ כי גם ב-21 הימים הקרובים הוא יישאר מחויב ויעשה כל מאמץ כדי "להרכיב ממשלה טובה לאזרחי ישראל", וכי הוא הודה לריבלין על הסיוע בתהליך, וביקש להמשיך ולהיעזר בו גם בהמשך הדרך.</p>
      <p> </p>
      <figure>
        <img src="https://images1.calcalist.co.il/PicServer3/2019/11/20/948971/1NL.jpg"/>
        <figcaption>בני גנץ בנאומו לאחר החזרת המנדט לנשיא, הערב <br/>צילום: אי פי איי</figcaption>
      </figure>
      <p>  </p>
      <p>במהלך היום נפגש משה (בוגי) יעלון עם נשיא המדינה בניסיון להגיע לפשרה בנושא ממשלת האחדות עם הליכוד, סביב המתווה שהציע ריבלין - אך ללא הצלחה. הצדדים עדיין מאשימים אחד את השני בכישלון המגעים, שעלול להוביל למערכת בחירות שלישית ברצף.</p>
      <p>היום אחר הצהריים פנה נתניהו לגנץ וקרא לו לסכם על ממשלת אחדות. "אני קורא לך גנץ: תשתחרר מהווטו של לפיד, מה הוא מהלך קסמים עליך? תעשה את הדבר הנכון, בוא לממשלת אחדות", אמר נתניהו בישיבת הליכוד ובלוק הימין בכנסת. נתניהו הוסיף: "צריך לצאת מהקיבעון הזה. הפערים הם לא פערים גדולים. בני גנץ, אני מוכן לשבת איתך בעוד חמש דקות בדיוק. תהיה גם אתה מוכן".</p>
      <p>בצהריים כינס יו"ר ישראל ביתנו אביגדור ליברמן מסיבת עיתונאים בכנסת והצהיר: "אנחנו לא נצטרף לא לממשלה צרה ולא לממשלת מיעוט. ממשלה מהסוג הזה לא תוכל לתפקד. כל מה שאנחנו רואים זה דרך בטוחה לבחירות נוספות". ליברמן, איש המפתח ולשון המאזניים שביכולתו לקבוע מי יהיה ראש הממשלה הבא, הוסיף: "אני מניח שכל המפלגות יעשו הערכות מצב ואולי מחר נהיה יותר חכמים. אולי כדאי לוותר על תקופת 21 הימים".</p>
      <p>המערכת הפוליטית בישראל נכנסת עכשיו לשלב חדש שמעולם לא הגיעה עליו - שבו כל ח"כ יכול לקבל את המנדט להרכבת הממשלה. לפי החוק, ב-21 הימים הקרובים יכולים 61 ח"כים לבקש בכתב מנשיא המדינה להעניק את המנדט להרכבת הממשלה על אחד מחברי הכנסת, שהסכים לכך.</p>
      <p>  </p>
      <p>אם אכן תהיה הסכמה של 61 ח"כים על מועמד אחד, הנשיא יעניק בתוך יומיים את המנדט לאותו ח"כ, שיצטרך להתחיל במשא ומתן בזק להרכבת הממשלה. לשם כך יינתנו לו שבועיים למשא ומתן, שלאחריהם, אם ייכשל, ישראל תצא למערכת בחירות שלישית ברציפות.</p>
    </article>
  </body>
</html>