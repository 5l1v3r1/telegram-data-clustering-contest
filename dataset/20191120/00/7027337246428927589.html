<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699218/%D9%85%D8%A7%DB%8C%D9%84%DB%8C%E2%80%8C%DA%A9%D9%87%D9%86-%DA%86%D8%B1%D8%A7-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%82%D8%B1%D8%A7%D8%B1%D8%AF%D8%A7%D8%AF-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D9%81%D8%A7%D8%B4-%D9%86%D9%85%DB%8C%E2%80%8C%DA%A9%D9%86%D8%AF-%D8%AA%D8%A7-%D8%A8%D9%87-%D9%85%D8%A7-%D8%AA%D9%88%D8%AF%D9%87%D9%86%DB%8C-%D8%A8%D8%B2%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="مایلی‌کهن: چرا فدراسیون قرارداد ویلموتس را فاش نمی‌کند تا به ما تودهنی بزند؟"/>
    <meta property="og:description" content="چرا میزان قرارداد ویلموتس را صادقانه اعلام نمی‌کنید؟ چرا شفاف‌سازی نمی‌کنید؟ آقاجان ویلموتس که نمی‌گوید چقدر گرفته، ولی شما بیاید و شفاف‌سازی کنید."/>
  </head>
  <body>
    <article>
      <h1>مایلی‌کهن: چرا فدراسیون قرارداد ویلموتس را فاش نمی‌کند تا به ما تودهنی بزند؟</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>چرا میزان قرارداد ویلموتس را صادقانه اعلام نمی‌کنید؟ چرا شفاف‌سازی نمی‌کنید؟ آقاجان ویلموتس که نمی‌گوید چقدر گرفته، ولی شما بیاید و شفاف‌سازی کنید.</b>
      </p>
      <figure>
        <img src="https://cdn.asriran.com/files/fa/news/1398/8/29/1038841_523.jpg"/>
      </figure>
      <p>سرمربی اسبق تیم ملی به خبرورزشی گفت: آقای مارک ویلموتس اخیراً عاشق چشم و ابروی فدراسیون و فوتبال ما شده. به همین خاطر نه تنها مجانی تیم ملی ایران را هدایت می‌کند بلکه سالی یک میلیون دلار نیز به فوتبال ما کمک می‌کند.<br/>به گزارش خبرورزشی، محمد مایلی‌کهن به جرأت یکی از بزرگترین منتقدان کارلوس کی‌روش محسوب می‌شد، ولی خودش تأکید دارد انتقاداتش از کی‌روش به منزله مخالفت او با همه مربیان خارجی نیست.</p>
      <p>سرمربی اسبق تیم ملی دیروز در رابطه با شرایط تیم ملی به خبرورزشی گفت: من نمی‌دانم چرا شما (خبرورزشی) فکر می‌کنید من مخالف سرمربی خارجی هستم؟ نمی‌دانم چرا عده‌ای فکر می‌کنند من سنتی هستم؟ اتفاقاً من کاملاً علم‌گرا هستم. من چهره دانشگاهی هستم و در مهم‌ترین و پیشرفته‌ترین دوره‌های مربیگری شرکت کرده‌ام. در این دوره‌های مربیگری نیز اساتیدم خارجی بوده‌اند؛ بنابراین نه با علم مشکل دارم، نه سنتی هستم و نه با سرمربی خارجی مخالفم. من فقط می‌گویم آقاجان پول این مملکت باید خرج مربیان با علم و دانش شود نه اینکه هرکس بیاید و کاسبی‌اش را بکند و برود.</p>
      <p><b>تو دهنی<br/></b><br/>من می‌گویم آقای مارک ویلموتس ۳ میلیون دلار عایدی دارد. یکسری از آقایان فدراسیون‌نشین معتقدند اصلاً چنین چیزی نیست. خب مگر شما نمی‌گویید مایلی‌کهن و امثال مایلی‌کهن ادعای نادرستی مطرح می‌کنند؟ پس چرا با سند و مدرک به ما تو دهنی نمی‌زنید و ثابت نمی‌کنید حرف ما غلط است؟ چرا میزان قرارداد ویلموتس را صادقانه اعلام نمی‌کنید؟ چرا شفاف‌سازی نمی‌کنید؟ آقاجان ویلموتس که نمی‌گوید چقدر گرفته، ولی شما بیاید و شفاف‌سازی کنید.</p>
      <p>این مسئله اتفاقاً تصادفی نیست و عده‌ای بنا بر دلایلی اصلاً دوست ندارند قرارداد ویلموتس رسانه‌ای شود و همه بدانند این آقا چقدر از ما پول می‌گیرد. ایشان با تیم ملی از اردن برگشت و پس از چند ساعت از تهران رفت. می‌دانید چرا؟ چون خودش بلیت نخرد و به جای اینکه از اردن برود از تهران رفت تا فدراسیون برایش بلیت بخرد.</p>
      <p><b>کمک یک میلیون دلاری<br/></b><br/>آقا اصلاً بگذارید یک نکته‌ای را خدمت‌تان عرض کنم. من تحقیق کرده و به این نتیجه رسیده‌ام این آقای مارک ویلموتس اخیراً عاشق چشم و ابروی فدراسیون و فوتبال ما شده. به همین خاطر نه تنها مجانی تیم ملی ایران را هدایت می‌کند بلکه سالی یک میلیون دلار نیز به فوتبال ما کمک می‌کند! بنده‌خدا محض رضای خدا برای فدراسیون فوتبال ایران کار می‌کند!</p>
    </article>
  </body>
</html>