<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/uzmanlar-uyardi-uyuz-vakasi-artti-1388936"/>
    <meta property="og:site_name" content="Karar.com"/>
    <meta property="article:published_time" content="2019-11-20T00:27:00+00:00"/>
    <meta property="og:title" content="Uzmanlar uyardı ‘uyuz vakası arttı’"/>
    <meta property="og:description" content="Uyuz vakasında üç kat artış olduğuna dikkati çeken uzmanlar, özellikle gece kaşıntı varsa acilen doktora gidilmeli dedi."/>
  </head>
  <body>
    <article>
      <h1>Uzmanlar uyardı ‘uyuz vakası arttı’</h1>
      <address>
        <time datetime="2019-11-20T00:27:00+00:00">20 Nov 2019, 00:27</time>
      </address>
      <p>
        <b>Uyuz vakasında üç kat artış olduğuna dikkati çeken uzmanlar, özellikle gece kaşıntı varsa acilen doktora gidilmeli dedi.</b>
      </p>
      <p>
        <b>MELEK GEDİK </b>
      </p>
      <p>Son 30 yıldır bazı dönemlerde uyuz mikrobunun toplumda salgın düzeyine gelecek boyutta olduğunu belirten Cildiye Uzmanı Dr. Emre Araz “Son 5 yıllık istatistikleri çıkardığımızda, bu yılın ilk 11 ayında vaka sayısının üç kat arttığına şahit olduk. Dermatoloji camiası olarak vaka sayısındaki bu artışı dikkat çekici buluyor, bu artışın araştırılması gerektiğini düşünüyoruz. Ama daha da önemlisi halkımızın teşhis ve tedavi için gecikmemesi, aileden birine bu teşhis konduysa tüm aile bireylerinin tedaviye dahil edilmesidir” dedi.</p>
      <p>Uyuz hastalığına gözle görülemeyen mikroskobik bir eklem bacaklı olan ‘Sarcoptes Scabiei Hominis’in neden olduğunu anlatan Dr. Araz, “Yakınmalar 2 ila 6 hafta sonra ortaya çıkıyor. Daha çok gece kaşıntısı şeklinde kendini gösteriyor. Kişiler kaşıntıyı başlangıçta çok önemsemeyebiliyorlar, ama kaşıntılar zamanla yara haline dönüşebiliyor ve içi su veya irin dolu kabarıklıklar şeklinde ilerleyebiliyor. Burada, geceleri ortaya çıkan kaşıntı çok önemli” diye konuştu. Dr. Araz, daha çok parmak araları, el bilekleri, dirsekler, koltuk altları ve kadınlarda özellikle meme çevresi ile erkeklerde genital bölge kaşıntılarının dikkat çektiğini belirterek şu bilgileri verdi: “Çocuklarda ise daha çok el içleri, ayak tabanları, bazen saçlı deride ortaya çıkabiliyor kaşıntı.”</p>
      <p>Dr. Araz, şu uyarılarda bulundu: “Doktor tedavi verdiğinde de tüm aile bireylerinin eş zamanlı olarak bu tedaviyi uygulaması gerekir. Çünkü temas yoluyla hızla bulaşan bir parazit türüdür. İlk temas bölgeleri de genellikle el içleri, parmak araları, bilekler oluyor. Ayrıca medikal tedavinin yanı sıra bir de kıyafet, çamaşır, çarşaflarla ilgili önlemler alınmalı. Çünkü sarcop dediğimiz uyuz paraziti, çarşaflarda, dış ortamlarda da 36 saat canlı kalabiliyor. Bu yüzden kıyafet, çamaşır ve çarşafların 60 derecede yıkanması gerekli. Bu yapılamıyorsa da bir poşete koyup, 3 gün boyunca en azından balkonda ağzı kapalı bekletilmeli. Böylelikle havasız kalınca parazitler ölür. Bu da bir tedaviye yardımcı bir unsurdur.”</p>
    </article>
  </body>
</html>