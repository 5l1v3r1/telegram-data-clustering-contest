<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184475/%E0%A7%A7%E0%A7%AB-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%A4%E0%A6%BE%E0%A6%B2-%E0%A6%96%E0%A7%87%E0%A6%9C%E0%A7%81%E0%A6%B0-%E0%A6%97%E0%A6%BE%E0%A6%9B%E0%A7%87%E0%A6%B0-%E0%A6%8F%E0%A6%95%E0%A6%9F%E0%A6%BF%E0%A6%B0%E0%A6%93-%E0%A6%B9%E0%A6%A6%E0%A6%BF%E0%A6%B8-%E0%A6%A8%E0%A7%87%E0%A6%87"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T00:32:00+00:00"/>
    <meta property="og:title" content="১৫ হাজার তাল-খেজুর গাছের একটিরও হদিস নেই!"/>
    <meta property="og:description" content="মাদারীপুরে প্রাকৃতিক দুর্যোগ থেকে বাঁচতে বাংলাদেশ সুগারক্রপ রিসার্স ইনস..."/>
  </head>
  <body>
    <article>
      <h1>১৫ হাজার তাল-খেজুর গাছের একটিরও হদিস নেই!</h1>
      <address><time datetime="2019-11-20T00:32:00+00:00">20 Nov 2019, 00:32</time> by <a rel="author">সময় সংবাদ</a></address>
      <p><b>মাদারীপুরে প্রাকৃতিক দুর্যোগ থেকে বাঁচতে বাংলাদেশ সুগারক্রপ রিসার্স ইনস্টিটিউটের রোপণ করা ১৫ হাজার তাল ও খেজুর চারার একটিরও হদিস নেই। স্থানীয়দের অভিযোগ, সংশ্লিষ্ট দপ্তরগুলোর অবহেলায় দেড় বছর আগে লাগানো এসব চারা নষ্ট হয়ে গেছে। তবে চারা লাগানোর ব্যাপারে কিছুই জানে না জেলার কৃষি বিভাগ। আর পুনরায় তাল ও খেজুর গাছের চারা রোপণের কর্মসূচি হাতে নেয়ার কথা জানিয়েছে জেলা প্রশাসন।</b><br/><br/>বজ্রপাত ও প্রাকৃতিক দুর্যোগের হাত থেকে রক্ষা পেতে ২০১৮ সালের ৬ জুলাই মাদারীপুরে রোপণ করা শুরু হয় ১৫ হাজার তাল ও খেজুর গাছের চারা।খোয়াজপুরে, আচমত আলী খান সেতুর অ্যাপ্রোচ থেকে বাবনাতলা পর্যন্ত ২ কিলোমিটার সড়কের দু’পাশে তাল ও খেজুর চারা রোপণের কার্যক্রম উদ্বোধন করেন জেলা প্রশাসক ওয়াহিদুল ইসলাম।<br/><br/>বাংলাদেশ সুগারক্রপ রিসার্স ইনস্টিটিউটের সহযোগিতায় পরবর্তীতে বিভিন্ন শিক্ষা প্রতিষ্ঠান ও জমির পাশে লাগানো হয় এসব চারা। কিন্তু মাসের পর মাস চলে গেলেও সংশ্লিষ্ট দপ্তর থেকে তাল ও খেজুর গাছের চারা রক্ষণাবেক্ষণের ব্যাপারে কোনো খোঁজ খবর নেয়নি কেউ। ফলে অযত্ন ও অবহেলায় অধিকাংশ চারা মরে গেছে। প্রকল্পে বড় ধরনের দুর্নীতির কারণ বলে মনে করেন স্থানীয়রা।<br/><br/>জেলার কৃষি বিভাগ জানিয়েছে, বাংলাদেশ সুগারক্রপ রিসার্স ইনস্টিটিউটের রোপণ করা ১৫ হাজার তাল ও খেজুর চারার ব্যাপারে কিছুই জানে না তারা।<br/><br/>মাদারীপুর কৃষি সম্প্রসারণ অধিদপ্তরের উপ-পরিচালক জিএমএ গফুর বলেন, বাংলাদেশ সুগারক্রপ রিসার্স ইনস্টিটিউট চারা দিয়েছে শুনেছি কিন্তু এ ব্যাপারে কোনো দিক নির্দেশনা আমরা পাইনি। এটা জানতে পারলে আমরা খোঁজখবর নিতাম।<br/> <br/>এসব চারা মরে গেছে স্বীকার করে জেলা প্রশাসক মো. ওয়াহিদুল ইসলাম জানান, আবারও এ কার্যক্রম হাতে নেয়া হবে। তিনি বলেন, অনেকগুলো কারণে নষ্ট হয়ে গেছে, রক্ষণাবেক্ষণের অভাব তো আছেই। এ বছরও আমরা উদ্যোগ নিচ্ছি সরকারিভাবে চারা রোপণের। আর রক্ষণাবেক্ষণ সঠিকভাবে করা যায় তার ব্যবস্থাও।<br/><br/>গত দু’বছরে জেলার বিভিন্ন স্থানে বজ্রপাতে ১৪ জন মারা যাওয়ার পর বজ্রপাত ও প্রাকৃতিক দুর্যোগের হাত থেকে রক্ষা পেতে এ কর্মসূচি গ্রহণ করা হয়।<br/><br/><br/> </p>
    </article>
  </body>
</html>