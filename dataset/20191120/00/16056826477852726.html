<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200059"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="সেনা কল্যাণ সংস্থার চার স্থাপনা উদ্বোধন"/>
    <meta property="og:description" content="বাংলাদেশ সশস্ত্র বাহিনীর অবসরপ্রাপ্ত সদস্যদের প্রতিষ্ঠান সেনা কল্যাণ সংস্থার চারটি স্থাপনা উদ্বোধন করেছেন সেনাবাহিনী প্রধান জেনারেল আজিজ আহমেদ। গতকাল সকালে রাজধানীর মহাখালী রেলক্রসিংয়ের পাশে এসকেএস টাওয়ারে অনুষ্ঠান  থেকে সুইচ চেপে তিনি স্থাপনাগুলো উদ্বোধন করেন। নতুন চালু হওয়া স্থাপনার মধ্যে রয়েছে ঢাকায় এসকেএস টাওয়ার ও এসকে বিজনেস মার্ট এবং চট্টগ্রামে সেনা কল্যাণ  ট্রেড সেন্টার ও সেনা কল্যাণ কনভেনশন সেন্টার। সুপার শপ, জুয়েলারি, ফ্যাশন পণ্য, রেস্টুরেন্ট, সিনেপ্লেক্সসহ বিভিন্ন বাণিজ্যিক প্রতিষ্ঠান থাকছে এসকে বিজনেস মার্টে। অনুষ্ঠানে সেনাপ্রধান বলেন, সেনা কল্যাণ সংস্থা একটি ব্যবসামুখী সংস্থা। এই প্রতিষ্ঠান থেকে যা আয় হয় সেটা সেনাবাহিনীতে দেয়া হয় না। তিন বাহিনী থেকে অবসরপ্রাপ্তদের কল্যাণে ব্যয় করা হয়, যা ইনডিরেক্টলি তিন বাহিনীকে সহায়তাই করে। সেনা কল্যাণ সংস্থার লভ্যাংশ থেকে শিক্ষা, চিকিৎসা, বিধবা ও অসহায় মানুষের সহায়তা করা হয়। অবসরে যাওয়া সামরিক ব্যক্তিবর্গের পাশাপাশি অসামরিক মানুষও সেই সহায়তা পেয়ে থাকেন। মহাখালিতে সেনা কল্যাণ সংস্থার এসকেএস টাওয়ার উদ্বোধনের পর তা ঘুরে দেখেন সেনাবাহিনী প্রধান জেনারেল আজিজ আহমেদ। উদ্বোধনী…"/>
  </head>
  <body>
    <article>
      <h1>সেনা কল্যাণ সংস্থার চার স্থাপনা উদ্বোধন</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>বাংলাদেশ সশস্ত্র বাহিনীর অবসরপ্রাপ্ত সদস্যদের প্রতিষ্ঠান সেনা কল্যাণ সংস্থার চারটি স্থাপনা উদ্বোধন করেছেন সেনাবাহিনী প্রধান জেনারেল আজিজ আহমেদ। গতকাল সকালে রাজধানীর মহাখালী রেলক্রসিংয়ের পাশে এসকেএস টাওয়ারে অনুষ্ঠান  থেকে সুইচ চেপে তিনি স্থাপনাগুলো উদ্বোধন করেন। নতুন চালু হওয়া স্থাপনার মধ্যে রয়েছে ঢাকায় এসকেএস টাওয়ার ও এসকে বিজনেস মার্ট এবং চট্টগ্রামে সেনা কল্যাণ  ট্রেড সেন্টার ও সেনা কল্যাণ কনভেনশন সেন্টার। সুপার শপ, জুয়েলারি, ফ্যাশন পণ্য, রেস্টুরেন্ট, সিনেপ্লেক্সসহ বিভিন্ন বাণিজ্যিক প্রতিষ্ঠান থাকছে এসকে বিজনেস মার্টে। অনুষ্ঠানে সেনাপ্রধান বলেন, সেনা কল্যাণ সংস্থা একটি ব্যবসামুখী সংস্থা। এই প্রতিষ্ঠান থেকে যা আয় হয় সেটা সেনাবাহিনীতে দেয়া হয় না। তিন বাহিনী থেকে অবসরপ্রাপ্তদের কল্যাণে ব্যয় করা হয়, যা ইনডিরেক্টলি তিন বাহিনীকে সহায়তাই করে। সেনা কল্যাণ সংস্থার লভ্যাংশ থেকে শিক্ষা, চিকিৎসা, বিধবা ও অসহায় মানুষের সহায়তা করা হয়।</p>
      <p>অবসরে যাওয়া সামরিক ব্যক্তিবর্গের পাশাপাশি অসামরিক মানুষও সেই সহায়তা পেয়ে থাকেন। মহাখালিতে সেনা কল্যাণ সংস্থার এসকেএস টাওয়ার উদ্বোধনের পর তা ঘুরে দেখেন সেনাবাহিনী প্রধান জেনারেল আজিজ আহমেদ। উদ্বোধনী অনুষ্ঠানে বাংলাদেশ সেনাবাহিনী, বিমান বাহিনী ও নৌ বাহিনীর কর্মকর্তারা উপস্থিত ছিলেন।</p>
      <p>এই বিভাগের সর্বাধিক পঠিত</p>
    </article>
  </body>
</html>