<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/27letni-mieszkaniec-glogowka-oszukiwal-podpalal-wywolywal-falszywe-alarmy-uslyszal-zarzuty-grozi-mu-do-8-lat-wiezienia/ar/c1-14593939"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="27-letni mieszkaniec Głogówka oszukiwał, podpalał, wywoływał fałszywe alarmy. Usłyszał zarzuty, grozi mu do 8 lat więzienia"/>
    <meta property="og:description" content="Prudniccy kryminalni zatrzymali 27-latka podejrzanego o oszustwa na tzw. policjanta. Mieszkaniec Głogówka wspólnie z innymi osobami miał oszukać dwie kobiety na ponad 30 tysięcy złotych. Dodatkowo mężczyzna podejrzany jest o podpalenia oraz fałszywe alarmy."/>
  </head>
  <body>
    <article>
      <h1>27-letni mieszkaniec Głogówka oszukiwał, podpalał, wywoływał fałszywe alarmy. Usłyszał zarzuty, grozi mu do 8 lat więzienia</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Sławomir Draguła</a></address>
      <p>
        <b>Prudniccy kryminalni zatrzymali 27-latka podejrzanego o oszustwa na tzw. policjanta. Mieszkaniec Głogówka wspólnie z innymi osobami miał oszukać dwie kobiety na ponad 30 tysięcy złotych. Dodatkowo mężczyzna podejrzany jest o podpalenia oraz fałszywe alarmy.</b>
      </p>
      <p>Pod koniec sierpnia na terenie <b>Głogówka</b> miały miejsce fałszywe alarmy. Na <a href="http://gdansk.naszemiasto.pl/artykul/1319331,centrum-powiadamiania-ratunkowego-na-ostatniej-prostej,id,t.html#utm_medium=alz&amp;utm_source=nto.pl&amp;utm_campaign=artykul">numer alarmowy</a> dzwonił mężczyzna i informował służby ratunkowe, że w jednym z domów może dojść do wybuchu gazu.</p>
      <blockquote>Tropy doprowadziły kryminalnych ich do 27-letniego mieszkańca Głogówka, który usłyszał zarzuty w tej sprawie - mówi asp. Andrzej Spyrka z Komendy Powiatowej Policji w Prudniku.</blockquote>
      <p>27-latek podejrzany jest również o dwa podpalenia. W pierwszym przypadku doszło do spalenia mieszkania, natomiast w drugim pomieszczenia gospodarczego. Pokrzywdzeni swoje straty wycenili na ponad 80 tysięcy złotych.</p>
      <p>Ale na tym nie koniec. 27-latek podejrzany jest również o dwa oszustwa metodą „na policjanta”, do których doszło w kwietniu tego roku. Wówczas dwie starsze kobiety z <b>Opola</b> straciły łącznie ponad 30 tysięcy złotych.</p>
      <p>W obu przypadkach proceder wyglądał podobnie. Najpierw nieznajoma kobieta poinformowała je, że ich oszczędności w banku są zagrożone.</p>
      <p>Kolejny telefon był już od mężczyzny podającego się za funkcjonariusza policji prowadzącego śledztwo. Rzekomy policjant pod pretekstem rozpracowania grupy oszustów przekonał kobiety, aby swoje oszczędności niezwłocznie wypłaciły z banku i przekazały w depozyt.</p>
      <p>Mieszkaniec Głogówka usłyszał już zarzuty oszustwa, zniszczenia mienia oraz wywołania fałszywych alarmów. 27-latek przyznał się do zarzucanych mu czynów. Grozi mu teraz do 8 lat więzienia.</p>
      <p>
        <b>Sprawa ma charakter rozwojowy.</b>
      </p>
    </article>
  </body>
</html>