<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/broxh-ta-aithmata-sthn-kybernhsh-kata-twn-prostimwn-gia-tis-politikes-afises"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="«Βροχή» τα αιτήματα στην κυβέρνηση κατά των προστίμων για τις πολιτικές αφίσες"/>
    <meta property="og:description" content="Το υπουργείο Εσωτερικών έχει «κατακλυσθεί» από αιτήματα κοινωνικών φορέων και πολιτικών οργανώσεων για να καταργηθούν διατάξεις περί εκλογικών παραβάσεων για πολιτικές αφίσες και πανό, οι οποίες «δημιουργούν τις προϋποθέσεις στέρησης της ελεύθερης πολιτικής έκφρασης στην πράξη». "/>
  </head>
  <body>
    <article>
      <h1>«Βροχή» τα αιτήματα στην κυβέρνηση κατά των προστίμων για τις πολιτικές αφίσες</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Παναγιώτα Μπίτσικα</a></address>
      <h4>Το υπουργείο Εσωτερικών έχει «κατακλυσθεί» από αιτήματα κοινωνικών φορέων και πολιτικών οργανώσεων για να καταργηθούν διατάξεις περί εκλογικών παραβάσεων για πολιτικές αφίσες και πανό, οι οποίες «δημιουργούν τις προϋποθέσεις στέρησης της ελεύθερης πολιτικής έκφρασης στην πράξη». </h4>
      <p>Το ζήτημα αυτό το θέτουν πολλοί σύλλογοι εκπαιδευτικών αλλά και αιρετών σε δήμους και περιφέρειες, που εκφράζουν τη συμπαράστασή τους στον περιφερειακό σύμβουλο του συνδυασμού <b>«ΑΝΤΑΡΣΙΑ στην Κεντρική Μακεδονία-Αντικαπιταλιστική Αριστερά» </b>και δάσκαλο, <b>Θανάση Αγαπητό </b>ενάντια στο εξοντωτικό πρόστιμο των<b> 50.000€ για πανό</b>. Παράλληλα, το θέμα έφτασε στην <b>Βουλή, </b>με ερώτηση για την επιβολή προστίμου σε βάρος του συνδυασμού «ΑΝΤΑΡΣΙΑ στην Κεντρική Μακεδονία-Αντικαπιταλιστική Αριστερά» που κατέθεσαν προς τον υπουργό Εσωτερικών οι βουλευτές του <b>ΚΚΕ,</b> <b>Χρήστος Κατσώτης, Γιάννης Δελής και Λεωνίδας Στολτίδης.</b></p>
      <p>Μόλις τη Δευτέρα (18.11.2019) προστέθηκε στις φωνές που καλούν να επανεξετασθεί η υπόθεση και να αλλάξουν οι «αντιδημοκρατικές» διατάξεις, το δημοτικό συμβούλιο του Δήμου Αθηναίων. Εκδόθηκε ψήφισμα το οποίο εγκρίθηκε κατά πλειοψηφία - σε σύνολο 28 παρευρισκομένων Δημοτικών Συμβούλων, <b>οι 23 το υπερψήφισαν</b> (ψήφισαν κατά 4 χρυσαυγίτες, και «λευκό» ο επικεφαλής της παράταξης «Αθήνα το σπίτι μας» Βασίλης Καπερνάρος).</p>
      <p>Όπως επισημαίνεται στο ψήφισμα η αφορμή για να επιβάλει η Επιτροπή Ελέγχου δαπανών και εκλογικών παραβάσεων της Αποκεντρωμένης Διοίκησης Μακεδονίας - Θράκης το εξοντωτικό πρόστιμο των 50.000 Ευρώ (!), ήταν τρία πανό<i> «που υποτίθεται ότι τοποθετήθηκαν στις Σέρρες, χωρίς να αναφέρεται από ποιους και σε ποιο χρόνο»</i>. Το πρόστιμο έχει επιβληθεί με βάση το άρθρο 14 παρ. 1 εδ. γ΄ του ν. 3870/2010 ενώ σύμφωνα με το άρθρο 14 παρ. 2 του ίδιου νόμου υποχρέωση καταβολής του προστίμου έχει ο υποψήφιος περιφερειάρχης ή δήμαρχος. <i>«Αυτές οι διατάξεις»</i>, όπως τονίζεται στο ψήφισμα <i>«είναι ουσιωδώς αντιδημοκρατικές, καθώς δημιουργούν τις προϋποθέσεις στέρησης της ελεύθερης πολιτικής έκφρασης στην πράξη»</i>.</p>
      <p>Και εξηγεί: <i>«Ως προς την πρώτη, κάθε αυτοδιοικητική συλλογικότητα διατρέχει τον κίνδυνο να εκδώσει μια αφίσα και κατόπιν οποιοσδήποτε προβοκάτορας ή αντίπαλός της να την πάρει, να την τοποθετήσει κάπου και να βρεθεί υποχρεωμένη να πληρώσει πρόστιμο 50.000 Ευρώ. Ως προς τη δεύτερη, η περίπτωση του επικεφαλής της περιφερειακής κίνησης «Ανταρσία στην Κεντρική Μακεδονία – Αντικαπιταλιστική Αριστερά» είναι χαρακτηριστική: ο Θανάσης Αγαπητός που έχει την υποχρέωση καταβολής του προστίμου είναι ένας εργαζόμενος δάσκαλος με μισθό περίπου 1000 Ευρώ. Αυτές οι διατάξεις δεν έχουν καμία σχέση με το κράτος δικαίου, τον πλουραλισμό και τη συνταγματικά κατοχυρωμένη ελεύθερη έκφραση σε ατομικό και συλλογικό επίπεδο».</i></p>
      <p>Έτσι, το Δημοτικό Συμβούλιο Αθηναίων, εκφράζοντας τη συμπαράστασή του στον περιφερειακό σύμβουλο της Κίνησης «Ανταρσία στην Κεντρική Μακεδονία – Αντικαπιταλιστική Αριστερά», <b>ζητά την άμεση ακύρωση του προστίμου και την κατάργηση συγκεκριμένων διατάξεων του Ν. 3870/2010.</b></p>
      <p>Αξίζει να σημειωθεί ότι ανάλογα ψηφίσματα έχει εκδώσει το περιφερειακό συμβούλιο Κεντρικής Μακεδονίας, πρόεδροι της Ένωσης Λειτουργών Μέσης Εκπαίδευσης (ΕΛΜΕ) σε γενική τους συνέλευση, αιρετοί σε ΟΤΑ, πολιτικές οργανώσεις και κοινωνικοί φορείς.</p>
      <p>Όπως επισημαίνουν οι βουλευτές του <b>ΚΚΕ </b>στην ερώτηση που κατέθεσαν στη Βουλή (18.11.2019),<i> «με δεδομένα τη μη ισότιμη προβολή των θέσεων των κομμάτων που μετέχουν στην κοινωνική δράση και στις εκλογές και τις απαράδεκτα αντιδημοκρατικές ρυθμίσεις του νόμου 3870/2010, αυτό που επιδιώκεται στην ουσία είναι η πλήρης απαγόρευση και αυτών των ελάχιστων μέσων προβολής που διαθέτουν ιδιαίτερα τα μικρότερα κόμματα, όπως είναι το πανό και η αφίσα».</i></p>
      <p>Και προσθέτουν: <i>«Το απαράδεκτο θεσμικό πλαίσιο που αξιοποιείται και για την συγκεκριμένη εξοντωτική ποινή, δεν έχει καμιά σχέση με την προστασία του περιβάλλοντος ή τη λεγόμενη ευπρέπεια των πόλεων και πρέπει να αλλάξει. Ανάλογα πρόστιμα που έχουν επιβληθεί και σε άλλους Δήμους αξιοποιούνται κατά το δοκούν και με στόχο να φιμώσουν ή να περιορίσουν την κοινωνική δραστηριότητα Συνδικάτων, φορέων του λαϊκού κινήματος, πολιτικών κομμάτων που αντιτίθενται στην ασκούμενη αντιλαϊκή πολιτική κυβερνήσεων, δήμων, Περιφερειών, ΕΕ».</i></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>