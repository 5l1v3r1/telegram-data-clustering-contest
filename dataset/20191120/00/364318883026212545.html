<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380416"/>
    <meta property="og:site_name" content="beartai"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="หนังเรื่องนี้พี่ดูระบบไหนดี Frozen 2 : ระบบ IMAX 3D"/>
    <meta property="og:description" content="ต้อนรับ Frozen 2 แอนิเมชันฟอร์มยักษ์ส่งท้ายปีจาก ดิสนีย์ ที่ภาคก่อนเคยทำสถิติตั๋ว IMAX 3D ขายกันถล่มทลายมาแล้ว และในโอกาสที่ภาคต่อมาฉายระบบ IMAX3D ในรอบ 6 ปี มีหรือ หนังเรื่องนี้พี่ดูระบบไหนดี จะพลาด เลยขอรีวิวว่าควรไปผจญภัยกับราชินีหิมะและการตามหาที่มาของพลังของเธอบนจอยักษ์แบบทะลุจอกันหรือไม่"/>
  </head>
  <body>
    <article>
      <h1>หนังเรื่องนี้พี่ดูระบบไหนดี Frozen 2 : ระบบ IMAX 3D</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mano Wanawerusit</a></address>
      <table bordered="">
        <caption><b>Frozen 2 IMAX3D<br/></b>200 - 1400 Baht</caption>
        <tr>
          <td><pic src="https://www.beartai.com/wp-content/uploads/2019/11/cvqdapj8yow31-200x200.png"/><br/><b>8.2<br/></b><br/>เหมาะมั้ยกับระบบ IMAX3D<br/>8.0/10<br/><br/>มิติภาพด้านลึก<br/>7.0/10<br/><br/>ภาพเด้งทะลุจอ<br/>8.0/10<br/><br/>ถอดแว่นมองภาพเบลอ<br/>8.0/10<br/><br/>ความปลอดภัยต่ออาการคลื่นไส้ เวียนหัว<br/>10.0/10</td>
          <td><b>จุดเด่น <br/></b>   •  เกล็ดหิมะทะลุจอทั้งเรื่อง<br/>   •  เอลซาขยันปล่อยพลัง ทำให้เห็นภาพเด้งอยู่เป็นช่วง ๆ<br/>   •  ระบบภาพและเสียงของ IMAX3D ขับพลังหนังให้โดดเด่นขึ้นมาก โดยเฉพาะเพลงประกอบในโรงIMAX คือดีย์ เลย<br/><b>จุดสังเกต <br/></b>   •  ฉากกลางคืนเยอะ ทำให้สังเกตมิติภาพได้ยาก<br/>   •  มีการสอดแทรกช็อต 2 มิติธรรมดา</td>
        </tr>
      </table>
      <p>ต้อนรับ Frozen 2 แอนิเมชันฟอร์มยักษ์ส่งท้ายปีจาก ดิสนีย์ ที่ภาคก่อนเคยทำสถิติตั๋ว IMAX 3D ขายกันถล่มทลายมาแล้ว และในโอกาสที่ภาคต่อมาฉายระบบ IMAX3D ในรอบ 6 ปี มีหรือ หนังเรื่องนี้พี่ดูระบบไหนดี จะพลาด เลยขอรีวิวว่าควรไปผจญภัยกับราชินีหิมะและการตามหาที่มาของพลังของเธอบนจอยักษ์แบบทะลุจอกันหรือไม่</p>
      <figure>
        <iframe src="https://www.youtube.com/embed/jLFPXJP-lVw" width="640" height="360" data-service="Youtube" scrolling="no"/>
      </figure>
      <aside>เหมาะมั้ยกับระบบ IMAX3D</aside>
      <figure>
        <a href="https://www.imdb.com/title/tt4520988/technical?ref_=tt_dt_spec">
          <img src="https://www.beartai.com/wp-content/uploads/2019/11/%E0%B8%A0%E0%B8%B2%E0%B8%9E%E0%B8%AB%E0%B8%99%E0%B9%89%E0%B8%B2%E0%B8%88%E0%B8%AD-2562-11-20-%E0%B9%80%E0%B8%A7%E0%B8%A5%E0%B8%B2-06.38.10.png"/>
        </a>
        <figcaption>ภาพข้อมูลเทคนิคภาพยนตร์ Frozen 2 จากเว็บไซต์ IMDB</figcaption>
      </figure>
      <p>จากข้อมูลด้านเทคนิคของหนังจากเว็บไซต์ IMDB ระบุว่าตัวหนังถูกผลิตด้วยอัตราส่วนภาพ  2.39:1  และมิกซ์เสียงในระบบ Dolby Atmos , DTS : X และ Dolby Surround 7.1  นั่นหมายความว่าตัวหนังไม่ได้ถูกผลิตเพื่อฉายในระบบ IMAX โดยเฉพาะ แต่ยังดีที่มีการทำมาสเตอร์เป็น 3D  แท้ ทำให้เราได้เห็นมิติภาพที่ค่อนข้างชัดเจนซึ่งเราจะกล่าวถึงในหัวข้อต่อ ๆ ไป แต่อย่างไรก็ดีจากการที่ได้ดูตัวหนังเต็ม ๆ ก็พอจะบอกได้ว่า Frozen 2 มีหลายฉากพอสมควรที่สมควรดูบนจอใหญ่ ๆ ยิ่งภาคนี้ เอลซา เธอขยันฟรีซทุกอย่างที่ขวางหน้าเหลือเกิน ตั้งแต่น้ำจากความชื้น ไปจนถึงมวลน้ำรอการระบายมากมาย ที่สำคัญคือฉากแอ็กชันขนานใหญ่ท้ายเรื่องที่ต้องยอมรับว่าทั้งความใหญ่โตของจอและระบบเสียงของ IMAX  ช่วยเพิ่มอรรถรสได้จริง ๆ โดยเฉพาะเพลงประกอบภาพยนตร์เพราะ ๆ ได้ฟังในโรง IMAX คือฟินลื่มไปเลย ดังนั้นจึงขอให้คะแนนที่ 8 คะแนนครับ</p>
      <aside>มิติภาพด้านลึก</aside>
      <figure>
        <img src="https://www.beartai.com/wp-content/uploads/2019/11/1550499017_youloveit_com_disney_frozen_2_wallpapers05-1024x576.jpg"/>
        <figcaption>มิติภาพด้านลึก Frozen 2</figcaption>
      </figure>
      <p>ต้องยอมรับในระบบภาพ3Dของหนัง ที่ทำได้ค่อนข้างดีมาตั้งแต่ภาคแรก และสำหรับมิติภาพด้านลึกในภาคนี้ก็ยังทำได้ดีในบางฉากเช่นเคยแม้ว่าการที่หนังเน้นซีนกลางคืนเยอะจะทำให้สังเกตเห็นยากไปนิดก็ตามที จะมีจุดสังเกตเพียงช็อตโคลสอัพที่หนังไม่ได้ให้ระยะห่างระหว่างตัวละครกับฉากหลังที่มิติด้านลึกอาจหายไปบ้าง เอาเป็นว่างานภาพมีมิติด้านลึกแต่ไม่โดดเด่นนัก เราให้ 7 คะแนนสำหรับหัวข้อนี้</p>
      <aside>ภาพเด้งทะลุจอ</aside>
      <figure>
        <img src="https://www.beartai.com/wp-content/uploads/2019/11/571ea74f-f2ac-4857-8811-3706937cda1b-FROZEN_2_TRAILER_Desktop_Thumbnail-1024x576.jpg"/>
        <figcaption>ภาพเด้งทะลุจอ Frozen 2 IMAX3D</figcaption>
      </figure>
      <p>หากใครดูภาคแรกแล้วประทับใจกับเกล็ดหิมะที่ลอยล่องทะลุจอแล้วล่ะก็ ภาคนี้ก็ยังมีอยู่แถมเยอะกว่าเดิมด้วย เพราะอย่างที่กล่าวไปแล้วว่าภาคนี้ เอลซา เน้นปล่อยพลังน้ำแข็งมากเป็นพิเศษ เราเลยเห็นเกล็ดหิมะสวย ๆ ลอยหลายช่วงชวนกรี๊ดจนแทบร้องขอชีวิตเลยล่ะ แถมยังขยันใส่องค์ประกอบที่ทำให้เห็นภาพเด้งออกมาตั้งแต่ เครื่องบินกระดาษที่พาเราไปหาตัวละคร หรือกระทั่งฉากแอ็กชันขนานใหญ่ตอนท้ายที่มีการขว้างปาหิน ระบบภาพ 3D ก็ทำให้หนังดูน่าตื่นตาตื่นใจขึ้นมากเลย แม้ว่าหนังจะไม่ได้ให้ภาพทะลุจอทั้งเรื่องแต่ฉากที่โชว์ศักยภาพด้านนี้ก็ดีพอ ดังนั้นจึงขอให้คะแนน  8 คะแนน</p>
      <aside>ถอดแว่นมองภาพเบลอ</aside>
      <figure>
        <img src="https://www.beartai.com/wp-content/uploads/2019/11/19G9BSI63ePZ5JDZ3HK6WPg-1024x429.jpeg"/>
        <figcaption>ถอดแว่นมองภาพเบลอ Frozen 2 IMAX3D</figcaption>
      </figure>
      <p>หนัง 3D แท้ ๆ ต้องมีการซ้อนกันของภาพ จากการถอดแว่นซีนละ 3 ครั้งตลอดเรื่องพบว่า บางฉากของหนังมีการแอบสอดแทรกภาพ 2D อยู่บ้างโดยเฉพาะช็อตที่เอลซา อันนา นอนบนเตียง หรือ หัวหนุนหมอน และช็อตโคลสอัปต่าง ๆ ที่มีการใส่ภาพ 2 มิติธรรมดาลงไป แต่อย่างไรก็ตามกว่า 80% ของหนังก็ยังเห็นภาพเบลออยู่ดี ดังนั้นเราจึงขอให้คะแนนที่ 8 คะแนน</p>
      <aside>ความปลอดภัยต่ออาการคลื่นไส้เวียนหัว</aside>
      <figure>
        <img src="https://www.beartai.com/wp-content/uploads/2019/11/MV5BZTNjODJiMjMtYmU0OC00ZmM1LTk1MDAtZGI2MDY0MDUwYTY5XkEyXkFqcGdeQXVyNjg2NjQwMDQ@._V1_SX1777_CR001777744_AL_-1024x429.jpg"/>
        <figcaption>ความปลอดภัยต่ออาการคลื่นไส้ เวียนหัว Frozen 2 IMAX3D</figcaption>
      </figure>
      <p>หายห่วงได้เลยเพราะภาพบนจอ IMAX3D ของ Frozen 2 ปราศจากฉากที่ชวนให้คลื่นไส้หรือเวียนหัว แม้ในฉากจะเคลื่อนไหวเร็วแค่ไหนแต่จังหวะการตัดต่อและขนาดภาพก็ช่วยให้เราติดตามเรื่องราวบนจอได้อย่างลื่นไหลและไม่สะดุด ดังนั้นขอให้คะแนนที่ 10 คะแนนเต็ม</p>
      <aside>สรุป ! คุ้มมั้ย…กับ IMAX3D</aside>
      <figure>
        <img src="https://www.beartai.com/wp-content/uploads/2019/11/frozen-2-imax-price.jpg"/>
        <figcaption>ราคาตั๋ว IMAX3D จาก Major Super App</figcaption>
      </figure>
      <p>จากราคาตั๋วใน Major Super App จะเห็นว่าสาขาถูกที่สุดยังคงเป็นเชียงใหม่ที่เร่ิมต้นที่ 200 บาท และแพงสุดคือ 250 บาท รองลงมาคือสาขาชานเมืองอย่าง เวสต์เกต ซีนิเพล็กซ์ ราคาเท่ากับสาขาเมเจอร์ รัชโยธิน เริ่มต้นที่ 250 บาทและแพงสุดคือ 800 บาท ส่วนสาขาในเมืองอย่าง พารากอนซีนีเพล็กซ์  ควอเทียร์ซีเนอาร์ต และ ไอคอนซีเนคอนิก จะเริ่มต้นที่ 350 บาท แพงสุดที่ 1400 บาท ซึ่งจากคุณภาพของงาน 3 มิติและราคาที่ไม่หนีจากราคาตั๋วหนังปกติเท่าไหร่ ใครใกล้สาขาไหนแนะนำ แต่หากใครอยู่ต่างจังหวัด. Frozen 2  สามารถดูให้สนุกในระบบธรรมดาได้เหมือนกันครับ ไม่ต้องเปลืองเงินค่าเดินทางมาชมในกรุงเทพมหานคร.</p>
    </article>
  </body>
</html>