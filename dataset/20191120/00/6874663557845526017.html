<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774099,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="דיווח: 11 הרוגים בתקיפה בסוריה, בהם כנראה 7 איראנים"/>
    <meta property="og:description" content="שעות אחרי התקיפה הנרחבת בסוריה, דיווח הארגון הסורי לזכויות אדם כי לפחות 11 בני אדם נהרגו, בהם 7 &quot;זרים&quot;. גורם ביטחוני בכיר כי כ-20 מטרות הותקפו - ומחציתן איראניות: &quot;המטרה העיקרית הייתה לפגוע באיראן. נדע בימים הקרובים אם האיראנים רוסנו&quot;"/>
  </head>
  <body>
    <article>
      <h1>דיווח: 11 הרוגים בתקיפה בסוריה, בהם כנראה 7 איראנים</h1>
      <h2>שעות אחרי התקיפה הנרחבת בסוריה, דיווח הארגון הסורי לזכויות אדם כי לפחות 11 בני אדם נהרגו, בהם 7 "זרים". גורם ביטחוני בכיר כי כ-20 מטרות הותקפו - ומחציתן איראניות: "המטרה העיקרית הייתה לפגוע באיראן. נדע בימים הקרובים אם האיראנים רוסנו"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ynet</a></address>
      <p>גורם ביטחוני אמר הבוקר (ד') בהתייחסו לתקיפה בסוריה כי צה"ל תקף כ-20 מטרות ומחציתן איראניות. "סביב השעה 01:15 בלילה צה"ל ביצע תקיפה נרחבת יחסית, אולי הנרחבת ביותר ביחס למטרות איראניות בסוריה. המטרה העיקרית הייתה לפגוע באיראן. תקפנו שש סוללות נ"מ סוריות. את העמדות בגולן הסורי תקפנו עם מסוקי קרב. יש נפגעים בתקיפות ואנו מעריכים, בזהירות, כי גם איראנים נהרגו. אין בפעולה הזו כדי לרסן בהכרח את האיראנים, אך נדע זאת בימים הקרובים". במקביל, דיווחה הארגון הסורי לזכויות אדם על לפחות 11 הרוגים, בהם שבעה "זרים", ככל הנראה איראנים.</p>
      <p>הגורם הוסיף: "תקפנו את בניין ההגנה הלאומית של סוריה שנמצא בתוך נמל התעופה הבינלאומי של דמשק, וממנו פעלו כוחות קודס. לא הרסנו אותו אבל הוא הותקף. תקפנו את סוללות הנ"מ סוריות כדי לאפשר חופש פעולה ולשמור על טייסנו.</p>
      <p>"אנחנו משנים את המשוואה, שהייתה א-סימטרית עד כה, כשהאיראנים חסינים", המשיך הגורם הביטחוני, "הפעם גם על ירי לכאורה זניח, עם השפעה נמוכה על אזרחי ישראל, התגובה הייתה חזקה לאין ערוך כי איראן ירתה אתמול בבוקר על ישראל. עדיין לא איימנו על ראש התמנון בטהרן", המשיך, "אבל המהלך הלילה זו תנועה מהיד לזרוע וזה מתקרב לראש התמנון. הכיוון הכללי אושר בהחלטה שקיבלנו אתמול בבוקר והאישור הסופי ניתן בלילה".</p>
      <figure>
        <img src="https://images1.calcalist.co.il/PicServer3/2019/01/21/878389/90158713951100640360no.jpg"/>
        <figcaption>תקיפה בסוריה (ארכיון)</figcaption>
      </figure>
      <p>לדברי הגורם, "יש עבודה טובה במשולש בין נתניהו, הרמטכ"ל שדוחף, יוזם, אסטרטג וקר רוח לבין בנט. עשינו את הפעולה גם ביחס למצב באיראן: האירועים שם כעת הם כנראה החמורים ביותר מאז המהפכה. עוצמת המחאה שם והיקף ההרוגים, למרות שהוא לא ידוע במלואו, גדולה.</p>
      <p>"המסר שלנו לציבור האיראני הוא שראשי המשטר שלכם מכלים את ההון והמשאבים הלאומיים שלכם על עושי צרות בכל העולם ונגד ישראל. יש קו מחבר בין חיסול בהא אבו אל-עטא לפעולה הלילה: נכונות האומה להשתמש ביכולת שלנו נגד האויב", ציין.</p>
      <p>קודם לכן התייחס שר הביטחון נפתלי בנט לתקיפה הנרחבת של צה"ל בסוריה. "הכללים השתנו", אמר בנט, "מי שיורה על מדינת ישראל ביום - לא יישן בלילה. כך בשבוע שעבר וכך גם השבוע. המסר שלנו למנהיגי איראן פשוט: אינכם חסינים יותר. בכל מקום שבו תשלחו את זרועות התמנון שלכם - אנו נגדע אותן. צה"ל ימשיך להוות חומת מגן לאזרחי ישראל".</p>
      <p>הבוקר, שעות ספורות אחרי שצה"ל תקף עשרות יעדים איראניים בסוריה, אמר דובר צה"ל: "היוזמה בידינו. כצבא, לא נאפשר לאיראנים להתבסס בסוריה. תקפנו הלילה עשרות מטרות תוך דקות, בעיקר מדרום ממערב לדמשק. תקפנו מטרות של הצבא הסורי - שהוא גורם מארח של האיראניים - ובהן סוללות נ"מ מתקדמות שנכנסו לשימוש בעשור האחרון, מפקדות של הצבא הסורי ומחסני אמצעי לחימה".</p>
      <p>"הסוג השני של מטרות שתקפנו הוא של מספר מבנים של האיראנים: חלקם של המיליציות הפרו איראניות וחלקם של כוחות קודס ובהם מפקדת פיקוד ולשיטה גדול של כוחות קודס בשדה התעופה הבינ"ל של דמשק ומספר מפקדות פיקוד ושליטה נוספות, וכן עמדות תצפית בגולן הסורי. אנו ערוכים להגיב בחומרה על תקיפות נוספות אם יהיו. אתמול סיימנו תרגיל חירום שבו תרגלנו כיצד להיערך עם כוחות המילואים בפיקוד הצפון. לא תקפנו את המשגרים מהם נורו הרקטות. אין הנחיות מיוחדות לעורף".</p>
      <p>כאמור, מטוסי קרב של חיל האוויר תקפו בלילה עשרות מטרות של כוח קודס האיראני ושל צבא סוריה. המטרות כללו טילי קרקע-אוויר, מפקדות, מחסני נשק ובסיסים צבאיים. עוד נמסר מצה"ל כי התקיפה בוצעה בתגובה לשיגור הרקטות אתמול על-ידי כוח איראני משטח סוריה לשטח ישראל, ומתוך כוונה לפגוע בשטח ישראל. </p>
      <p>לפי גורם צבאי סורי, התקיפה התבצעה ב-01:20 והטילים שוגרו משמי רמת הגולן וממרג' עיון שבלבנון. לפי הדיווחים בסוריה, אחד הטילים פגע בבית וארבעה בני משפחה נפגעו - הורים ושני ילדיהם.</p>
      <p>ראש הממשלה בנימין נתניהו מסר בעקבות תקיפת חיל האוויר: ‏"הבהרתי שמי שיפגע בנו - אנו נפגע בו. כך עשינו הלילה מול מטרות צבאיות של כוח קודס האיראני ומטרות צבאיות סוריות בסוריה, לאחר שאמש שוגרו משטחה רקטות לעבר ישראל. נמשיך לשמור בתקיפות על ביטחון ישראל".</p>
      <p>מצה"ל נמסר עוד כי במהלך התקיפה בוצע ירי של טילי קרקע-אוויר סורי על אף אזהרה ברורה שהועברה להימנע מירי זה. בעקבות זאת, הושמדו מספר סוללות הגנה אווירית סוריות. צה"ל הודיע גם הודיע כי הוא נמצא במוכנות גבוהה למגוון תרחישים וכי "יש להישמע להנחיות פיקוד העורף, שיעודכנו אם יידרש".</p>
    </article>
  </body>
</html>