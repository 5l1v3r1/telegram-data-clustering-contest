<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/duplo-placeniji-od-poketina/342928"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Duplo plaćeniji od Poketina"/>
    <meta property="og:description" content="Posebni je još jednom uspeo skupo da se proda..."/>
  </head>
  <body>
    <article>
      <h1>Duplo plaćeniji od Poketina</h1>
      <h2>Posebni je još jednom uspeo skupo da se proda...</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p><b><a href="https://mozzartsport.com/fudbal/vesti/ekspresno-murinjo-novi-sef-u-totenhemu/342918">Angažman Žozea Murinja u Totenhemu je kraljevski</a></b>, ali je i plata koju će Portugalac zarađivati u Londonu jednako kraljevska. Uspeo je Posebni da natera "škrticu" <b>Danijela Levija</b> da zavuče ruku duboko u džep i učini ga drugim najplaćenijim trenerom u Premijer ligi. </p>
      <p><b>Pep Gvardiola</b> ne mora da brine, sa 20.000.000 funti (23.300.000 evra) po sezoni i dalje je glavni maher, ali sada ima novog pratioca na listi najplaćenijih koji mu se opasno približio. I ovaj pratilac, kao u prethodni, je iz Totenhema tako da je jasno da Pevci ne žale novac kada su treneri u pitanju.</p>
      <p><i>Dejli Mejl</i> je objavio da će <b>Žoze Murinjo</b> u naredne tri i po sezone zarađivati 15.000.000 funti godišnje (oko 17.500.000 evra) što je duplo više od onoga što je Argentinac imao - 8.500.000 funti godišnje. Šta Totenhem dobija za te pare, ostaje nam da sačekamo pa da vidimo. Činjenica je da je godinama unazad karijera Posebnog u padu i da je ovaj posao možda jedna od poslednjih prilika da pokaže da je top trener u šta mnogi sumnjaju posle blamaže sa Mančester Junajtedom.</p>
      <p>Zanimljivo da je upravo <b>Murinjo</b> 2015. godine uoči finala Liga kupa izjavio da nikada u životu ne bi preuzeo Totenhem i to iz poštovanja prema njegovom bivšem timu Čelsiju. Englezi se pitaju šta se promenilo u međuvremenu pa je tako olabavio stav, ali imajući u vidu pomenutu cifru jasno je da nikakva ljubav s Plavcima više nije bitna. Uostalom, Posebni je rođen u Setubalu, ne u Londonu...</p>
      <p>S ovom platom <b>Murinjo</b> je prešišao mnoge top trenere u Premijer ligi pa će mu u narednom periodu u leđa gledati i evropski šampion <b>Jirgen Klop</b> kao i <b>Ole Gunar Solskejer</b> koji vode Liverpul i Mančester Junajted za 7.500.000 funti po sezoni. <b>Manuel Pelegrini</b> (Vest Hem) radi za 7.000.000 britanskih novčanica, a kada smo već zavirili u novčanike trenera premijerligaša da kažemo da Austrijanac <b>Ralf Hazenhutl</b> iz Sautemptona sa 6.000.000 funti zarađuje više od <b>Frenka Lamparda</b> ili <b>Brendana Rodžersa</b> koji mu je nedavno dao devet golova.</p>
      <p>Na desetom mestu najplaćenijih trenera najbogatije fudbalske lige na svetu je <b>Edu Hau</b> iz Bornmuta. Ipak, sve to je ništa u poređenju sa <b>Murinjom</b> koji je još jednom uspeo skupo da se proda i još više uveća svoje bogatstvo pošto će u naredne tri i po godine bez obzira na rezultate u Londonu prihodovati blizu 50.000.000 funti. Kapa dole...</p>
      <p>
        <b>TOP 10 NAJPLAĆENIJIH TRENERA PREMIJER LIGE</b>
      </p>
      <p>1. Pep Gvardiola - 20.000.000 £<br/>2. Žoze Murinjo - 15.000.000 £<br/>3. Ole Gunar Solskjer - 7.500.000 £<br/>4. Jirgen Klop - 7.500.000 £<br/>5. Manuel Pelegrini - 7.000.000 £<br/>6. Ralf Hazenhutl - 6.000.000 £<br/>7. Unaj Emeri - 6.000.000 £<br/>8. Frenk Lampard - 5.000.000 £<br/>9. Brendan Rodžers - 5.000.000 £<br/>10. Edi Hau - 4.000.000 £</p>
      <figure>
        <img src="https://mozzartsport.com/upload/CKEditor/Baneri/2.%20An%C4%91ela%20Tomas%CC%8Cevic%CC%81%20za%20organizaciju%20Kos%CC%8C%20za%20srec%CC%81u%201080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>