<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/matteo_salvini_suso_sinistra_pd-4875330.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Suso fa gol a Salvini: la sinistra italiana riparte dall'attaccante milanista"/>
    <meta property="og:description" content="Dal compagno Suslov (ai tempi dell’Urss) al compagno Suso (ai tempi di Salvini). Dal leader rosso al leader rossonero. E così la sinistra italiana, nel battibecco tra il milanista..."/>
  </head>
  <body>
    <article>
      <h1>Suso fa gol a Salvini: la sinistra italiana riparte dall'attaccante milanista</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mario Ajello</a></address>
      <p>Dal compagno Suslov (ai tempi dell’Urss) al compagno Suso (ai tempi di Salvini). Dal leader rosso al leader rossonero. E così la sinistra italiana, nel battibecco tra il milanista “da divano e con la pancia” (come si auto definisce) Salvini e il milanista calciatore, si schiera con quest’ultimo.</p>
      <p>
        <a href="https://www.ilmessaggero.it/politica/matteo_salvini_suso_milan_auguri_instagram_babbo_natale-4875285.html">Salvini e Suso, duello social: «Ti auguro di essere più veloce». «Io a te di amministrare meglio»</a>
      </p>
      <p>Lo arruoleranno anche come “sardina” nelle manifestazioni anti-Matteo che si stanno moltiplicando in tutta l’Italia sotto il segno del pesce azzurro? Suso per gli avversari della Lega è il leader che ha saputo rispondere a tono al capo lumbard. È quello che non s’è fatto intimidire.</p>
      <p>E che lo sta sfidando - “L’hai messa all’incrocio dei pali, bravo Susoooo!”, così lo incitano - perfino sul suo terreno che è quello del sovranismo: “Salvini devi amministrare meglio l’Italia che è il Paese che amo”, dice il rossonero. Che non è italiano ma si sente tale come chissà quanti altri.</p>
      <p>Alto che Zingaretti: Suso ha sfoderato una forza comunicativa e un coraggio, così dicono i neo-susisti, che i dirigenti del Pd spesso non hanno. La sinistra vuole ripartire da Suso. E se è sempre in cerca d’autore, stavolta ha trovato un calciatore.</p>
      <footer>© RIPRODUZIONE RISERVATA</footer>
    </article>
  </body>
</html>