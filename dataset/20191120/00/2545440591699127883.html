<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/politika/hdp-belediyelere-yapilan-gorevlendirmelere-iliskin-deklarasyon-yayinladi/1650954"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="HDP belediyelere yapılan görevlendirmelere ilişkin deklarasyon yayınladı"/>
    <meta property="og:description" content="HDP'nin yayınladığı deklarasyonda erken seçim çağrısı yapıldı."/>
  </head>
  <body>
    <article>
      <h1>HDP belediyelere yapılan görevlendirmelere ilişkin deklarasyon yayınladı</h1>
      <h2>HDP'nin yayınladığı deklarasyonda erken seçim çağrısı yapıldı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">İsa Toprak  </a></address>
      <h4>Ankara</h4>
      <p>Halkların Demokratik Partisi (<b>HDP</b>), belediyelere yapılan görevlendirmelere ilişkin hazırladığı <b>deklarasyon</b>da erken seçim çağrısı yaptı.</p>
      <p>HDP Eş Genel Başkanları <b>Pervin Buldan</b> ve <b>Sezai Temelli</b>, belediyelere yapılan görevlendirmelerin tartışılması amacıyla bir otelde düzenlenen toplantıya katıldı.</p>
      <p>Buldan, burada yaptığı konuşmada, demokrasi ısrarından vazgeçmeyeceklerini ifade etti. Çeşitli parti ve kuruluşlarla kurdukları ittifakı hatırlatan Buldan, "Kürt ittifakımız sadece seçimlerle sınırlı değildir, Kürt halkının geleceğinin ittifakıdır." dedi.</p>
      <p>Mücadeleye başladıklarında ateşten gömlek giydiklerini ve bunu hiç çıkarmadıklarını ifade eden Buldan, karşılaştıkları zorluklara rağmen mücadelelerini sürdürdüklerini, geri adım atmadan halkın değerlerine sonuna kadar sahip çıktıklarını belirtti.</p>
      <p>Sezai Temelli ise "İktidar hala bizim geri adım atacağımıza inanıyor. Bunu yapmayacağımızı defalarca dile getirdik. Sokaklarda, mahallelerde, iş yerlerinde örgütlü mücadelemizle, geçmişimizden aldığımız güçle bunu hayata geçireceğiz." diye konuştu.</p>
      <p>Temelli ve Buldan, daha sonra yapılan görevlendirmelere ilişkin hazırlanan 11 maddelik deklarasyonu okudu.</p>
      <p>Deklarasyonda, bu atamaların Kürt halkının ve bölgedeki diğer seçmenlerin siyasi iradesinin çiğnenmesi ve yok sayılması olduğu öne sürüldü.</p>
      <related>
        <a href="https://www.aa.com.tr/tr/politika/hdp-belediyelere-yapilan-gorevlendirmelere-iliskin-deklarasyon-yayinladi/1650954"/>
      </related>
    </article>
  </body>
</html>