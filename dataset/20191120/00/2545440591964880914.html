<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/ekonomi/ucakta-el-bagajina-ek-ucret-alan-ryanaire-ceza-/1650950"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Uçakta el bagajına ek ücret alan Ryanair'e ceza"/>
    <meta property="og:description" content="Ucuz tarifeli hava yolu şirketi Ryanair, el bagajına ek ücret talep ettiği için cezalandırıldı."/>
  </head>
  <body>
    <article>
      <h1>Uçakta el bagajına ek ücret alan Ryanair'e ceza</h1>
      <h2>Ucuz tarifeli hava yolu şirketi Ryanair, el bagajına ek ücret talep ettiği için cezalandırıldı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Şenhan Bolelli  </a></address>
      <h4>Madrid</h4>
      <p><b>Uçak</b>ta yanına aldığı 10 kilogramı geçmeyen valizden dolayı <b>Ryanair</b>'e 20 avro ödemek zorunda kalan bir yolcu, İrlanda'nın hava yolu şirketine karşı açtığı davayı kazandı.</p>
      <p>İspanya'daki Madrid 13. Ticari Mahkemesinde görülen duruşmada, hakim yolcuyu haklı bularak, Ryanair'i faiziyle 20 avroyu ödemeye mahkum etti.</p>
      <p>Mahkemeden yapılan açıklamada, Madrid-Brüksel seferi yapan uçağa binen yolcudan 10 kilogramı geçmeyen el bagajı için ek ücret alınmasıyla, Avrupa Birliği yasalarınca kabul edilen yolcu haklarının kısmen ihlal edildiği belirtildi.</p>
      <p>İrlandalı şirketin, el bagajı için ek ücret alınmasını öngören yönetmeliğini geçersiz sayan İspanyol mahkemesi, davayı açan yolcunun maddi tazminat talebini de reddetti.</p>
      <p>Tarafların, karara itiraz edip davayı üst mahkemeye taşıma hakkı bulunuyor.</p>
      <related>
        <a href="https://www.aa.com.tr/tr/ekonomi/ucakta-el-bagajina-ek-ucret-alan-ryanaire-ceza-/1650950"/>
      </related>
    </article>
  </body>
</html>