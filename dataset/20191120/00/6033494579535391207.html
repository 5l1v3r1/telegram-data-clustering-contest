<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/w-godzine-pociagiem-z-opola-do-nysy-od-grudnia-to-bedzie-mozliwe/ar/c1-14591613"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="W godzinę pociągiem z Opola do Nysy? Od grudnia to będzie możliwe!"/>
    <meta property="og:description" content="15 grudnia w życie wejdzie zmieniony kolejowy rozkład jazdy. Razem z nim czas jazdy pociągiem z Nysy do Opola skróci się o prawie pół godziny."/>
  </head>
  <body>
    <article>
      <h1>W godzinę pociągiem z Opola do Nysy? Od grudnia to będzie możliwe!</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Krzysztof Strauchmann</a></address>
      <p>
        <b>15 grudnia w życie wejdzie zmieniony kolejowy rozkład jazdy. Razem z nim czas jazdy pociągiem z Nysy do Opola skróci się o prawie pół godziny.</b>
      </p>
      <p>Do tej pory czas jazdy na 50 kilometrowej trasie kolejowej z Opola do Nysy tylko się wydłużał, ze względu na coraz gorszy stan infrastruktury. Linia jest jednak gruntownie modernizowana za kwotę ponad 120 mln zł. W październiku PKP PLK zakończyły wymianę torowiska. Pociągi ruszyły po nowych torach, ale według starego rozkładu. Teraz to się zmieni.</p>
      <p>- W nowym rozkładzie jazdy czas przejazdu pociągów osobowych na trasie Nysa - Opole będzie wynosił od 59 minut do 96 minut – mówi Sylwester Brząkała dyrektor Opolskiego Zakładu Przewozów Regionalnych. – To głównie efekt zakończonych prac rewitalizacyjnych na tej linii. Pewne prace związane z przystankami czy infrastrukturą okołotorową jeszcze trwają. Po ich zakończeniu i odbiorach prędkość jazdy na tej linii będzie wynosić 120 kilometrów na godzinę, a czas przejazdu skróci się docelowo do pięćdziesięciu kilku minut, zgodnie z założeniami dotyczącymi rewitalizacji tej trasy. Być może stanie się tak już w czerwcu 2020 roku, kiedy planowana jest korekta rozkładu.</p>
      <blockquote>Najwolniej pojedzie jeden kurs poranny z Opola do Nysy. Pozostałe przejazdy w ciągu dnia oscylują wokół godziny. Podróżni od 15 grudnia będą też mogli skorzystać z dwóch nowych przystanków – Wyszków Śląski i Nysa Wschodnia przy ul. Morcinka. Do połowy 2020 roku nieczynne będą natomiast przystanki w Goszczowicach i Szydłowie Centrum.</blockquote>
      <p>- Przystanek jest już gotowy do użytku, czekamy tylko na nowy rozkład. Żartujemy z mieszkańcami, że się wspólnie wybierzemy na wycieczkę pociągiem do Opola – mówi Joanna Bosak, sołtys Wyszkowa Śl. – Nowy przystanek jest super. Bez barier <a href="https://gratka.pl/praca?dodatkowe-opcje[0]=dla-niepelnosprawnych#utm_medium=alz&amp;utm_source=nto.pl&amp;utm_campaign=artykul">dla niepełnosprawnych</a>, ma stojaki na rowery, jest oświetlony, a wiata stanęła bliżej drogi.</p>
      <p>
        <a href="https://nto.pl/w-godzine-pociagiem-z-opola-do-nysy-od-grudnia-to-bedzie-mozliwe/ga/c1-14591613/zd/497924191">Zobacz galerię (5 zdjęć)</a>
      </p>
      <p><b>W grudniowym rozkładzie to jedyna zmiana na Opolszczyźnie, polegająca na istotnym skróceniu czasu przejazdu.</b> W ostatnich latach szybciej pojechaliśmy jednak po innych odcinkach np.Opole – Zawadzkie, Gliwice – Kędzierzyn Koźle, Opole Strzelce Opolskie czy Kluczbork – Kępno. W najbliższych latach planowana jest rewitalizacja linii Nysa – Brzeg i Opole – Kluczbork.</p>
      <p>Polskie Linie Kolejowe przygotowują też koncepcję modernizacji i elektryfikacji tzw. Trasy Podsudeckiej czyli linii nr 137 na odcinku Kędzierzyn Koźle – Kamieniec Ząbkowicki – Legnica.</p>
      <p>- W I kwartale 2020 r. planowane jest dokonanie wyboru wariantu realizacyjnego dla tej inwestycji – mówi Bohdan Ząbek z Zespołu Prasowego PKP PLK. - Pierwotny zakres opracowania dokumentacji przedprojektowej został rozszerzonym m.in. o kwestie budowy bocznic i przedłużenia torów stacyjnych, co wiąże się z usprawnieniem wywozu składów towarowych – głównie z kruszywem. Obecnie trwają analizy, który z wariantów opracowania zostanie zarekomendowany do realizacji.</p>
    </article>
  </body>
</html>