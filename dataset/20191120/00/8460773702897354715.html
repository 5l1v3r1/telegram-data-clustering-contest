<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kerala-19-11-2019/835569"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-20T00:29:59+00:00"/>
    <meta property="og:title" content="കർഷക കടാശ്വാസ ആനുകൂല്യം 2 ലക്ഷം രൂപയാക്കി ; ബിൽ സഭ പാസാക്കി"/>
    <meta property="og:description" content="കർഷക കടാശ്വാസ കമീഷന്റെ ആനൂകൂല്യം രണ്ട്‌ ലക്ഷം രൂപയാക്കി ..."/>
  </head>
  <body>
    <article>
      <h1>കർഷക കടാശ്വാസ ആനുകൂല്യം 2 ലക്ഷം രൂപയാക്കി ; ബിൽ സഭ പാസാക്കി</h1>
      <address><time datetime="2019-11-20T00:29:59+00:00">20 Nov 2019, 00:29</time> by <a rel="author">വെബ് ഡെസ്‌ക്‌</a></address>
      <p>സ്വന്തം ലേഖകൻ<br/>കർഷക കടാശ്വാസ കമീഷന്റെ ആനൂകൂല്യം രണ്ട്‌ ലക്ഷം രൂപയാക്കി ഉയർത്തിയുള്ള നിയമഭേദഗതി ബിൽ പാസായി. 2019-ലെ കേരള കർഷക കടാശ്വാസ കമീഷൻ ഭേദഗതി ബില്ലാണ്‌ നിയമസഭ പാസാക്കിയത്‌. അരലക്ഷംരൂപയ്‌ക്ക്‌ മുകളിലുള്ള കാർഷിക വായ്‌പയ്‌ക്ക്‌ നൽകിയിരുന്ന ആനുകൂല്യം ഒരു ലക്ഷമായിരുന്നത്‌ രണ്ട്‌ ലക്ഷംരൂപയായാണ്‌ ഉയർത്തിയത്‌. ഓർഡിനൻസ്‌ വഴി സർക്കാർ ഇത്‌ നടപ്പാക്കിയിരുന്നു.</p>
      <p>അരലക്ഷം രൂപയ്‌ക്കുമേൽ വായ്‌പ എടുത്താലും തിരിച്ചടവ്‌ മുടങ്ങിയാൽ പലിശയും പിഴ പലിശയുമെല്ലാമായി വൻ തുകയാകും. ഇത്തരം സന്ദർഭത്തിൽ കർഷകർ കടാശ്വാസ കമീഷനെ സമീപിച്ചാൽ അന്വേഷണവും സിറ്റിങ്ങും നടത്തി അർഹരെന്ന്‌ കണ്ടെത്തിയാൽ ബാങ്കുമായി നീക്കുപോക്ക്‌ നടത്തും. തുടർന്ന്‌ തിരച്ചടവിനുള്ള ഒരു തുക നിശ്‌ചയിക്കും. ആ തുക സർക്കാർ നൽകും. പരമാവധി ഒരു ലക്ഷംവരെയായിരുന്നു നൽകിവന്നത്‌. ഈ തുകയാണിപ്പോൾ രണ്ട്‌ ലക്ഷമായി ഉയർത്തിയത്‌. 2007-ലെ കേരള കർഷക കടാശ്വാസ നിയമത്തിൽ അഞ്ചാം വകുപ്പിലെ മൂന്നാം ഉപവകുപ്പാണ് ഭേദഗതി ചെയ്തത്.</p>
      <p>കൃഷി മുഖ്യ ഉപജീവനമാർഗമായിട്ടുള്ള കർഷകൻ എടുത്തിട്ടുള്ള ഏതു വായ്പയും കാർഷികവായ്പയുടെ പരിധിയിൽ പെടുമെന്ന്‌ ബിൽ അവതരിപ്പിച്ച റവന്യൂ മന്ത്രി ഇ ചന്ദ്രശേഖരൻ പറഞ്ഞു. നിലവിൽ സഹകരണ ബാങ്കുകളിലെ വായ്പ രണ്ട് ലക്ഷമായി ഉയർത്തിയിട്ടുണ്ട്. സഹകരണ മേഖലയിൽനിന്ന് വായ്പ എടുക്കുന്നവർക്കാണ് ഇതിലൂടെ ആശ്വാസം കിട്ടുക. വാണിജ്യ ബാങ്കുകളെക്കൂടി കടാശ്വാസ കമീഷന്‌ കീഴിൽ കൊണ്ടുവരാനുള്ള ചർച്ച സർക്കാർ ആരംഭിച്ചതായും മന്ത്രി പറഞ്ഞു.</p>
      <p>2018ലെ പ്രളയത്തിലും ഈ വർഷത്തെ കനത്ത കാലവർഷത്തിലും ഉണ്ടായിട്ടുള്ള ദുരിതങ്ങൾകൂടി അടിസ്ഥാനപ്പെടുത്തിയാണ് ഭേദഗതി കൊണ്ടുവന്നിട്ടുള്ളത്. കർഷകരുടെ എല്ലാ പ്രശ്നങ്ങൾക്കും ഇതുകൊണ്ട് പരിഹാരമാകില്ല. എങ്കിലും കർഷകരുടെ രക്ഷയ്ക്കായി പ്രത്യേക സമീപനം സ്വീകരിക്കുന്നതിന്റെ ഭാഗമാണ് നടപടിയെന്നും -മന്ത്രി പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/special-counter-for-sabarimala-pilgrims-in-kochin-airport/835657"/>
        <a href="https://www.deshabhimani.com/news/kerala/p-mohanan-master/835656"/>
        <a href="https://www.deshabhimani.com/news/kerala/abdul-kareem-murder-case/835655"/>
      </related>
    </article>
  </body>
</html>