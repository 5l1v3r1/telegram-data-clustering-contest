<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/abdden-hindistan-ve-fasa-5-27-milyar-dolarlik-silah-satisi/1651188"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ABD'den Hindistan ve Fas'a 5,27 milyar dolarlık silah satışı"/>
    <meta property="og:description" content="ABD Dışişleri Bakanlığı, Hindistan'a 1 milyar 21 milyon dolar değerinde 13 MK-45 tipi donanma silahı, Fas'a ise 4,25 milyar dolar değerinde 36 Apache tipi taarruz helikopteri satışına onay verdi."/>
  </head>
  <body>
    <article>
      <h1>ABD'den Hindistan ve Fas'a 5,27 milyar dolarlık silah satışı</h1>
      <h2>ABD Dışişleri Bakanlığı, Hindistan'a 1 milyar 21 milyon dolar değerinde 13 MK-45 tipi donanma silahı, Fas'a ise 4,25 milyar dolar değerinde 36 Apache tipi taarruz helikopteri satışına onay verdi.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Kasım İleri  </a></address>
      <h4>Washington</h4>
      <p><b>ABD </b>Savunma, Güvenlik İşbirliği Ajansından yapılan açıklamada, "Dışişleri Bakanlığı, <b>Hindistan</b>'a Dış Askeri Satış kapsamında 1 milyar 21 milyon dolar değerinde 13 MK-45 5 inç / 62 kalibre (<b>MOD4</b>) tipi donanma silahı ve ilgili ekipmanlarının satışına onay verilmesine karar verdi." ifadeleri kullanıldı. </p>
      <p>Satış ile ilgili Kongreye tebligat gönderildiği belirtilen açıklamada, silah sisteminin yanı sıra 3 bin 500 D349 tipi MK-45 mühimmatının da satış paketine dahil olduğuna işaret edildi.</p>
      <p>Satışın onayı için ABD Kongresinin 30 gün içinde itiraz etmemesi gerekiyor.</p>
      <h3>Fas'a 4 milyar 250 milyon dolarlık Apache tipi helikopter satışı</h3>
      <p>Ajans'tan yapılan diğer açıklamada da "Dışişleri Bakanlığı, Dış Askeri Satış kapsamında Fas'a 4 milyar 250 milyon dolar değerinde 36 AH-64E Apache tipi<b> taarruz helikopteri</b> ve ilgili ekipmanlarının satışına onay verilmesine karar verdi." denildi.</p>
      <p>Bu helikopterlerden 24'ünün yeni, 12'sinin ise opsiyonel olacağı ifade edilen açıklamada, satış paketine 6 yedek motorun yanı sıra Apache helikopteri için "Hellfire" ve diğer füze mühimmatının da dahil olduğu kaydedildi.</p>
      <p><b>Fas</b> için onay verilen bu satışın da Kongreye tebligatla bildirildiği belirtilirken, satışın yapılması için Kongre'den yine 30 gün içinde itiraz gelmemesi gerekiyor.</p>
      <related>
        <a href="https://www.aa.com.tr/tr/dunya/abdden-israil-ve-filistine-dogrudan-muzakere-teklifi/1651264"/>
        <a href="https://www.aa.com.tr/tr/dunya/abdden-misira-rusya-uyarisi/1651255"/>
        <a href="https://www.aa.com.tr/tr/politika/fahrettin-altun-filistin-topraklarinin-isgali-asla-mesrulastirilamayacak/1651200"/>
        <a href="https://www.aa.com.tr/tr/dunya/abdden-hindistan-ve-fasa-5-27-milyar-dolarlik-silah-satisi/1651188"/>
        <a href="https://www.aa.com.tr/tr/ekonomi/rusya-merkez-bankasindan-soklara-karsi-dolarsizlasma-kalkani/1650988"/>
        <a href="https://www.aa.com.tr/tr/dunya/lavrov-ortak-devriyeler-her-seyin-soci-mutabakati-cercevesinde-yurudugunu-gosteriyor/1650980"/>
      </related>
    </article>
  </body>
</html>