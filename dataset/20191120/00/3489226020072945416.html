<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-astynomia-epibebaiwnei-arnoymenh-tis-parakoloythhseis-politwn"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Η Αστυνομία επιβεβαιώνει «αρνούμενη» τις παρακολουθήσεις πολιτών"/>
    <meta property="og:description" content="Στα «ψιλά γράμματα» της απάντηση της Αστυνομίας κρύβεται η ουσία όσον αφορά τις καταγγελίες περί παρακολούθησης πολιτών."/>
  </head>
  <body>
    <article>
      <h1>Η Αστυνομία επιβεβαιώνει «αρνούμενη» τις παρακολουθήσεις πολιτών</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Στα «ψιλά γράμματα» της απάντηση της Αστυνομίας κρύβεται η ουσία όσον αφορά τις καταγγελίες περί παρακολούθησης πολιτών.</h4>
      <p>Το αρχηγείο της Ελληνικής Αστυνομίας χαρακτηρίζει μεν ως «εντελώς ανυπόστατες» τις καταγγελίες περί παράνομων παρακολουθήσεων πολιτών, σημειώνοντας ωστόσο πως «οι αστυνομικές Αρχές εκτελούν τα καθήκοντά τους με απόλυτη προσήλωση στη νομιμότητα και αυτό τηρείται απαρέγκλιτα».</p>
      <p>Η ανακοίνωση που έρχεται μετά από δεύτερο σχετικό δημοσίευμα της Εφημερίδας των Συντακτών σημειώνει συγκεκριμένα ότι «το αυτοκίνητο στο οποίο αναφέρεται ανήκει στην Ελληνική Αστυνομία και εκτελούσε διατεταγμένη υπηρεσία περιπολίας στα Εξάρχεια. Σε ολιγόλεπτη στάση του για να επιτηρηθούν γεγονότα στην Πλατεία προσήλθαν πολίτες οι οποίοι και προκάλεσαν ζημιές. Το αυτοκίνητο συνέχισε, με την παρέμβαση των ειδικών δυνάμεων (ΜΑΤ) την υπηρεσία του. Για το θέμα σχηματίζεται δικογραφία η οποία και θα αποσταλεί στον εισαγγελέα».</p>
      <p>
        <b>Νέο περιστατικό παρακολούθησης:</b>
      </p>
      <p>Νέο, τρανταχτό ντοκουμέντο για τις πρακτικές παρακολούθησης που εφαρμόζει παράνομα το κράτος είδε από κοντά και αποκαλύπτει σήμερα η<b> <a href="https://www.efsyn.gr/ellada/koinonia/219675_h-asfaleia-fyteyei-kameres-kai-ta-mat-tis-fygadeyoyn">efsyn.gr</a></b>. Όπως αναφέρει, «έξω από τα γραφεία της αναρχικής-κομμουνιστικής συλλογικότητας "Ταξική Αντεπίθεση" στα Εξάρχεια βρισκόταν αυτοκίνητο με κρυφή κάμερα στον καθρέφτη στραμμένη στην είσοδο. Όταν εντοπίστηκε, στο σημείο έσπευσε απροκάλυπτα διμοιρία των ΜΑΤ και το φυγάδευσε.</p>
      <p>»Λίγες ώρες πριν τυπωθεί το χθεσινό φύλλο της "Εφ.Συν." με τις εμπεριστατωμένες καταγγελίες για τις συσκευές γεωεντοπισμού σε οχήματα διαδηλωτών, βρεθήκαμε ανέλπιστα μπροστά σε ένα ακόμα πιο ανατριχιαστικό γεγονός, που όχι απλά αποδεικνύει το χθεσινό ρεπορτάζ αλλά, δυστυχώς, επιβεβαιώνει πως πλέον το φαινόμενο των παρακολουθήσεων πολιτών είναι γενικευμένο, καταλύοντας κάθε έννοια κράτους δικαίου και προστασίας της κοινωνικής και ιδιωτικής μας ζωής. Τα γεγονότα και τα ντοκουμέντα που ακολουθούν δεν επιδέχονται καμία αμφισβήτηση.</p>
      <p>»Το βράδυ της Δευτέρας προς Τρίτη πρωί, στις 00.26, ενημερωθήκαμε πως εντοπίστηκε στα Εξάρχεια αυτοκίνητο μάρκας Volkswagen Polo, λευκού χρώματος, σταθμευμένο επί της οδού Αραχώβης μεταξύ Μπενάκη και Ζωοδόχου Πηγής, μέσα στο οποίο ήταν τοποθετημένη μικροκάμερα παρακολούθησης.</p>
      <p>»Το αυτοκίνητο ήταν σταθμευμένο μπροστά από τα γραφεία της συλλογικότητας "Ταξική Αντεπίθεση (Ομάδα Αναρχικών-Κομμουνιστών)", τα μέλη της οποίας βρίσκονταν εντός του χώρου πραγματοποιώντας συνέλευση. Μέλη της ίδιας συλλογικότητας ήταν μέσα στα πρόσωπα τα οποία τις προηγούμενες εβδομάδες είχαν βρει κοριούς γεωεντοπισμού στις μηχανές τους. Δεν συνέβη μόνο σε αυτούς και δεν συνέβη μόνο στην Αθήνα.</p>
      <p>»Προσεγγίζοντας το επίμαχο αυτοκίνητο, μέσα στο οποίο δεν υπήρχε κάποιος, εντοπίζουμε λεπτό καλώδιο συνδεδεμένο με μικροκάμερα τοποθετημένα πάνω στον καθρέφτη του οδηγού. Για να μπορέσουμε, μέσα στη νύχτα, να δούμε καθαρότερα τη μικροσκοπική συσκευή η οποία είχε μπει σε οπή που είχε δημιουργηθεί στον καθρέφτη του αυτοκινήτου, χρησιμοποιήσαμε τον φακό του κινητού τηλεφώνου.»</p>
      <p>
        <b>Διαβάστε επίσης: <a href="https://www.documentonews.gr/article/kataggelies-gia-parakoloythhsh-diadhlwtwn-mesw-koriwn-ypshlhs-texnologias">Καταγγελίες για παρακολούθηση διαδηλωτών μέσω «κοριών» υψηλής τεχνολογίας</a></b>
      </p>
      <figure>
        <iframe src="https://www.youtube.com/embed/b6mSSDRPipM" width="459" height="344" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>