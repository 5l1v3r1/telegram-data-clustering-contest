<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/boyleytes-syriza-se-poioys-kathgoroymenoys-gia-xeplyma-xrhmatos-apodesmeyete-toys-logariasmoys"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Βουλευτές ΣΥΡΙΖΑ: Σε ποιους κατηγορούμενους για ξέπλυμα χρήματος αποδεσμεύετε τους λογαριασμούς;"/>
    <meta property="og:description" content="Ερώτηση προς τον Υπουργό Δικαιοσύνης κατέθεσαν 44 βουλευτές του ΣΥΡΙΖΑ αναφορικά με την αποδέσμευση περιουσιακών στοιχείων που είχαν δεσμευτεί στα πλαίσια της Καταπολέμησης της Νομιμοποίησης εσόδων από Εγκληματικές Δραστηριότητες."/>
  </head>
  <body>
    <article>
      <h1>Βουλευτές ΣΥΡΙΖΑ: Σε ποιους κατηγορούμενους για ξέπλυμα χρήματος αποδεσμεύετε τους λογαριασμούς;</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Ερώτηση προς τον Υπουργό Δικαιοσύνης κατέθεσαν 44 βουλευτές του ΣΥΡΙΖΑ αναφορικά με την αποδέσμευση περιουσιακών στοιχείων που είχαν δεσμευτεί στα πλαίσια της Καταπολέμησης της Νομιμοποίησης εσόδων από Εγκληματικές Δραστηριότητες.</h4>
      <p>Οι βουλευτές της αξιωματικής αντιπολίτευσης θεωρούν πως η κυβέρνηση, καθιερώνοντας σαν μέγιστο χρονικό διάστημα δέσμευσης των περιουσιακών στοιχείων <b>9 + 9 μήνες</b>, με την παρέλευσή τους τα αποδεσμεύει πλήρως και ανεξαρτήτως αν έχει προηγηθεί ποινική δίκη. Έτσι, αποδεσμεύονται περιουσιακά στοιχεία ύψους <b>1,3 δις</b>, σύμφωνα με δημοσιεύματα, υπόπτων ή κατηγορουμένων για πολύ σοβαρές κακουργηματικές πράξεις.</p>
      <p>Τα περιουσιακά αυτά στοιχεία είχαν δεσμευτεί νομίμως στα πλαίσια δικαστικής διερεύνησης των υποθέσεων αυτών. Εν κατακλείδι, έχουμε αποδέσμευση περιουσιακών στοιχείων χωρίς καμία ποινική δίκη, χωρίς καμία δικαστική απόφαση.</p>
      <p>Οι ερωτώντες βουλευτές διαπιστώνουν πως για τη <b>συγκεκριμένη νομολογία</b> που πριν λίγες ημέρες ψηφίστηκε στη Βουλή από την Κυβέρνηση, <b>δεν υπάρχει συμφωνία με τους Ευρωπαϊκούς και Διεθνείς Θεσμούς που παρακολουθούν τη χώρα μας </b>στο πώς αυτή αντιμετωπίζει το ζήτημα της Διαφθοράς. Κάνουν λόγο, συγκεκριμένα, για την αντίδραση της <b>FAFT </b>(Διεθνής φορέας που θεσπίζει κανόνες διεθνούς δικαίου και ελέγχει την υλοποίησή τους για την καταπολέμηση της Νομιμοποίησης Εσόδων από Εγκληματικές Δραστηριότητες), καθώς και για το άρθρο των «FINANCIAL TIMES» που στιγματίζει τη χώρα μας για την παραπάνω απόφαση και επισημαίνει τον κίνδυνο να κατρακυλήσει η Ελλάδα στη βαθμίδα των Κρατών για την αντιμετώπιση της Διαφθοράς.</p>
      <p>
        <b>Συγκεκριμένα, οι βουλευτές ρωτούν τον υπουργό Δικαιοσύνης:</b>
      </p>
      <p>1. Υπήρξε παρέμβαση μετά την ψήφιση των παραπάνω διατάξεων εκ μέρους της FATF, των Ευρωπαϊκών και Διεθνών Θεσμών και αν ναι ποια ακριβώς;</p>
      <p>2. Ποιο είναι το συνολικό ποσό αποδέσμευσης των περιουσιακών στοιχείων μετά την ψήφιση των παραπάνω διατάξεων και με ποιες υποθέσεις συνδέονται τα επιμέρους ποσά;</p>
      <p>3. Ποια τα φυσικά και νομικά πρόσωπα υπέρ των οποίων αποδεσμεύονται τα περιουσιακά τους στοιχεία στα πλαίσια των παραπάνω διατάξεων και για ποιο ποσό για το κάθε ένα από αυτά;</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>