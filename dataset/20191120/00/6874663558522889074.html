<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774101,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="עלייה של 6% ברווחי שטראוס - הפעילות בישראל צמחה ב-7.4%"/>
    <meta property="og:description" content="הקבוצה מסכמת את הרבעון השלישי עם רווח נקי של 153 מיליון שקל, ההכנסות עלו ב-4% ל-2.24 מיליארד שקל; רווחי הפעילות בישראל טיפסו ב-9.2% - מכירות הקפה בשוק המקומי צמחו ב-11% ל-196 מיליון שקל"/>
  </head>
  <body>
    <article>
      <h1>עלייה של 6% ברווחי שטראוס - הפעילות בישראל צמחה ב-7.4%</h1>
      <h2>הקבוצה מסכמת את הרבעון השלישי עם רווח נקי של 153 מיליון שקל, ההכנסות עלו ב-4% ל-2.24 מיליארד שקל; רווחי הפעילות בישראל טיפסו ב-9.2% - מכירות הקפה בשוק המקומי צמחו ב-11% ל-196 מיליון שקל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">נורית קדוש</a></address>
      <p><a href="https://www.calcalist.co.il/stocks/home/0,7340,L-3959-746016,00.html?quote=%D7%A9%D7%98%D7%A8%D7%90%D7%95%D7%A1">שטראוס</a>חותמת את הרבעון השלישי עם עלייה מתונה בשורת ההכנסות ושדרוג בשורות הרווח: הכנסות הקבוצה ברבעון צמחו ב-4% (מול הרבעון המקביל) והסתכמו ב-2.24 מיליארד שקל - בשורה התחתונה רשמה שטראוס רווח נקי של 153 מיליון שקל, שיפור של 6.5% בהשוואה לרבעון המקביל. </p>
      <p>עלייה כמותית במכירות בישראל (בזכות השקות חדשות), צמיחה בפעילות המים ופעילות הקפה תרמו לעלייה בהכנסות. עיתוי חגי תשרי סייע לשיפור האמור, ומנגד הפרשי שערי חליפין (בעיקר חולשת הריאל הברזילאי) קיזזו חלקית את התרומה של החג. הרווח הגולמי עלה ב-9% (בזכות צמיחה במרבית המגזרים), שיעור גבוה מהצמיחה במכירות, ובהתאם נרשם שיפור בשיעור הרווחיות הגולמית, ל-39.6%, מול 37.6% בתקופה המקבילה.</p>
      <p>עלייה של 16.5% בהוצאות הנהלה ברבעון, בשל הוצאות חד פעמיות, לא מנעה מהשיפור ברווח הגולמי לחלחל לשורת הרווח התפעולי, שצמח ב- ב-9.4% ל- 256 מיליון שקל. שיעור הרווחיות התפעוליות עלה ל-11.4% מהמכירות, לעומת 10.9% ברבעון המקביל.  </p>
      <figure>
        <img src="http://www.calcalist.co.il/PicServer3/2018/08/07/838108/1NL.jpg"/>
      </figure>
      <p>גיורא בר דעה מנכ"ל שטראוס צילום: נמרוד גליקמן מכירות שטראוס בישראל צמחו ב-7.4% ברבעון המדווח והסתכמו ב- 899 מיליון שקל, הרווח הגולמי של הפעילות עלה בשיעור כפול (13.1%) ושיקף עליה ל-39.9% רווחיות גולמית. הרווח התפעולי של הפעילות בישראל טיפס ב- 9.2% והיווה 10.9% מהמכירות.  מכירות הקפה בישראל צמחו בחודשים יולי-ספטמבר ב-11.2% ל- 196 מיליון שקל והרווח התפעולי של מגזר זה זינק ב- 37.5% ל-42 מיליון שקל (21.5% מהמכירות במגזר זה). לעלייה תרמה הירידה במחירי הקפה הירוק, שלא באה לידי ביטוי בהורדת מחירים לצרכן. לעומת זאת, פעילות פעילות הקפה בעולם רשמה ירידה של  0.2% במכירות ל-790 מיליון שקל. הרווח התפעולי של פעילות זו צמח ב- 6.6% (שיעור הרווחיות נותר ללא שינוי, 10.8%).</p>
      <p>מכירות חברת הממרחים והמטבלים הבינלאומית סברה אובלה רשמו ירידה של 1.6% במכירות ל-345 מיליון שקל, על רקע הורדות מחירי החומוס בארה"ב. בנטרול השפעת שערי המטבעות, רשמה הפעילות צמיחה של 4%.</p>
      <p>גיורא בר דעה, נשיא ומנכ"ל קבוצת שטראוס, אמר עם פרסום התוצאות: "התחזקות השקל אל מול מרבית המטבעות ממשיכה להשפיע על התוצאות הבינלאומיות של החברה גם ברבעון זה - בהמשך לרבעונים הקודמים".</p>
    </article>
  </body>
</html>