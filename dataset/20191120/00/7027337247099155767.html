<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699164/%D8%B1%D8%A6%DB%8C%D8%B3-%DA%A9%D9%84-%D8%A8%DB%8C%D9%85%D9%87-%D9%85%D8%B1%DA%A9%D8%B2%DB%8C-%D9%BE%D8%B1%D8%AF%D8%A7%D8%AE%D8%AA-%D8%AE%D8%B3%D8%A7%D8%B1%D8%A7%D8%AA-%D8%A2%D8%B4%D9%88%D8%A8%E2%80%8C%D9%87%D8%A7%DB%8C-%D8%AE%DB%8C%D8%A7%D8%A8%D8%A7%D9%86%DB%8C-%D8%A8%D9%87-%D8%A8%D8%A7%D9%86%DA%A9-%D9%87%D8%A7-%DA%A9%D8%AF%D8%A7%D9%85-%D8%AE%D9%88%D8%AF%D8%B1%D9%88%D9%87%D8%A7-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D9%BE%D9%88%D8%B4%D8%B4-%D8%A8%DB%8C%D9%85%D9%87%E2%80%8C%D8%A7%DB%8C-%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="رئیس کل بیمه مرکزی: پرداخت خسارات آشوب‌های خیابانی به بانک ها/ کدام خودروها، در حوادث اخیر، پوشش بیمه‌ای دارند؟"/>
    <meta property="og:description" content="در اغتشاشات اخیر بیمه ایران خسارت ۷۲ بانک را پرداخت می کند."/>
  </head>
  <body>
    <article>
      <h1>رئیس کل بیمه مرکزی: پرداخت خسارات آشوب‌های خیابانی به بانک ها/ کدام خودروها، در حوادث اخیر، پوشش بیمه‌ای دارند؟</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>در اغتشاشات اخیر بیمه ایران خسارت ۷۲ بانک را پرداخت می کند.</b>
      </p>
      <p>رئیس کل بیمه مرکزی با تأکید بر پوشش خسارات حوادث اخیر به بانک‌ها، اظهار داشت: در حال حاضر منتظر گزارش ارزیابی میزان خسارات وارده به ساختمان های بانکی هستیم.  </p>
      <figure>
        <img src="https://cdn.asriran.com/files/fa/news/1398/8/29/1038728_543.jpg"/>
      </figure>
      <p>  <br/>به گزارش خبرنگار عصر ایران از کیش؛  غلامرضا سلیمانی در نشست خبری با اصحاب رسانه، در پاسخ به سوالی در خصوص پوشش بیمه‌ای حوادث اخیر و برآورد میزان خسارات وارده به ساختمان های دولتی به ویژه بانک ها، با تاکید بر اینکه صنعت بیمه در حال بررسی گزارش های رسیده به شرکتهای بیمه ای است، اظهار داشت: متأسفانه در آشوب‌های اخیر شاهد خسارت به ساختمان های دولتی به ویژه بانک ها خسارت هایی از قبیل آتش سوزی و خسارات به دستگاه های خودپرداز و از بین رفتن اسکناس داخل این دستگاه ها بودیم، هرچند به جهت پوشش بیمه‌ای خسارات وارده به این بانک ها، خوشبختانه همه‌ی این بانک‌ها پوشش بیمه‌ای حتی در شرایط آشوب را داشته‌اند، و در حال حاضر، دستور ویژه به جهت بررسی دقیق میزان خسارات و پرداخت به موقع هزینه‌ها را اعلام کرده ام.   بنا به این گزارش وی با رد این فرضیه که برخی معتقدند که چون بسیاری از بانک دارای شرکت بیمه ای هستند این خسارت ها قرار هست پرداخت شود، افزود: تمام بانک‌های خسارت دیده در حوادث اخیر، پوشش کامل بیمه ای دارند و موضوع پرداخت خسارات، هیچ ارتباطی به شرکت های بیمه‌ای متعلق به بانک ها ندارد، به عنوان نمونه شرکت بیمه ایران در حوادث و اغتشاشات اخیر، ۷۲ ساختمان بانک را پوشش بیمه‌ای داشته و به زودی خسارات وارده، پرداخت خواهد شد و جای نگرانی وجود ندارد.<br/><br/>سلیمانی در ادامه در خصوص پرداخت خسارت وارد شده به خودروهای مردم، اظهار داشت: اگر خودروهای مورد نظر پوشش بیمه‌ بدنه با تعهد پوشش خسارت در آشوب ها را داشته باشد، حتما شرکتهای بیمه به موقع میزان خسارات را برآورد کرده و پرداخت خواهند کرد مگر انکه در بیمه نامه خودروهای مورد نظر، تعهد پوشش بیمه در حوادثی همچون آشوب توسط بیمه گذار انتخاب نشده باشد.<br/> <br/>سلیمانی در پاسخ به سؤالی مبنی بر اینکه آیا افزایش قیمت بنزین تأثیری بر صنعت بیمه داشته است، خاطرنشان کرد: افزایش قیمت حامل های انرژی ممکن است در برخی بخش های کشور اثراتی داشته باشد، ولی با توجه به بررسی هایی که در صنعت بیمه انجام شده، اثر و سهم بالایی برای این بخش متصور نیست.<br/>وی افزود: بخش عمده ای از تأثیر افزایش قیمت حامل های انرژی به حمل و نقل باری برمی گردد که از گازوئیل استفاده کرده و کمتر تحت تأثیر بنزین قرار دارند.</p>
    </article>
  </body>
</html>