<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/aystralia-me-kindyno-th-zwh-ths-eswse-mikro-koala-apo-tis-floges-video"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Αυστραλία: Με κίνδυνο τη ζωή της έσωσε μικρό κοάλα από τις φλόγες (Video)"/>
    <meta property="og:description" content="Τον γύρο του διαδικτύου κάνει βίντεο από τις φωτιές στην Αυστραλία."/>
  </head>
  <body>
    <article>
      <h1>Αυστραλία: Με κίνδυνο τη ζωή της έσωσε μικρό κοάλα από τις φλόγες (Video)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Τον γύρο του διαδικτύου κάνει βίντεο από τις φωτιές στην Αυστραλία.</h4>
      <p>Όπως θα δείτε, μία γυναίκα, με κίνδυνο τη <b>σωματική </b>της <b>ακεραιότητα</b>, χρησιμοποιώντας την μπλούζα της, σπεύδει να σώσει ένα μικρό <b>κοάλα </b>που έχει παγιδευτεί στις <b>φλόγες </b>και δε θα τα κατάφερνε.</p>
      <figure>
        <iframe data-src="https://twitter.com/Reuters/status/1196963872009334784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με τα αυστραλιανά ΜΜΕ, τα πόδια του άτυχου ζώου είχαν υποστεί σοβαρά εγκαύματα και δεν μπορούσε να απομακρυνθεί. Ευτυχώς, χάρη στην έγκαιρη επέμβαση της γυναίκας το μικρόσωμο ζώο σώθηκε και μεταφέρθηκε στο νοσοκομείο του <b>Port Macquarie Koala </b>όπου οι γιατροί περιοποιήθηκαν τα τραύματά του.</p>
      <p>Το συγκλονιστικό στο βίντεο είναι το κλάμα του μικρού ζώου ακόμα και τη στιγμή που του δίνουν νερό.</p>
      <p>Οι τοπικές αρχές εκφράζουν φόβους πως εκατοντάδες <b>κοάλα </b>έχουν χάσει τη ζωή τους στις πυρκαγιές.</p>
      <figure>
        <iframe src="https://www.youtube.com/embed/diWVGjsG7_Q" width="480" height="270" data-service="Youtube" scrolling="no"/>
      </figure>
      <h3>Νέο μέτωπο πυρκαγιάς στην πολιτεία της Νότιας Αυστραλίας</h3>
      <p>Οι εταιρίες ηλεκτρικής ενέργειας έκοψαν το ρεύμα σε χιλιάδες νοικοκυριά, πάνω από 100 σχολεία ήταν κλειστά και οι κάτοικοι σε περιοχές υψηλού κινδύνου αναζητούσαν σήμερα καταφύγιο καθώς ‘άνοιξαν’ νέα μέτωπα στις καταστροφικές πυρκαγιές που κατακαίουν περιοχές χαμηλής βλάστησης στην <b>Αυστραλία</b>.</p>
      <p>Η Αυστραλία παλεύει με τις πυρκαγιές που έχουν ξεσπάσει σε διάφορες περιοχές της χώρας εδώ και ημέρες, θέτοντας σε κίνδυνο χιλιάδες ανθρώπους σε πολλές κοινότητες. Από τις αρχές του μήνα τουλάχιστον τέσσερις άνθρωποι έχουν χάσει τη ζωή τους, έχουν καεί <b>10 εκατ. στρέμματα καλλιεργήσιμης γης</b> και εκτάσεων χαμηλής βλάστησης και έχουν καταστραφεί πάνω από 300 σπίτια.</p>
      <p>Σήμερα δημιουργήθηκε ένα νέο μέτωπο καθώς <b>50 πυρκαγιές</b> ξέσπασαν στην πολιτεία της Νότιας Αυστραλίας, όπου οι αρχές αναβάθμισαν την προειδοποίηση για πυρκαγιά στην κατηγορία <i><b>«καταστροφική»</b></i> με τις θερμοκρασίες στην περιοχή να ξεπερνούν τους 42 βαθμούς Κελσίου. «Καταστροφική» σημαίνει ότι εάν ξεσπάσει πυρκαγιά οι πυροσβέστες δεν θα είναι σε θέση να την ελέγξουν δεδομένων των καιρικών συνθηκών.</p>
      <p>«Από την ανατολή του ήλιου έως μετά τα μεσάνυχτα, αυτή η πολιτεία θα βιώσει πολύ δύσκολες συνθήκες σε ό,τι αφορά τις πυρκαγιές», δήλωσε ο Μπρέντον Ίντεν, αναπληρωτής επικεφαλής της πυροσβεστικής υπηρεσίας στην πολιτεία της Νότιας Αυστραλίας, στον ραδιοφωνικό σταθμό του δικτύου <b>Australian Broadcasting Corp.</b></p>
      <p>Πάνω από <b>600 πυροσβέστες επιχειρούσαν σε όλη την πολιτεία</b> σήμερα ενώ οι περισσότεροι από αυτούς αναμένεται να συνεχίσουν τις προσπάθειές τους κατά τη διάρκεια της νύχτας (τοπική ώρα).</p>
      <p>Καθώς κάποιες πυρκαγιές πλησίασαν σε γραμμές διανομής ηλεκτρικού ρεύματος, η εταιρία SA Power Networks έκοψε την παροχή ηλεκτρισμού σε πάνω από <b>12.000 πελάτες.</b></p>
      <p>Με τους ισχυρούς ανέμους να τροφοδοτούν τις φλόγες, οι αρχές έθεσαν σε ‘υψηλό’ συναγερμό περιοχές κοντά σε τέσσερις πυρκαγιές, ζητώντας από τους κατοίκους να τις εγκαταλείψουν εάν οι φλόγες εξαπλωθούν γρήγορα.</p>
      <figure>
        <iframe data-src="https://twitter.com/7NewsAustralia/status/1197080641210376197?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι πυρκαγιές σε χαμηλή βλάστηση είναι συνηθισμένες στα πολύ ζεστά και<b> ξηρά καλοκαίρια της Αυστραλίας</b>, αλλά η σφοδρότητα των πυρκαγιών καθώς και το γεγονός ότι ξέσπασαν νωρίτερα από το συνηθισμένο στην ανοιξιάτικη περίοδο του νότιου ημισφαιρίου αιφνιδίασαν πολύ κόσμο.</p>
      <p>Ενώ η άμεση απειλή είναι σήμερα στο νότιο τμήμα της χώρας, οι πυροσβέστες συνέχιζαν να προσπαθούν να θέσουν υπό έλεγχο περίπου <b>100 πυρκαγιές</b> που καίνε εδώ και αρκετές ημέρες στις ανατολικές ακτές της Αυστραλίας.</p>
      <p>Το <b>Σίδνεϊ</b>, η πολυπληθέστερη πόλη της χώρας με περίπου <b>5 εκατ. κατοίκους</b>, ήταν και σήμερα καλυμμένο από πυκνό τοξικό νέφος, για δεύτερη συνεχή ημέρα. Αξιωματούχοι από τον χώρο της υγείας προειδοποίησαν σήμερα τους πολίτες να αποφεύγουν τις άσκοπες μετακινήσεις λόγω της τοξικότητας του καπνού.</p>
      <p>Πηγές: <a href="https://www.cbsnews.com/news/koala-rescue-woman-risks-her-life-fire-in-australia-2019-11-19/">CBS</a>, ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>