<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Powstanie+kontynuacja+%22Jokera%22-135566"/>
    <meta property="og:site_name" content="Filmweb"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Powstanie kontynuacja &quot;Jokera&quot;?"/>
    <meta property="og:description" content="Todd Phillips szykuje też film o genezie kolejnego czarnego charakteru?"/>
  </head>
  <body>
    <article>
      <h1>Powstanie kontynuacja "Jokera"?</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Jakub Popielecki</a></address>
      <p>Wygląda na to, że wytwórnia Warner Bros. zamierza iść za ciosem sukcesu <b>"<a href="https://www.filmweb.pl/film/Joker-2019-810167">Jokera</a>"</b>. Podobno zapadła decyzja, by rozpocząć prace nad projektem kontynuacji filmu.</p>
      <p>Kontrakt <a href="https://www.filmweb.pl/person/Joaquin.Phoenix">Joaquina Phoenixa</a> na występ w <b>"<a href="https://www.filmweb.pl/film/Joker-2019-810167">Jokerze</a>"</b> podobno od razu zakładał ewentualność sequela, więc, jeśli film faktycznie powstanie, powrót aktora do roli wydaje się pewny. Przy projekcie nie zabraknie też zapewne <a href="https://www.filmweb.pl/person/Todd+Phillips-12363">Todda Phillipsa</a> i <a href="https://www.filmweb.pl/person/Scott+Silver-11699">Scotta Silvera</a>, którzy co najmniej napiszą scenariusz filmu. <a href="https://www.filmweb.pl/person/Todd+Phillips-12363">Phillips</a> prawdopodobnie stanie również za kamerą. <br/><br/>Co ciekawe, z najnowszych doniesień wynika, że potencjalna kontynuacja <b>"<a href="https://www.filmweb.pl/film/Joker-2019-810167">Jokera</a>"</b> nie będzie zarazem opowieścią o początkach Batmana. Wszystko dlatego, że w przygotowaniu jest <b>"<a href="https://www.filmweb.pl/film/The+Batman-2021-626318">The Batman</a>"</b> <a href="https://www.filmweb.pl/person/Matt+Reeves-44299">Matta Reevesa</a> z <a href="https://www.filmweb.pl/person/Robert+Pattinson-164450">Robertem Pattinsonem </a>w roli głównej. O czym miałby więc opowiadać film? Nie wiadomo. <a href="https://www.filmweb.pl/person/Joaquin.Phoenix">Phoenix</a> zdradził jednak w jednym z niedawnych wywiadów, że jego rozmowy z <a href="https://www.filmweb.pl/person/Todd+Phillips-12363">Phillipsem</a> o potencjalnym sequelu zaczęły się już w trakcie prac nad pierwszym filmem. <br/><br/>Co więcej, <a href="https://www.filmweb.pl/person/Todd+Phillips-12363">Phillips</a> podobno już przedstawił wytwórni pomysł na osobny film, który - podobnie jak <b>"<a href="https://www.filmweb.pl/film/Joker-2019-810167">Joker</a>"</b> - opowiedziałby o genezie któregoś ikonicznego czarnego charakteru ze stajni DC Comics. O kogo chodzi? Na razie nie wiadomo. The Hollywood Reporter typuje, że może chodzić o Darkseida albo Leksa Luthora. Co Wy na to?</p>
    </article>
  </body>
</html>