<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699235/%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%AF%D9%85%D8%B4%D9%82-%D8%AD%DA%A9%D9%88%D9%85%D8%AA-%D8%A7%DB%8C%D8%B1%D8%A7%D9%86-%D8%AF%D9%85%D9%88%DA%A9%D8%B1%D8%A7%D8%AA%DB%8C%DA%A9-%D8%A7%D8%B3%D8%AA-%D9%88-%D9%85%D9%84%D8%AA-%D8%AD%D9%82-%D8%A7%D8%B9%D8%AA%D8%B1%D8%A7%D8%B6-%D8%AF%D8%A7%D8%B1%D9%86%D8%AF-%D8%AF%D8%B1-%DA%A9%D9%86%D8%A7%D8%B1-%D8%B3%D9%88%D8%B1%DB%8C%D9%87-%D9%85%DB%8C%E2%80%8C%D9%85%D8%A7%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سفیر ایران در دمشق: حکومت ایران دموکراتیک است و ملت حق اعتراض دارند/ در کنار سوریه می‌مانیم"/>
    <meta property="og:description" content="مطالبات ملت ایران مورد اهتمام قرار می گیرد و اهداف انقلاب اسلامی و سیاست های جمهوری اسلامی ایران بر اساس قانون اساسی است؛ قانونی که جمهوری اسلامی براساس آن در کنار حق و در کنار تمام ملت ها و تمام مظلومان می ایستد. ایران به این مسائل پایبند است و به مسیر خود در این راه ادامه می دهد."/>
  </head>
  <body>
    <article>
      <h1>سفیر ایران در دمشق: حکومت ایران دموکراتیک است و ملت حق اعتراض دارند/ در کنار سوریه می‌مانیم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>مطالبات ملت ایران مورد اهتمام قرار می گیرد و اهداف انقلاب اسلامی و سیاست های جمهوری اسلامی ایران بر اساس قانون اساسی است؛ قانونی که جمهوری اسلامی براساس آن در کنار حق و در کنار تمام ملت ها و تمام مظلومان می ایستد. ایران به این مسائل پایبند است و به مسیر خود در این راه ادامه می دهد.</b>
      </p>
      <figure>
        <img src="https://cdn.asriran.com/files/fa/news/1398/8/29/1038871_198.jpg"/>
      </figure>
      <p>سفیر جمهوری اسلامی ایران در دمشق با اشاره به اینکه سیاست های جمهوری اسلامی ایران برپایه قانون اساسی و رهنمودهای مقام معظم رهبری است گفت: ایران یک حکومت دموکراتیک است و ملت حق تظاهرات و اعتراض دارند.</p>
      <p>به گزارش ایسنا، جواد ترک آبادی، سفیر جمهوری اسلامی ایران در دمشق در گفت وگو با روزنامه الوطن این کشور گفت: ایران یک حکومت دموکراتیک است و ملت حق تظاهرات و اعتراض دارند و دیدگاه ها و نظرات ملت ایران مورد توجه و اهمیت قرار می گیرد.</p>
      <p>وی افزود: سیاست کلی جمهوری اسلامی ایران برخاسته از اصول دموکراسی است و برپایه تصمیمات ملت از طریق نمایندگانشان در مجلس شورای اسلامی و همچنین از طریق دولت و رئیس جمهور و رهنمودهای مقام معظم رهبری اتخاذ می شود.</p>
      <p>ترک آبادی خاطرنشان کرد: مطالبات ملت ایران مورد اهتمام قرار می گیرد و اهداف انقلاب اسلامی و سیاست های جمهوری اسلامی ایران بر اساس قانون اساسی است؛ قانونی که جمهوری اسلامی براساس آن در کنار حق و در کنار تمام ملت ها و تمام مظلومان می ایستد. ایران به این مسائل پایبند است و به مسیر خود در این راه ادامه می دهد.</p>
      <p>سفیر کشورمان در سوریه گفت: هر فرد ایرانی حق آزادی بیان دارد اما سیاست های کلی جمهوری اسلامی ایران بر اساس قانون اساسی و رهنمودهای مقام معظم رهبری است، این مساله همیشه بوده و وخواهد بود.</p>
      <p>وی ادامه داد: آمریکا تلاش می کند در همه جا دخالت کند، تلاش می کند هر میدانی که دستش به آن میرسد را تحریک کند و تلاش می کند به هر منطقه که برسد آن را تخریب کند، این سیاست معروف آمریکایی ها است اما تهران به مقابله خود با مواضع واشنگتن ادامه خواهد داد و همانند همیشه آمریکا به نتایج عکس خواهد رسید.</p>
      <p>ترک آبادی در رابطه با سوریه نیز گفت: ایران به هم پیمانی خود با سوریه ادامه خواهد داد زیرا ملت سوریه با توطئه ها بین المللی به رهبری آمریکا مواجه است و بی شک ما و سوریه باهم پیروز خواهیم شد.</p>
    </article>
  </body>
</html>