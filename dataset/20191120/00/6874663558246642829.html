<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774100,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="נתניהו: &quot;גנץ סירב, נראה אם ליברמן יעמוד בהתחייבותו&quot;"/>
    <meta property="og:description" content="ראש הממשלה אמר כי יו&quot;ר כחול לבן &quot;סירב לקבל את התנאי שהציב ליברמן - קבלת מתווה הנשיא לפיו אני כראש ממשלה מכהן אהיה ראשון ברוטציה. ליברמן אמר שלא ילך עם הצד שלא יסרב, נראה אם יעמוד בהתחייבותו&quot;"/>
  </head>
  <body>
    <article>
      <h1>נתניהו: "גנץ סירב, נראה אם ליברמן יעמוד בהתחייבותו"</h1>
      <h2>ראש הממשלה אמר כי יו"ר כחול לבן "סירב לקבל את התנאי שהציב ליברמן - קבלת מתווה הנשיא לפיו אני כראש ממשלה מכהן אהיה ראשון ברוטציה. ליברמן אמר שלא ילך עם הצד שלא יסרב, נראה אם יעמוד בהתחייבותו"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ynet</a></address>
      <p>הפלונטר הפוליטי: ראש הממשלהבנימין נתניהו אמר הבוקר (ד') כי "לצערי, אמש בשיחתנו סירב בני גנץ לקבל את התנאי שהציב אביגדור ליברמן - קבלת מתווה הנשיא לפיו אני כראש ממשלה מכהן אהיה ראשון ברוטציה על ראשות הממשלה.</p>
      <p>"ליברמן אמר שילך עם הצד שלא יסרב. עכשיו נותר רק לראות אם אביגדור ליברמן יעמוד בהתחייבותו". יו"ר ישראל ביתנו צפוי לשאת דברים בשידור חי ב-13:00.</p>
      <p>אמש נתניהו וגנץ נועדו במשך כשעה בלשכת ראש הממשלה בירושלים לקראת פקיעת המנדט של גנץ היום בחצות. הפגישה לא הניבה פריצת דרך והסתיימה בחילופי האשמות. נתניהו כאמור שב והאשים את גנץ בכך שהוא "מתכוון להקים ממשלת מיעוט שנשענת על הימנעותם של הרשימה הערבית המשותפת".</p>
      <p>מנגד אמר גנץ כי "לא ניתן לבנות ממשלה על בסיס בלוק סקטוריאלי". בכירים בכחול לבן אמרו כי "מראש זו הייתה פגישה פורמלית. ביבי החליט על בחירות ורק מנסה שחלק מהאשמה ידבק גם בבני".</p>
      <figure>
        <img src="https://images1.calcalist.co.il/PicServer3/2019/11/19/948455/photo5886433111200348022_863412_l.jpg"/>
        <figcaption>פגישת בנימין נתניהו ובני גנץ אמש <br/>צילום: אלעד מלכה</figcaption>
      </figure>
      <p>לאחר הפגישה הודיעו בליכוד כי נתניהו ויו"ר מרכז הליכוד, ח"כ חיים כץ, יביאו בפני מרכז הליכוד הצעה משותפת לפיה לא יתקיימו פריימריז לרשימת המפלגה לכנסת. זאת, "לאור החשש שהמדינה תדרדר לבחירות מיותרות ובעקבות פניות רבות של ח״כים בליכוד", נכתב בהודעה.</p>
      <p>בנוסף, בכירים בכחול לבן מסרו בתום פגישת נתניהו-גנץ כי אין שום התקדמות והכיוון הוא בחירות, אבל הכול עדיין תלוי בליברמן. לאחר ההערכות כי יאיר לפיד יתנגד לישיבה בממשלת נתניהו, עדכנו בכירים בכחול לבן כי גם משה (בוגי) יעלון וגבי אשכנזי לא יישבו בממשלה בראשות נתניהו.</p>
      <p>בתוך כך, אתמול בבוקר נועד נתניהו עם ליברמן. השניים דנו בהקמת ממשלת אחדות - ולא ממשלת ימין צרה. בהודעה משותפת לשתי המפלגות נמסר כי "הפגישה הייתה טובה ועניינית והשניים ימשיכו במאמצים להקמת ממשלת אחדות". שלשום אמר ליברמן כי ימשיך במאמצים להקמת ממשלת אחדות עד היום בשעה 12:00 בצהריים. לאחר מכן, אמר, "כל אחד לנפשו".</p>
      <p>כאמור, בחצות הלילה יסתיים המנדט של גנץ. אם הוא לא יצליח להרכיב ממשלה, ישראל תיכנס לראשונה בתולדותיה למצב שבו כל ח"כ יכול לקבל את המנדט. לפי החוק, 61 חברי כנסת יכולים להתאחד ולחתום על מכתב לנשיא המדינה, שבו הם מבקשים ממנו להטיל את המנדט על אחד מהח"כים, בתנאי שהוא הסכים.</p>
      <p>אם אכן תהיה הסכמה של 61 ח"כים על מועמד אחד, נשיא המדינה יעניק בתוך יומיים את המנדט לאותו ח"כ, שיצטרך להתחיל במשא ומתן בזק להרכבת הממשלה. לשם כך יינתנו לו שבועיים למשא ומתן, שלאחריהם, אם ייכשל, ישראל תצא למערכת בחירות שלישית ברציפות.</p>
    </article>
  </body>
</html>