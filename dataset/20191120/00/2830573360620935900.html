<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/due-ruote/news/2019/11/20-63580858/vespa_club_d_italia_una_mostra_omaggio_per_i_70_anni/"/>
    <meta property="og:site_name" content="Tuttosport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Vespa Club d'Italia, una mostra omaggio per i 70 anni"/>
    <meta property="og:description" content="Dal 16 novembre 2019 al 16 gennaio 2020, il Museo Nicolis di Villafranca di Verona ospita una grande esposizione con i trofei conquistati dai vespisti e alcuni modelli Vespa che sono diventati veri e propri simboli in tutto il mondo "/>
  </head>
  <body>
    <article>
      <h1>Vespa Club d'Italia, una mostra omaggio per i 70 anni</h1>
      <h2>Dal 16 novembre 2019 al 16 gennaio 2020, il Museo Nicolis di Villafranca di Verona ospita una grande esposizione con i trofei conquistati dai vespisti e alcuni modelli Vespa che sono diventati veri e propri simboli in tutto il mondo </h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Buon compleanno <b>Vespa Club d’Italia</b>. L'associazione tocca quota <a href="https://www.tuttosport.com/news/motori/due-ruote/2019/10/30-62813941/vespa_club_italia_70_anni_e_non_sentirli_il_raduno_a_pontedera/"><b>70 anni</b></a> e non mancano appuntamenti ed eventi che ne celebrano il successo. Si unisce alla festa anche il <b>Museo Nicolis di Villafranca di Verona</b> con una grande mostra in suo onore dal nome “<b>Vespa Club d’Italia - I grandi Trofei</b>”. Inaugurata il 16 novembre, sarà aperta fino al 16 gennaio 2020. </p>
      <figure>
        <a href="https://www.tuttosport.com/foto/motori/due-ruote/news/2019/11/20-63580658/vespa_club_d_italia_-_i_grandi_trofei_gli_scatti_della_mostra/">
          <img src="https://cdn.tuttosport.com/images/2019/11/20/154014458-7c9ceb76-e2bd-4cfb-aa38-dd14dea2bc20.jpg"/>
        </a>
        <figcaption>Vespa Club d'Italia - I grandi Trofei: gli scatti della mostra<br/><a href="https://www.tuttosport.com/foto/motori/due-ruote/news/2019/11/20-63580658/vespa_club_d_italia_-_i_grandi_trofei_gli_scatti_della_mostra/">Guarda la gallery</a></figcaption>
      </figure>
      <p>“<i>Sono entusiasta di questa squisita combinazione dovuta alla collaborazione con il Vespa Club D’Italia, con Marco Romiti e dell’originale risultato ottenuto</i> – afferma Silvia Nicolis, presidente del Museo –. <i>Davvero speciale per noi e per il nostro pubblico sempre alla ricerca di stimoli che lo arricchiscano; suggestioni ritrovate nei prodotti che l’arte del ‘900 ha saputo tramandarci, tradotti nella bellezza del nostro patrimonio che siamo orgogliosi di proporre al Museo, insieme all’opportunità unica ed eloquente dovuta all’abbinamento con questo splendido e glorioso marchio, parte integrante della più bella storia italian</i>a”.</p>
      <figure>
        <a href="https://www.tuttosport.com/foto/motori/due-ruote/2019/10/30-62813956/vespa_club_italia_compie_70_anni_le_immagini/">
          <img src="https://cdn.tuttosport.com/images/2019/10/30/135005658-b5fd383d-340b-4d3a-b092-ea8c39eb1455.jpg"/>
        </a>
        <figcaption>Vespa Club Italia compie 70 anni, le immagini<br/><a href="https://www.tuttosport.com/foto/motori/due-ruote/2019/10/30-62813956/vespa_club_italia_compie_70_anni_le_immagini/">Guarda la gallery</a></figcaption>
      </figure>
      <p><b>LA MOSTRA E I RARI TROFEI –</b> Se a EICMA 2019 Vespa ha portato le <a href="https://www.tuttosport.com/news/motori/due-ruote/saloni/eicma/2019/11/06-63088150/piaggio_e_vespa_i_nuovi_scooter_a_eicma_2019/">sue novità</a> rivolte al futuro, al Museo Nicolis ci sarà la possibilità di ripercorrere, grazie alla <b>collezione “Vite da Vespa” di Marco Romiti</b> e alla collaborazione con Vespa Club d’Italia, una rassegna dei <b>trofei conquistati</b> (tra l’Italia e l’Europa) dai vespisti nelle varie attività sociali di questo sodalizio. Per la prima volta fuori dalla Sede istituzionale, ogni appassionato potrà ammirare gli storici premi. Un percorso che racconta la storia attraverso lo sport, il costume, i successi e mostra rarissimi trofei come il leggendario <b>Trofeo del Turismo</b>, un pezzo unico, assegnato annualmente dal 1950 al 1969 al Vespa Club che si distingueva per la maggiore attività turistica nell’arco dell’anno. E ancora, iI <b>Grand Prix d’Excellence</b>, datato 1953: il Comitato dei Presidenti Europei destinava questo premio al Vespa Club Nazionale in grado di organizzare la migliore manifestazione di propaganda vespistica. Altra rarità, dal 1952, la <b>Targa d’Eccellenza</b> del Consiglio Nazionale di Vicenza. Riceveva il trofeo il Vespa Club che ogni anno si dimostrava meglio organizzato e ricco di attività. E poi anche la <b>Targa di Bronzo</b>, assegnata dal 1949 al 1969.</p>
      <figure>
        <a href="https://www.tuttosport.com/foto/motori/due-ruote/saloni/eicma/2019/11/06-63087528/vespa_a_eicma_2019_gli_scatti/">
          <img src="https://cdn.tuttosport.com/images/2019/11/06/102755213-8fab5608-cfdd-4b4a-88fd-522d46dcc8af.jpg"/>
        </a>
        <figcaption>Vespa a EICMA 2019: gli scatti<br/><a href="https://www.tuttosport.com/foto/motori/due-ruote/saloni/eicma/2019/11/06-63087528/vespa_a_eicma_2019_gli_scatti/">Guarda la gallery</a></figcaption>
      </figure>
      <p><b>I MODELLI –</b> Non solo trofei, chiaramente. Al Museo Nicolis<b> in mostra anche tante Vespa Piaggio</b>, molte delle quali hanno segnato la società e la moda. Tra tutte spicca la Vespa 98 del 1946, quella che segna l’inizio di tutto, oppure le Sport 6 giorni del ’52 e ’53 ricordate per le loro imprese sportive. Vespa si lega anche al cinema, essendo stata grande protagonista di molte pellicole di successo, come la 125 del 1952 del “Vacanze Romane” a bordo della quale Audrey Hepburn e Gregory Peck correvano per le vie della Capitale.</p>
      <p><b>L’INIZIATIVA –</b> Oltre alla mostra, il Museo Nicolis ha pensato anche a un’<b>iniziativa</b> ad hoc per gli associati al Vespa Club D’Italia (attualmente 67.000) e al Registro Storico Vespa. <b>Postando una foto</b> con la propria Vespa aggiungendo gli <b>hashtag #vespa70 e #enricopiaggio</b> oppure arrivando a bordo di una Vespa al Museo, sarà possibile usufruire di un <b>biglietto con costo ridotto</b>, 9 euro invece che 12.</p>
      <related>
        <a href="https://www.tuttosport.com/archivio/motori/due-ruote/news"/>
        <a href="https://www.tuttosport.com/news/motori/due-ruote/news/2019/11/20-63569240/ktm_adventure_rally_nel_2020_c_e_la_grecia/?related_news"/>
        <a href="https://www.tuttosport.com/news/motori/due-ruote/news/2019/11/18-63500760/volkspods_la_minimoto_che_riporta_in_vita_il_maggiolino/?related_news"/>
        <a href="https://www.tuttosport.com/news/motori/due-ruote/news/2019/11/15-63411536/_il_giorno_di_bacco_un_fine_settimana_all_insegna_del_vino/?related_news"/>
        <a href="https://www.tuttosport.com/news/motori/due-ruote/news/2019/11/08-63184644/sagre_del_weekend_viaggio_nei_sapori_tra_noci_formaggi_e_castagne/?related_news"/>
      </related>
    </article>
  </body>
</html>