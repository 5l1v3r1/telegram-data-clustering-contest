<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699253/%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D9%84%D8%BA%D9%88-%D8%A8%D8%A7%D8%B2%DB%8C%E2%80%8C%D9%87%D8%A7-%D8%A8%D8%A7-%D9%86%D8%B8%D8%B1-%D8%B4%D9%88%D8%B1%D8%A7%DB%8C-%D8%AA%D8%A7%D9%85%DB%8C%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="وزیر ورزش: لغو بازی‌ها با نظر شورای تامین است"/>
    <meta property="og:description" content="ما براساس نظر شورای تأمین استان‌ها عمل کردیم. آن‌ها نظراتی درباره وضعیت امنیت کشور داشتند و صلاح دیدند برخی دیدارها به تأخیر بیفتد."/>
  </head>
  <body>
    <article>
      <h1>وزیر ورزش: لغو بازی‌ها با نظر شورای تامین است</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>ما براساس نظر شورای تأمین استان‌ها عمل کردیم. آن‌ها نظراتی درباره وضعیت امنیت کشور داشتند و صلاح دیدند برخی دیدارها به تأخیر بیفتد.</b>
      </p>
      <figure>
        <img src="https://cdn.asriran.com/files/fa/news/1398/8/29/1038894_365.jpg"/>
      </figure>
      <p>وزیر ورزش و جوانان با بیان اینکه شکست‌های اخیر تیم ملی فوتبال غرور ملی ما را خدشه‌دار کرد، گفت: ما از فیفادی‌های بعدی استفاده خواهیم کرد.</p>
      <p>به گزارش ایسنا، مسعود سلطانی‌فر در حاشیه جلسه امروز هیأت دولت در پاسخ به سوالی درباره علت لغو برخی مسابقات فوتبال داخلی بیان کرد: ما براساس نظر شورای تأمین استان‌ها عمل کردیم. آن‌ها نظراتی درباره وضعیت امنیت کشور داشتند و صلاح دیدند برخی دیدارها به تأخیر بیفتد.</p>
      <p>وی همچنین درباره نتایج اخیر تیم ملی فوتبال ایران اظهار کرد: ما دو بازی اخیر خود را واگذار کردیم که این شکست‌ها غرور ملی ما را خدشه‌دار کرد. این دو نتیجه واقعا بد بود و بسیاری از کارشناسان معتقدند که چینش‌های این دو بازی و عدم استفاده از بازیکنان جوان و لژیونرها موجب شد که نتیجه را واگذار کنیم.</p>
      <p>وی ادامه داد:‌ البته با نتیجه اخیر دیدار عراق و بحرین ما هنوز فرصت اول شدن را در گروه‌مان داریم. با عزم و اراده وزارت ورزش و فدراسیون فوتبال برنامه‌ریزی می‌کنیم تا بهترین نتایج را به دست آوریم.</p>
      <p>وی همچنین در پاسخ به این پرسش که چرا فرصت‌های فیفادی را از دست می‌دهیم، خاطر نشان کرد: با هفت یا هشت کشور برای برگزاری مسابقه دوستانه صحبت شده بود. حتی با لیبریا هم تفاهم به دست آمده بود اما به خاطر مشکلات آن‌ها امکان برگزاری مسابقه فراهم نشد. ما حتما از فیفادی‌های بعدی استفاده خواهیم کرد.</p>
      <p>وزیر ورزش درباره پرداخت حقوق سرمربی تیم ملی فوتبال‌مان نیز بیان کرد: پول وی پرداخت شده و ما حتی دستمزد سه ماه آینده وی را نیز پرداخت کردیم.</p>
      <p>سلطانی‌فر درباره آخرین وضعیت پرداخت حق پخش از سوی صداوسیما گفت: صداوسیما با توجه به الزام قانون برنامه ششم باید جدی وسط بیاید و قانون را اجرا کند. ما دو سال و نیم است که با صداوسیما مذاکره می‌کنیم ولی اراده جدی در صداوسیما برای پرداخت حق پخش وجود ندارد. اما ما مکاتباتی با معاون اول رئیس جمهور و رئیس مجلس داشته‌ایم و دو کمیسیون برای بررسی موضوع انتخاب شده‌اند که نظر صداوسیما را هم بگیرند. نظر ما که مشخص است و آن را بیان کردیم که حق پخش در همه دنیا به کمک ورزش می‌آید. ولی صداوسیما تاکنون حاضر نشده است حق پخش را پرداخت کند.</p>
    </article>
  </body>
</html>