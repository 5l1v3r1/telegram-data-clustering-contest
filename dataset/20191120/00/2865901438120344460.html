<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/sezona-iz-pakla-i-zocov-nervni-slom-protiv-barse-izvinite-sto-vicem-ali-molim-vas-igrajte-malo-odbranu-video/342999"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Sezona iz pakla i Žocov nervni slom protiv Barse: Izvinite što vičem, ali molim vas, igrajte malo odbranu! (VIDEO)"/>
    <meta property="og:description" content="Sramotno izdanje Fenerbahčea"/>
  </head>
  <body>
    <article>
      <h1>Sezona iz pakla i Žocov nervni slom protiv Barse: Izvinite što vičem, ali molim vas, igrajte malo odbranu! (VIDEO)</h1>
      <h2>Sramotno izdanje Fenerbahčea</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Imao je nervni slom na onom Evrobasketu 2005. Sve ostalo su uglavnom bili uspesi. Ali i pored toliko iskustva <b>Željko Obradović</b> verovatno ne može da objasni šta se to dođavola dešava sa Fenerbahčeom ove sezone?! Šampion Evrope iz 2017, viceprvak iz 2016. i 2018, večeras se u Barseloni propisno obrukao protiv ekipe <b>Svetislava Pešića</b>.</p>
      <p>Jeste Barselona ove sezone možda i prvi favorit za evropsku krunu, ali velikan kakav je Fener ovo sebi nije smeo da dozvoli. Na stranu to što popularni <b>Žoc</b> večeras nije mogao da računa na <b>Nanda De Kolosa</b>. U Palau Blaugrani 89:63 i scena sa tajm-auta koja će mnoge naterati da se zapitaju da li je to ekipa počela da “buši” najtrofejnijeg trenera Evrope?<br/>“<b>Izvinite što vičem ovako. Ali molim vas, molim vas, da li biste mogli da igrate malo odbranu?!</b>”, obraćao se legendarni stručnjak igračima.</p>
      <figure>
        <iframe src="https://www.youtube.com/embed/b6p7T4lp8xU" width="425" height="349" data-service="Youtube" scrolling="no"/>
      </figure>
      <p>Temperament svima dobro poznat, ali nismo navikli da <b>Žoca</b> gledamo ovako očajnog. Ali imao je zašto. Detalj iz 25. minuta to najbolje oslikava. <b>Kostas Slukas</b> ubacuje dva slobodna bacanja. Verovali ili ne, dva prva slobodna bacanja koje je Fener ubacio na meču?! Do tog 25. minuta, sa penala 0/8! Za tri poena 2/12. Duplo manje skokova od Barselone (13/26). <b>Điđi Datome</b> za 16 minuta na parketu nijedan koš. <b>Derik Vilijams</b> za 13 nijedan koš.</p>
      <p>Barselona je već tada vodila sa 58:36. Kraj. Gotovo. Nedugo potom kamere su snimile <b>Obradovića</b> u nekarakterističnoj pozi. U poslednjoj četvrtini zavaljen na stolicu dok mu se lice grči. Da li je psovao u sebi? Da li mu je od muke i neka suza krenula? Svakako nije ovo zaslužio. Ne on. Ne najveći od svih u Evropi.</p>
      <p>Fenerbahče se večeras propisno obrukao. Mučno je bilo i gledati <b>Obradovića</b> kako gubi živce zbog nerezonskih poteza igrača turskog kluba. Igrači Barselone ispred sebe su imali autoput do sedme pobede u sezoni. <b>Kari Pešić</b> imao je luksuz da protiv<b> Obradovićevog</b> Fenera (?!) minutažu ravnomerno raspodeli celoj ekipi. Odskočio je tako samo <b>Kori Higins</b> sa 22 poena. Dvocifreni su bili još i <b>Aleks Abrines </b>(12), <b>Kajl Kjurik</b> (11),<b> Adam Hanga</b> (10), <b>Brendon Dejvis </b>(10). <b>Nikola Mirotić</b> je ubacio sedam poena uz put iz igre 2/8, ali je imao i 10 skokova, dve asistencije, dve ukradene lopte…</p>
      <p>Na drugoj strani 12 poena <b>Žofrija Lovernja</b>. I to je bilo otprilike to. <b>Kostas Slukas</b> možda za prelaznu ocenu sa sedam poena i pet asistencija. <b>Vladimir Štimac</b> najmanje kriv sa šest poena i šest skokova za nepunih osam minuta na parketu, kad je sve već bilo rešeno. <b>Nikola Kalinić</b> je ubacio dva poena i imao tri skoka.</p>
      <p>Barselona se pred kraj meča utrkivala ko će atraktivnije da zakuca. <b>Obradović</b> se u sebi jeo. Nikad mu nijedna ekipa nije igrala ovako katastrofalno. Dve pobede i sedam poraza. Neshvatljivo.</p>
      <p>
        <b>EVROLIGA – 9. KOLO</b>
      </p>
      <p>
        <i>Utorak</i>
      </p>
      <p>Žalgiris - Panatinaikos 85:86<br/>/Lidej 15 - Kalates 19p, 12as/</p>
      <p>Alba Berlin - Crvena zvezda 92:80<br/>/Gijedraitis 22 - Odžo 12/</p>
      <p>Bajern Minhen - Olimpijakos 82:77<br/>/Lo 19 - Boldvin 19/</p>
      <p>Asvel Lion - Anadolu Efes 84:90<br/>/Džekiri 12 - Larkin 19/</p>
      <p>Olimpija Milano - Makabi Tel Aviv 92:88<br/>/Skola 20 - Vilbekin 25/</p>
      <p>Real Madrid - Himki 104:76<br/>/Rendolf 19 - Krejmer 14/</p>
      <p>Valensija - Zenit 94:90<br/>/Abalde 18 - Renfro 17/</p>
      <p>
        <i>Sreda</i>
      </p>
      <p>Barselona - Fenerbahče 89:63<br/>/Higins 22 – Lovernj 12/</p>
      <p>Baskonija – CSKA 80:70<br/>/Šengelija 22 – Džejms 17, Strelnijeks 17/</p>
      <figure>
        <img src="https://mozzartsport.com/upload/CKEditor/20.11.2019/EvroligaTABELA.jpg"/>
      </figure>
      <p>(FOTO: Star Sport)</p>
    </article>
  </body>
</html>