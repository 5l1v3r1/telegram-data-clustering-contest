<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/people/italia/2019/11/20/tiziano-ferro-fedez-bullismo-non-si-scherza-sulla-sessualita-gossip-foto-notizie"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Tiziano Ferro a Fedez: «Non si scherza sulla sessualità»"/>
    <meta property="og:description" content="Il cantante allude a Fedez durante la presentazione del suo ultimo album, «Accetto Miracoli». La risposta del rapper non si è fatta attendere. E al collega lancia una proposta: «Facciamo qualcosa insieme contro il bullismo e l'omofobia»"/>
  </head>
  <body>
    <article>
      <h1>Tiziano Ferro a Fedez: «Non si scherza sulla sessualità»</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/arossi" target="_blank">Antonella Rossi</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/20161428/0004088774-950x684.jpg"/>
        </figure>
        <figure>
          <img src="https://images.vanityfair.it/gallery/111853/Big/5c9a8396-4736-468b-93c9-33861bbb5d72.jpg"/>
          <figcaption><b>Tiziano Ferro sulla copertina del numero 29 di «Vanity Fair»</b><br/>@Foto Umbi Meschini</figcaption>
        </figure>
        <figure>
          <img src="https://images.vanityfair.it/gallery/111853/Big/0caf9b01-6f39-4612-8a34-d59498012b4c.jpg"/>
          <figcaption><b>Tiziano Ferro sulla copertina del numero 29 di «Vanity Fair»</b><br/>@Foto Peggy Sirota</figcaption>
        </figure>
        <figure>
          <img src="https://images.vanityfair.it/gallery/111853/Big/3203a0df-401c-49c2-8452-ed2642e6552a.jpg"/>
          <figcaption><b>Tiziano Ferro sulla copertina del numero 29 di «Vanity Fair»</b><br/>@Foto Peggy Sirota</figcaption>
        </figure>
        <figure>
          <img src="https://images.vanityfair.it/gallery/111853/Big/cb0375ce-a1fc-4b82-9a14-de299364efc3.jpg"/>
          <figcaption><b>Tiziano Ferro sulla copertina del numero 29 di «Vanity Fair»</b><br/>@Foto Peggy Sirota</figcaption>
        </figure>
        <figcaption>Tiziano Ferro sulla copertina del numero 29 di «Vanity Fair»</figcaption>
      </slideshow>
      <p>
        <b>Il cantante allude a Fedez durante la presentazione del suo ultimo album, «Accetto Miracoli». La risposta del rapper non si è fatta attendere. E al collega lancia una proposta: «Facciamo qualcosa insieme contro il bullismo e l'omofobia»</b>
      </p>
      <p>Milioni di dischi venduti, uomo realizzato nella vita pubblica e in privato, <a href="https://www.vanityfair.it/people/italia/2019/07/15/tiziano-ferro-sposato-copertina-29-luglio-2019">felicemente sposato dalla scorsa estate </a>con <b>Victor Allen, Tiziano Ferro</b> ha appena presentato a Milano il suo ultimo album, <i><a href="https://www.vanityfair.it/music/playlist/2019/11/03/10-canzoni-di-tiziano-ferro-nuovo-album-accetto-miracoli">Accetto Miracoli</a>, </i>ma nulla nella sua vita è stato facile come potrebbe sembrare, perché fin da piccolo è stato oggetto di scherno da parte dei coetanei. <b>«Il bullismo non è finito a 13 anni»,</b> ha raccontato il cantante parlando della sua esperienza personale, fino ad arrivare a oggi: «Mi si tira in ballo e io sono ironico, finché si scherza va bene, mi spiace solo quando queste cose sono legate al sentimento e alla sessualità, perché anche una battuta può mettere un adolescente a disagio, e che un idolo dei ragazzini mi prenda in giro su questo è un atto di bullismo molto forte, non solo verso di me», ha aggiunto.</p>
      <p>Molti hanno visto nelle sue parole un riferimeno a Fedez, anche se Ferro non ha mai fatto esplicitamente il suo nome. Quando gli sono stati chiesti chiarimenti si è limitato a rispondere: «Solo uno dei tanti…». Non sono chiare le circostanze dell’episodio, certo è che a Tiziano Ferro piacerebbe una legge contro l’odio, di qualunque tipo di odio si tratti: <b>«Le parole sono importanti. Bisogna imparare a dire le cose, esistono forme e tempi».</b></p>
      <p>La risposta di Fede3z è arrivata presto via social, tramite le Stories di Instagram. «Quando ho scritto quella canzone (Tutto il contrario, <i>ndr</i>) non avevo un pubblico, mettevo le mie canzoni online, mi fa un pochino strano dover rendere conto per una cosa che ho scritto a 19 anni. Io all’inizio della canzone dico “Mi interessa che Tiziano Ferro abbia fatto outing”, ma penso che negli anni <b>ho dimostrato che io l’omofobia viaggiamo in parallelo e non ci incontriamo mai, quindi non riesco a capire perché questa polemica sia uscita oggi e adesso.</b> Non ho mai pensato che questa canzone avesse offeso Tiziano, ora che lo so mi sento di dire che non era quella l’intenzione e mi dispiace, ma sono sicuro che sul tema omofobia e bullismo io Tiziano possiamo sentirci sulla stessa linea». Da qui l’invito a Ferro di non litigare a distanza ma unirsi per fare qualcosa di construttivo contro la violenza.</p>
      <p>In passato i due avevano già avuto modo di battibeccare, anche se su temi diversi. Il rapper aveva accusato il cantante pontino di evasione fiscale in uno dei suoi maggiori successi, <i>Comunisti col rolex</i>, cantata con J-Ax. «Con quel brano volevamo rispondere a una critica che ci hanno rivolto e, ironizzando, rompere un vecchio tabù. Nel momento in cui un artista che ha trattato tematiche sociali ha successo e può ottenere riscatto sociale viene additato come un comunista con il rolex, uno con il cuore a sinistra e il portafoglio a destra. È successo a De Gregori con gli autoriduttori nel processo al PalaLido, succede oggi in maniera molto più edulcorata quando mi viene detto che mi compro un attico da due milioni di euro, mentre io non ho mai stigmatizzato chi si compra le case onestamente pagando le tasse. Se Fedez si compra una casa milionaria onestamente, Aldo Grasso e Massimo Gramellini si scomodano per scrivere editoriali, se lo fa Tiziano Ferro, con un passato fiscale possiamo dire torbido, nessuno dice niente, il perché non lo so», aveva risposto Fedez a <i>La</i> <i>Repubblica. </i>Una storia vecchia. Oggi potrebber nascere qualcosa di bello da una semplice incomprensione.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/music/playlist/2019/11/03/10-canzoni-di-tiziano-ferro-nuovo-album-accetto-miracoli"/>
        <a href="https://www.vanityfair.it/people/italia/2019/07/15/tiziano-ferro-nozze-auguri-colleghi-fan-amore-foto-gossip"/>
        <a href="https://www.vanityfair.it/people/italia/2019/07/15/tiziano-ferro-sposato-copertina-29-luglio-2019"/>
      </related>
    </article>
  </body>
</html>