<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/fashion/persona/buynaya-psihodelika-chto-nuzhno-zant-o-printah-emilio-puchchi.html"/>
    <meta property="og:site_name" content="Vogue UA"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Бурхлива психоделіка: що слід знати про принти Еміліо Пуччі"/>
    <meta property="og:description" content="Італійський дизайнер Еміліо Пуччі, відомий своїми яскравими геометричними візерунками і барвистими кольорами, був членом старої флорентійської дворянської сім"/>
  </head>
  <body>
    <article>
      <h1>Бурхлива психоделіка: що слід знати про принти Еміліо Пуччі</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Італійський дизайнер Еміліо Пуччі, відомий своїми яскравими геометричними візерунками і барвистими кольорами, був членом старої флорентійської дворянської сім'ї, навчався в Сполучених Штатах, у час Другої світової війни служив пілотом-бомбардувальником ВПС, а тоді працював в італійській палаті депутатів, і, протягом своєї дизайнерської кар'єри, заснував і керував знаменитим лейблом, який обожнювали кінозірки, перші леді і члени королівської сім'ї.</p>
      <figure>
        <img src="https://vogue.ua/media/cache/resolve/inline_990x/uploads/article-inline/83b/159/38a/5dd538a15983b.jpeg"/>
        <figcaption>Колекція лижних костюмів Emilio Pucci</figcaption>
      </figure>
      <p>Модна кар'єра Еміліо Пуччі почалася 1947 року, коли він створив революційне лижне вбрання, яке для Harper's Bazaar сфотографували на швейцарських схилах. Відмовившись від життя аристократичного гламуру, дизайнер-самоучка відкрив на Капрі бутик, присвячений простому курортному одягу, що скоро став всесвітньо популярним.</p>
      <p>«Веселощі – один з найважливіших елементів, які я привніс у моду, – сказав одного разу Пуччі. – Я привніс їх через колір». Дизайнеру вдалося вдихнути життя і барви в індустрію, без страху протистояти тодішнім тенденціям. Психоделічні мотиви його модного Дому прикрашали гардероби таких модних ікон, як Жаклін Кеннеді і Мерилін Монро. До слова, остання взагалі попросила поховати її в одязі Emilio Pucci.</p>
      <figure>
        <img src="https://vogue.ua/media/cache/resolve/inline_990x/uploads/article-inline/28a/8bf/388/5dd53888bf28a.jpeg"/>
        <figcaption>Верушка в Emilio Pucci для Vogue US, 1969</figcaption>
      </figure>
      <p>Ще до середини 1960-х років міжнародна модна преса охрестила флорентійського дизайнера «принцом принтів». З початку 1950-х років Пуччі застосовував свої барвисті абстрактні візерунки в кераміці, підлогових покриттях і для меблів. Він був першим модельєром, який вийшов на ринок декоративних предметів та заснував успішний бренд, який існує дотепер. У 1960-х роках Пуччі створив уніформу для авіакомпанії Braniff Airways, а 1971 року придумав костюми для космічної місії «Аполлон-15». Він також був першим, хто побудував імперію без розпродажів, чим вказав шлях до маркетингових планів на майбутнє без створення фактичного маркетингового плану.</p>
      <figure>
        <img src="https://vogue.ua/media/cache/resolve/inline_990x/uploads/article-inline/2a2/fc0/38d/5dd538dfc02a2.jpeg"/>
        <figcaption>Мерилін Монро в Emilio Pucci</figcaption>
      </figure>
      <p>Ключем до успіху Пуччі стала його чітко визначена естетична система. Вона дала змогу проникнути на «незнайомі території» не лише дизайну одягу, а й предметів інтер'єру. Велика частина його робіт почалася з нового дизайну шарфа. Наприклад, принт Vivara 1960-х років навіяний серповидною формою острова Іскья, розміщеного в Неаполітанській затоці. Пізніше цей мотив взяли для партнерства з німецькою порцеляновою компанією Rosenthal. Vivara – як і інші дизайни, такі як Emilio, Lamborghini і Ovali – з'являється на рушниках, подушках і навіть на вітрилі яхти Wally з ручним розписом. Vivara – це також назва першого аромату Pucci, який створили 1965 року.</p>
      <figure>
        <img src="https://vogue.ua/media/cache/resolve/inline_990x/uploads/article-inline/914/cf1/390/5dd5390cf1914.jpeg"/>
        <figcaption>Emilio Pucci осінь-зима 1997/1998</figcaption>
      </figure>
      <p>«Справжня елегантність – це свобода вираження», – казав Пуччі. Дизайнер «звільняв» жінок у 1950-х і 1960-х роках завдяки своїм калейдоскопічним принтам і легким джерсі. Його візерунки в відтінках яскравої фуксії, герані, бірюзи і жовтого кольору так вражали, що занадто довгий розгляд цієї психоделії міг би легко конкурувати з більшістю галюцинаторних препаратів. В іншому, вони це і робили.</p>
      <related>
        <h4>Читайте також:</h4>
        <a href="https://vogue.ua/ua/article/fashion/brend/10-faktov-o-brende-emilio-pucci.html"/>
        <a href="https://vogue.ua/ua/article/fashion/brend/nedelya-mody-v-milane-emporio-armani-emilio-pucci-moschino.html"/>
      </related>
    </article>
  </body>
</html>