<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/segreto-don-ciccio-angela-sorace-1228508/"/>
    <meta property="og:site_name" content="Il Libraio"/>
    <meta property="article:published_time" content="2019-11-20T00:54:13+00:00"/>
    <meta property="og:title" content="“Il segreto di don Ciccio” di Angela Sorace, un viaggio nella Catania del ‘900"/>
    <meta property="og:description" content="Il romanzo d'esordio di Angela Sorace è ambientato ai piedi di un vulcano un po’ irrequieto e un po’ addormentato, in un contesto sociale in cui si cerca di tenere alto il valore e l’onore nell’essere nobili"/>
  </head>
  <body>
    <article>
      <h1>“Il segreto di don Ciccio” di Angela Sorace, un viaggio nella Catania del ‘900</h1>
      <address><time datetime="2019-11-20T00:54:13+00:00">20 Nov 2019, 00:54</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>Il romanzo d'esordio di Angela Sorace è ambientato ai piedi di un vulcano un po’ irrequieto e un po’ addormentato, in un contesto sociale in cui si cerca di tenere alto il valore e l’onore nell'essere nobili</i>
      </p>
      <p>Tra le novità in libreria per Bonfirraro editore segnaliamo <b><i>Il segreto di don Cicci</i><i>o</i></b>, romanzo d’esordio di<b> Angela Sorace</b>. Il libro, proposto nella collana <i>Romanzo B</i>., è ambientato nella <b>Catania del ‘900</b>, ai piedi di un vulcano un po’ irrequieto e un po’ addormentato, in un contesto sociale in cui si cerca di tenere alto il valore e l’onore nell’essere nobili.</p>
      <figure>
        <img src="https://www.illibraio.it/wp-content/uploads/2019/11/Il-segreto-di-don-ciccio.jpg"/>
      </figure>
      <p>Dalle pagine si evince quanto inarrestabile e dominante sia <b>la forza del tempo</b>. Un tempo che prende, lega e divide. Quella che potrebbe sembrare la storia di una qualsiasi famiglia catanese dell’epoca, diventa la storia di tutti noi e dei nostri antenati. Di chi ha vissuto gli anni di una Catania tutta da ricostruire dopo <b>l’eruzione dell’Etna del 1910</b>, dopo la chiamata alle armi per la Prima Guerra Mondiale, dopo l’invasione del <b>colera</b> e del<b> tifo</b> portate in città dai soldati tornati dal fronte; una Catania che, da piccola città qualsiasi della Sicilia, <b>diventa specchio riflesso di una società italiana e mondiale</b> che viveva gli anni più duri e più oscuri della sua storia.</p>
      <related>
        <a href="https://www.illibraio.it/stefania-auci-leoni-di-sicilia-1085813/"/>
      </related>
      <p>Ma non è solo questo. <b>Pagina dopo pagina ci si può immergere nell’arte, nelle tradizioni, nella storia e nelle leggende</b>, nell’architettura della città siciliana e nella sua grande varietà di usi e costumi. È la dimostrazione di come la determinazione, la solidarietà, l’intraprendenza e la sincerità dei rapporti, se non <b>salvano la vita</b>, possono almeno <b>salvare la giornata</b>. È la dimostrazione che i <b>legami</b>, quelli veri e sinceri, quelli che ci uniscono alla <b>famiglia</b>, agli <b>amici</b>, agli <b>amori</b> o ai <b>luoghi della nostra vita</b>, sono spesso le uniche certezze. È la dimostrazione che il coraggio, seppur bersagliato da mille ostacoli, ripaga (quasi) sempre.</p>
      <related>
        <a href="https://www.illibraio.it/catania-non-guarda-il-mare-785280/"/>
      </related>
      <p><b>Nell’atmosfera</b><b> austera, rigida ma anche vivace e colorata della casa in via Crociferi</b>, i Marchese sono i protagonisti del romanzo. Tra <b>intrighi, passioni, segreti, amori e confessioni.</b></p>
      <p>L’autrice, catanese classe 1961, ha trovato la sua vocazione nella professione infermieristica, ed è autrice del breve saggio <i>Viaggiando verso ovest.</i></p>
    </article>
  </body>
</html>