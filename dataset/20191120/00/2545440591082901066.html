<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/israilde-netanyahunun-ardindan-gantz-da-hukumeti-kuramadi-/1651223"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="İsrail'de Netanyahu'nun ardından Gantz da hükümeti kuramadı"/>
    <meta property="og:description" content="İsrail'de Başbakan Binyamin Netanyahu'nun ardından, Mavi-Beyaz İttifakı lideri Benny Gantz da hükümeti kuracak çoğunluğu sağlayamadı."/>
  </head>
  <body>
    <article>
      <h1>İsrail'de Netanyahu'nun ardından Gantz da hükümeti kuramadı</h1>
      <h2>İsrail'de Başbakan Binyamin Netanyahu'nun ardından, Mavi-Beyaz İttifakı lideri Benny Gantz da hükümeti kuracak çoğunluğu sağlayamadı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Mustafa Deveci  </a></address>
      <h4>Kudüs</h4>
      <p>Mavi-Beyaz İttifakı lideri <b>Benny Gantz</b>, hükümeti kurması için tanınan sürenin dolmasına saatler kala Cumhurbaşkanı Reuven Rivlin'e koalisyon için yeterli çoğunluğa ulaşamadığını bildirdi.</p>
      <p>Bundan sonraki süreçte İsrail Cumhurbaşkanı <b>Rivlin</b>, Meclisteki milletvekillerinden 21 gün içinde hükümeti kuracak bir aday bulmalarını isteyecek.</p>
      <p>Herhangi bir milletvekili 3 hafta içinde koalisyonu kuracak çoğunluğa ulaşamaz ise ülke yeniden erken seçime gidecek.</p>
      <h3>Erken seçim ihtimali güçlendi</h3>
      <p>Meclisin iki güçlü partisinin liderleri Netanyahu ve Gantz'ın birlik hükümeti konusunda anlaşamaması ülkede erken seçim ihtimalinin daha fazla gündeme gelmesine neden oldu.</p>
      <p>İsrail'de 17 Eylül'de yapılan genel seçimleri, 120 sandalyeli meclise 33 milletvekili gönderen Gantz liderliğindeki Mavi-Beyaz İttifakı az bir farkla önde tamamlarken,<b> Netanyahu</b>'nun partisi Likud 32 milletvekiliyle ikinci olmuştu.</p>
      <p>İsrail vatandaşı Filistinlileri temsil eden partilerden oluşan Ortak Arap Listesi Bloku da Meclise 13 milletvekili göndererek seçimi üçüncü tamamlamıştı.</p>
      <p>Likud'un başını çektiği sağ blok 55, Mavi-Beyaz'ın içinde yer aldığı ve sol partilerin destek verdiği blok ise 44 milletvekilinde kalmıştı.</p>
      <p>Cumhurbaşkanı Reuven Rivlin, koalisyon hükümetini kurma görevini ilk olarak sağ partilerin desteğini alan Netanyahu'ya vermiş ancak İsrail Başbakanı yeterli çoğunluk olan 61 milletvekilinin desteğini alamadığı için görevi iade etmişti.</p>
      <p>Netanyahu'nun başarısız olmasının ardından Rivlin, 23 Ekim'de koalisyonu kurma görevini Gantz'a vermişti.</p>
      <p>İsrail'de koalisyon kurmak ve güvenoyu alabilmek için meclis salt çoğunluğunun, yani 61 milletvekilinin desteği gerekiyor.</p>
      <related>
        <a href="https://www.aa.com.tr/tr/dunya/israilde-netanyahunun-ardindan-gantz-da-hukumeti-kuramadi-/1651223"/>
        <a href="https://www.aa.com.tr/tr/politika/fahrettin-altun-filistin-topraklarinin-isgali-asla-mesrulastirilamayacak/1651200"/>
        <a href="https://www.aa.com.tr/tr/dunya/bmgk-uyesi-5-ab-ulkesi-israil-yasa-disi-yerlesimlere-son-vermeli/1651160"/>
        <a href="https://www.aa.com.tr/tr/dunya/israil-2019da-745-filistinli-cocugu-gozaltina-aldi/1650944"/>
        <a href="https://www.aa.com.tr/tr/dunya/israildeki-koalisyon-krizinin-kilit-ismi-liberman-ucuncu-secime-dogru-gidiyoruz/1650899"/>
        <a href="https://www.aa.com.tr/tr/dunya/israil-askerleri-bati-seriada-bir-filistinlinin-iki-evini-yikti/1650892"/>
      </related>
    </article>
  </body>
</html>