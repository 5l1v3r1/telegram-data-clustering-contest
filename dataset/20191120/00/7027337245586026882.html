<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699232/%D9%88%D8%A7%D8%B9%D8%B8%DB%8C-%D8%AF%D8%B1-%D8%A2%DB%8C%D9%86%D8%AF%D9%87-%D9%86%D8%B2%D8%AF%DB%8C%DA%A9-%D8%A7%DB%8C%D9%86%D8%AA%D8%B1%D9%86%D8%AA-%D9%88%D8%B5%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="واعظی: در آینده نزدیک اینترنت وصل می‌شود"/>
    <meta property="og:description" content="در شورای امنیت کشور تصمیمات مشخصی برای امنیت کشور اتخاذ شده و در جایی هم مجبور شدند تصمیم قطع دسترسی به اینترنت را بگیرند."/>
  </head>
  <body>
    <article>
      <h1>واعظی: در آینده نزدیک اینترنت وصل می‌شود</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>در شورای امنیت کشور تصمیمات مشخصی برای امنیت کشور اتخاذ شده و در جایی هم مجبور شدند تصمیم قطع دسترسی به اینترنت را بگیرند.</b>
      </p>
      <p>رئیس دفتر رئیس جمهوری گفت: اینکه اروپا و آمریکایی ها، رژیم صهیونیستی و برخی کشورها فکر کردند اگر ۴ نفر اغتشاش کردند و چند جا را آتش زدند این افراد مردم ایران هستند؛ خیلی ذوق زده شدند و ابراز حوشحالی کردند؛ در صورتی که اینها، مردم ایران را نمی شناسند.</p>
      <p>«محمود واعظی» روز چهارشنبه در حاشیه نشست هیات دولت افزود: اگر چه مردم ایران کمبودهایی از نظر معیشتی دارند و ممکن است انتقاداتی را به بخش های مختلف داشته باشند، اما این مشکل درون خانوادگی و در درون ایران حل می‌شود؛ اگر پای خارجی‌ها و بهره برداری دشمنان به میان آید، مانند راهپیمایی دیروز تبریز است که صد هزار نفر خودجوش به خیابان آمدند و همینطور راهپیمایی های دیگر که به صورت خودجوش در کشور انجام می شود.</p>
      <figure>
        <img src="https://cdn.asriran.com/files/fa/news/1398/8/29/1038867_415.jpg"/>
      </figure>
      <p>خبرگزاری برنا هم نوشت: واعظی در خصوص شبکه ملی اطلاعات گفت: به نظر من فرصت بسیار خوبی بود که نشان داد این شبکه ملی اطلاعات کار می‌کند. شاهد بودیم که خیلی از بخش‌های مختلف کار کردند. اما باید برای مردم بیشتر توضیح داد که اگر می خواهید در یکی از سایت‌های داخلی بروید از گوگل نمی‌توانید اما با موتور جستجوگر داخلی می توانید. به نظر من عملکرد شبکه ملی اطلاعات خوب بوده است.<br/><br/>وی ادامه داد: این نوع رویکردها نسبت به ایران محکوم است و مردم هم وقتی می ببینند که آنها (دشمنان) وارد می شوند، می دانند که این حرکت ها برنامه ریزی از طرف دشمن است.<br/><br/>رئیس دفتر رئیس جمهوری در پاسخ به سوالی درباره اقدامات رسانه ای درخصوص سهمیه بندی بنزین گفت: مسئولیت کل امور از مدت ها قبل در این خصوص به عبدالرضا رحمانی فضلی وزیر کشور داده شد و وی کمیته‌های مختلفی در وزارت کشور ایجاد کرده و در تقسیم بندی که در گذشته اعلام کردند و امروز هم در دولت اعلام کردند کمیته‌ای که مسئولیت تبلیغات را داشته؛ صدا و سیما بوده و اعلام کرد پیوست رسانه‌ای هم داشته است.</p>
      <p>
        <b>مجازت کسی که فریب خورده کمتر باشد</b>
      </p>
      <p>واعظی در پاسخ به سوال دیگری درباره دستگیری‌ها و لزوم تفکیک اغتشاشگران از معترضین، گفت: اینکه برخورد با این‌ها چگونه باید باشد دستگاه‌های امنیتی و قوه قضاییه رسیدگی می کنند ولی حرف سخنگوی قوه قضاییه درست است؛ کسی که فریب خورده مجازاتش باید کمتر شود و آنکه سازمان حضور یافته و خسارت وارد کرده، حتماً نباید به راحتی از او گذشت چون حق مردم است.<br/><br/>وی در بخش دیگری از سخنان خود به عملکرد صداو سیما اشاره کرد و گفت: این که صدا و سیما نمی‌توانسته موضوعی که محرمانه اعلام شده را به گونه‌ای تبلیغ کند که معلوم شود مثلا قرار است پنجشنبه شب این اتفاق بیفتد، کار درستی هم هست. صدا و سیما مسئولیت این کمیته را داشته به نحو احسن هم قبل از اعلام و هم تا الان خیلی خوب عمل کرده است.</p>
      <p>
        <b>با بالا رفتن مصرف بنزین دوباره واردکننده می‌شدیم</b>
      </p>
      <p>واعظی در پاسخ به پرسشی درباره عایدی دولت از سهیمه بندی بنزین؛ گفت: این اقدام دو فایده دارد؛ چون بنزین ارزان بود و مصرف بنزین به سرعت بالا می‌رفت بر این اساس ما دوباره می‌رسیدیم به جایی که وارد کننده بنزین باشیم.<br/><br/>وی خاطرنشان کرد: از طرف دیگر گرانی‌های که اخیراً اتفاق افتاده بود اقشار گسترده‌ای از کشور تحت فشار بودند و مجبور بودیم از کسانی که بنزین بیشتری استفاده می کنند بگیریم و به کسانی بدهیم که یا اصلاً از بنزین استفاده نمی کنند یا کمتر استفاده می کنند. بنابراین مدیریت مصرف و پرداخت یارانه به حدود ۶۰ میلیون نفر عایدی دولت از این برنامه بوده است.<br/><br/>رئیس دفتر رئیس جمهوری در پاسخ به سوال دیگری درخصوص محکومیت ایران در سازمان ملل هم گفت: بارها اعلام کردیم برخورد سازمان ملل دوگانه و سیاسی است. کشورهایی در همین منطقه خودمان مثل عربستان هستند که نه پارلمان نه روزنامه و حزب دارند و کسی کاری با آن ندارد. افکار عمومی دنیا این را خوب متوجه است و به همین دلیل است که کسی در دنیا با آن استناد نمی‌کند.</p>
      <p>وی افزود: قبل از دولت روحانی و در ۶ سال گذشته، دوبار با مردم برای یارانه ها ارتباط برقرار کردیم. براین اساس در دو تا سه ماه گذشته که قرار بود ما بسته معیشتی را بدهیم در این زمینه کار کردیم. ابتدا از حالت فردی به خانوار تبدیل کردیم و کارگران و کسانی که تحت حمایت کمیته امداد و بهزیستی و در نوبت هستند به همه آنها پرداخت می شود. کارمندان هم که فایل شان دست دولت است و کسانی که در مناطق محروم و روستاها هستند. عملا به ۱۸ میلیون رسیدیم.</p>
      <p>رئیس دفتر رئیس جمهوری اظهار داشت: نخست با یک مکانیسمی برای ستاد اقتصادی دولت، ۱۴ میلیون نفر اعلام کردند اما نظر رئیس جمهوری و برخی دوستان این بود که در این مورد بازتر برخورد کنیم که به ۱۸ میلیون نفر رسید. الان هم فکر می کنیم در این بسته خطایی باشد بعد از آنکه هفته آینده هر سه مرحله انجام شد حدود ۶۰ میلیون نفر یا ۱۸ میلیون خرده ای خانوار پرداخت شد، موضوع کسانی که فکر می کنند مستحق هستند در سامانه ای بررسی می شود و پرداخت خواهد شد.</p>
      <p>واعظی درباره این که با مشخص شدن ۲۰ میلیون نفر احتمال دارد یارانه ۳ دهک جامعه حذف شود، گفت: نمی دانم و در جریان ریز آن نیستم الان چیزی بگویم و نگرانی بوجود بیاورم اما می دانم با دقت دارد بررسی می شود.</p>
      <p>معاون حقوقی رئیس جمهوری پیگیر مصوبه تعیین محل اعتراض ها است</p>
      <p>واعظی درباره تعیین محل اعتراضات مردمی هم گفت: سال گذشته در دولت نقاطی را برای این موضوع مشخص کردیم که کسی رفت شکایت کرد که این مصوبه متوقف شد. لعیا جنیدی معاون حقوقی رئیس جمهوری پیگیر این موضوع هستند که از او بپرسید آن را کامل توضیح می دهد.<br/><br/>وی درباره این که رئیس جمهور در سخنانی خطاب به قوه قضاییه گفته بود با کسانی که ماشین هایشان را خاموش کردند آنها را شناسایی کنند که با واکنش های مختلفی روبرو بود آیا این یک اعتراض مسالمت مگر نبوده است که رییس جمهور چنین درخواستی داشتند، گفت: اعتراض مسالمت‌آمیز این است که به دیگری لطمه وارد نشود، این که شما ماشین را در اتوبان خاموش کنید و صف چند کیلومتری به وجود بیاورید تا مردم به موقع بر سرکار خود حاضر نشوند و این ترافیک باعث شد که کسی که مریضی است نتواند به بیمارستان برود مسالمت آمیز است؟ مسالمت آمیز این است که اعتراض کنی و این اعتراض را به گوش مخاطب خود برسانی و مزاحم مردم نشوی.<br/><br/>رئیس دفتر رییس جمهوری افزود: با این کار آمدند مزاحم مردم شدند در تلویزیون دیدید که مردم می گفتند ما الان سه ساعت است که به دلیل این راهبندان ها به کارمان نرسیده ایم بنابراین به نظر من آنها خلاف کردند و حتما کاری کردند که حق مردم را ضایع کردند بنابراین باید حتما پیگیری شود.</p>
    </article>
  </body>
</html>