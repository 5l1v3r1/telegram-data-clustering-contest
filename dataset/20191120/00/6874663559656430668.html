<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774091,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="הכישלון בניו יורק עלול להשאיר את גט מחוץ לבורסה"/>
    <meta property="og:description" content="גט מתרחקת משווי של מיליארד דולר ומהנפקה, לא מעט בגלל החלטתה להיכנס לניו יורק וההשקעה הכושלת בג'ונו. גם המצב ברוסיה, ישראל ולונדון לא מאיר פנים. מאז הקמתה ב־2010 הושקעו בגט 800 מיליון דולר. כדי להחזיר את ההשקעה, היא תצטרך להנפיק בסכום גבוה משמעותית"/>
  </head>
  <body>
    <article>
      <h1>הכישלון בניו יורק עלול להשאיר את גט מחוץ לבורסה</h1>
      <h2>גט מתרחקת משווי של מיליארד דולר ומהנפקה, לא מעט בגלל החלטתה להיכנס לניו יורק וההשקעה הכושלת בג'ונו. גם המצב ברוסיה, ישראל ולונדון לא מאיר פנים. מאז הקמתה ב־2010 הושקעו בגט 800 מיליון דולר. כדי להחזיר את ההשקעה, היא תצטרך להנפיק בסכום גבוה משמעותית</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">סופי שולמן ומאיר אורבך</a></address>
      <p>היכן מסתתר תשקיף ההנפקה של חברת המוניות גט? על פי ההכרזות של מייסד ומנכ"ל החברה דייב ווייסר, בימים אלה כבר היו אמורים המשקיעים הפוטנציאליים לקבל הצצה למסמך או לכל הפחות הוא אמור היה להיות בליטושים אחרונים של עורכי הדין ובנקאי ההשקעות. ככל הידוע, גורמים מקצועיים בישראל שהיו אמורים להיות מעורבים בהנפקה טוענים כי לא חלה התקדמות כלשהי בעניין ההנפקה מעבר להכרזות של ווייסר.</p>
      <p>במאי האחרון, כשגט גייסה 120 מיליון דולר ציין ווייסר כי מדובר בגיוס הפרטי האחרון לפני הנפקה ציבורית הצפויה להתרחש ברבעון הראשון של 2020. ה"אקוויטי סטורי" של ההנפקה - כלומר הנרטיב המרכזי שמציגים למשקיעים הפוטנציאליים היה מעברה של גט לרווח תפעולי.</p>
      <p> </p>
      <figure>
        <img src="https://images1.calcalist.co.il/PicServer3/2018/08/28/842934/Shahar-Waiser_l.jpg"/>
        <figcaption>מייסד ומנכ"ל גט דייב ווייסר <br/>צילום: Dan Taylor</figcaption>
      </figure>
      <p>כעת נראה כי חלום ההנפקה לפי שווי של מעל מיליארד דולר הוא בגדר חלום ונשאר בתחום ההכרזות. גורם שמכיר מקרוב את גט ונחשף למספרים שלה אמר ל"כלכליסט" כי "פרסום של תשקיף יכול לעשות לגט מה שחשיפת התשקיף עשתה ל־WeWork".</p>
      <p><a href="https://www.calcalist.co.il/internet/articles/0,7340,L-3773955,00.html">כפי שפורסם ב"כלכליסט"</a>, שלשום הודיעה גט על כניעה לתחרות בשוק האמריקאי ויציאה ממנו שנתיים וחצי בלבד לאחר שהשקיעה 200 מיליון דולר ברכישת הפעילות של ג'ונו. במסגרת היציאה מארה"ב כל לקוחות ג'ונו עברו לקבל שירות בליפט (ראו מסגרת). כך שמעתה הפעילות של גט מתבססת על שלוש רגליים במקום ארבע ואלה הן ישראל, רוסיה ובריטניה. האם יש ביכולתן להצדיק שווי של יותר ממיליארד דולר?</p>
      <p>קשה להאמין, אם כי קרן ההשקעות VOSTOK שמחזיקה בנתח ממניות גט לא שינתה את הערכת השווי של החברה הישראלית בספריה ברמה של 1.4 מיליארד דולר. הדו"ח הכספי של הקרן לרבעון השלישי פורסם ביום חמישי האחרון ואם בסיום הרבעון השני קיימה הקרן מפגש משקיעים עם ווייסר שפרס את החזון של גט של התמקדות בשוק העסקי בלבד על חשבון השוק הקמעונאי, הרי שהפעם נשמרה שתיקה מוחלטת.</p>
      <p>גם בקרן כוססים ציפורניים כדי לראות אם גט תצליח לעמוד בהבטחות ולעבור לרווח בתום הרבעון הרביעי של 2019. אחרי הכל, מאז הקמתה ב־2010 הושקע בגט סכום אדיר של כ־800 מיליון דולר, כך שכדי להחזיר את ההשקעה לבעלי המניות הקיימים בהם אקסס של איש העסקים לן בלווטניק, קרן ההשקעות הפרטית בארינג ווסטוק וקרן דה וינצ'י (ענקית הרכב פולקסווגן כבר מחקה את ההשקעה בגט). שוויה של גט בהנפקה, לא משנה באיזו בורסה, צריך להיות גבוה משמעותית. הבעיה היא שבינתיים המצב בשווקים בהם פועלת החברה, לא תומך בשווי שקרוב לכך.</p>
      <figure>
        <img src="https://images1.calcalist.co.il/PicServer3/2019/11/18/948361/CAL026730_l.jpg"/>
        <figcaption>מונית של גט באנגליה</figcaption>
      </figure>
      <h3>רוסיה: מיקוד בשוק המוסדי במקום הפרטי</h3>
      <p>אחת הזירות המשמעותיות עבור גט פרט לארה"ב היא השוק הרוסי, שנחשב לרגל המשמעותית של החברה עד לאחרונה. אלא שמשהו לא טוב עובר על גט שם.</p>
      <p>לפני כחודש הודיעה החברה על החלפת מנכ"ל הפעילות וזאת פחות משנה מאז כניסתו של המנכ"ל הקודם שגם הוא כיהן רק שנתיים בתפקיד. המנכ"ל החדש אמור להעביר את גט למיקוד בשוק המוסדי, לאור אובדן נתח שוק מוגבר בשוק הפרטי.</p>
      <p>על רקע זה נראה כי בגט בוחנים מהלך הדומה לזה שנעשה בשוק האמריקאי של מכירת הפעילות. בקיץ האחרון ניהלה החברה משא ומתן עם שני גופי ענק ברוסיה, אך בשלב זה אף אחד מהם לא הניב עסקה. תחילה נוהלו שיחות עם חברת האינטרנט MAIL.RU שמחזיקה בחברות מוניות נוספות במדינה, אך זו תימחרה את הפעילות של גט ברוסיה ב־150 מיליון דולר בלבד. מגעים משמעותיים יותר, על פי שווי גבוה משמעותית של 600-450 מיליון דולר נוהלו עם MTS, מפעילת סלולר גדולה במדינה, אך בינתיים גם הם לא הבשילו לעסקה.</p>
      <p>מי שכן הצליח לסגור בינתיים עסקה, שמסבכת את מצבה של גט בשוק הרוסי היא יאנדקס, השחקנית הגדולה ביותר שמחזיקה בנתח של 27% משוק המוניות הרוסי עם השחקנית השניה בגודלה VESET שלה נתח של 12%, על פי נתונים של מרכז המידע הממשלתי של רוסיה. על פי אותם הנתונים, גט היא כמעט השחקנית הקטנה ביותר בשוק הזה עם נתח של 5% כשלפניה עוד חברה בשם MAXIM עם 9% מהשוק ואחריה רק סיטימוביל עם 1%. ב־2017 עוד החזיקה גט בנתח דו־ספרתי מהשוק.</p>
      <p>בינתיים העסקה בין יאנדקס לווזט עוד לא נסגרה, בין היתר משום שגט פנתה לרשות ההגבלים העסקיים של רוסיה בטענה כי המיזוג ייצור חברה שתחזיק ביותר ממחצית מהשוק. גם אם לא התקבלה החלטה בנושא, ביאנדקס הגישו באחרונה מחדש את מסמכי המיזוג ומתעקשים כי נתח השוק יהיה נמוך מ־50%. </p>
      <figure>
        <img src="http://www.calcalist.co.il/PicServer3/2019/11/19/948604/1NL.jpg"/>
      </figure>
      <p>פעילותה של יאנדקס מוניות, שכוללת גם מספר מדינות שכנות של רוסיה ואת ישראל, הצליחה לעבור לרווח לפני מס והפחתות לאחר שהכנסותיה הוכפלו בתשעת החודשים הראשונים של השנה ל־400 מיליון דולר לעומת התקופה המקבילה ב־2018. אם עושים חישוב גס על בסיס נתוני נתחי השוק ברוסיה וההכנסות שמציגה יאנדקס, הרי שההכנסות השנתיות של גט ברוסיה נעות סביב 100 מיליון דולר. מכיוון שכך, השווי שהציעה לווייסר MAIL.RU היה ריאלי למדי לנוכח ירידת המחירים בשוק הרוסי וירידת נתח השוק של החברה הישראלית בו.</p>
      <h3>בריטניה: גט דיווחה על מעבר לרווחיות</h3>
      <p>לונדון הייתה אמורה להיות אחד ממנועי הצמיחה של גט ועל פי ניתוח של אנליסטים בבנק HSBC לפני שנה היא אף הוכתרה כמי שמייצרת יחד עם ניו יורק מחצית מהכנסות החברה. בספטמבר האחרון ציין מארק און, מנכ"ל גט כי החברה עברה לרווחיות בפעילותה באנגליה. על רקע הנוכחות של החברה שם, נשקלה בורסת לונדון כאחת האכסניות האפשריות להנפקת החברה. אבל כאמור, בשלב זה לא נראה כי ההנפקה בכלל באופק.</p>
      <h3>ישראל: יאנגו של יאנדקס ממשיכה לזנב</h3>
      <p>אם עד לפני שנה שלטה גט ללא עוררין בשוק הזמנת המוניות הדיגיטלית בישראל, הרי שבשנה האחרונה עשתה יאנדקס את כל הדרך מרוסיה כדי לזנב בה גם כאן. אמנם בשלב זה גט עדיין גדולה לאין שיעור מהמתחרה הזרה שפועלת בשוק המקומי תחת המותג "יאנגו" אותו אימצה בחו"ל, אך על פי גורמים בשוק המוניות הקרב מתחיל להתחמם.</p>
      <p>לדבריהם יאנגו, שסבלה בתקופה הראשונה ממיעוט נהגים, כבר הגיעה לאלפי נהגים שעובדים עימה. זהו עדיין מספר נמוך משמעותית מכ־10 אלף נהגים שעובדים עם גט, אך הצמיחה של יאנגו מהירה ובגט נוקטים בצעדים אגרסיביים כדי להתמודד עם התחרות.</p>
      <figure>
        <img src="https://images1.calcalist.co.il/PicServer3/2018/11/15/861410/YAN1L.jpg"/>
        <figcaption>מונית של יאנגו. עשתה את הדרך מרוסיה לישראל כדי להיאבק בגט <br/>צילום: yandex</figcaption>
      </figure>
      <p>כך למשל, תחנות מוניות שמתחילות לעבוד עם יאנגו, מקבלות אולטימטום מגט "זה או הם או אנחנו" ונהגים שמוסיפים מיתוג של יאנגו על הרכב מעודכנים שהם יורדים בתעדוף חלוקת הנסיעות בגט. יאנגו הודיעה בשבוע שעבר על הרחבת השירות שלה לבאר שבע, חיפה והקריות לאחר שעד היום פעלה בערי גוש דן, נתניה, אשדוד ואשקלון. בחברה מציינים כי העיתוי נקבע מראש ואינו קשור להתפתחות כזו או אחרת בשוק הישראלי.</p>
      <p>אחד הגורמים שמסייעים לגט בהתמודדות מול יאנדקס, היא עננת המעורבות של הממשל הרוסי שמרחפת מעל החברה. באחרונה צנחה מניית יאנדקס, שנסחרת בניו יורק ובמוסקבה, כאשר ברקע ניסיונות חקיקה ברוסיה אשר מגבירים את מעורבות הממשל ואחזקותיו בחברות טכנולוגיה. עבור יאנדקס, פעילות המוניות היא רק זרוע אחת, כאשר עיקר פעילותה היא הפעלת מנוע החיפוש הפופולרי ביותר ברוסיה ופיתוח רכב אוטונומי.</p>
      <p>אתמול הודיעה יאנדקס כי גיבשה תוכנית להקמת גוף בשם "קרן האינטרס הציבורי" שלא תהיה קשורה לבעלי השליטה של החברה ולכאורה גם לא לממשל, והיא תוכל למנות דירקטורים.</p>
      <p>אך גם אם גט תצליח לבלום את התחרות של יאנגו בישראל, אשר לטענת גורמים בשוק המוניות, צוברת לקוחות בשוק ההזמנות המקווונות, הפעילות בישראל נותרת הרגל הצומחת והמשגשגת היחידה של גט. רגל כזו, מוצלחת, ככל שתהיה, לא יכולה לעמוד מאחורי שווי של יותר ממיליארד דולר לחברה.</p>
      <p>את תגובת גט לא ניתן היה להשיג.</p>
      <p>  </p>
      <p>
        <b>* * *</b>
      </p>
      <p>
        <b>החלום האמריקאי ושברו</b>
      </p>
      <h3>כך גט הלכה לאיבוד ברחובות ניו יורק</h3>
      <p>הכניסה לניו יורק היא ככל הנראה הטעות הגדולה שעשתה חברת גט (Gett), כאשר החלה בתוכניות ההתרחבות העולמיות שלה.</p>
      <p>ניו יורק אינה עיר ככל הערים בעולם. אמנם תנועת המוניות שם היא הגדולה בעולם, אבל גם התחרות והרגולציה המקומית הן הגדולות בעולם. התחרות מול המוניות הצהובות, אובר, ליפט ועוד ומצד שני עיריית ניו יורק שמערימה על החברות קשיים חדשות לבקרים הופכת את הכניסה לעיר לאתגר כמעט בלתי אפשרי לחברות שאין להן עומק משאבים.</p>
      <p>גט הרגישה את זה מהר מאוד ובניסיון הראשון שלה להתמודד עם הקושי הזה רכשה את חברת ג'ונו, בעסקה שהוערכה אז ב־200 מיליון דולר. בגט האמינו שג'ונו, שהציעה מודל תפעולי שונה בעיר שהתבטא בעיקר בנהגים שאוהבים את החברה ורוצים לעבוד איתה, תעזור להם במלחמה מול הענקיות. אמונה זו התבררה מהר מאוד כמוטעית.</p>
      <p>מאז 2018, זמן לא רב לאחר הרכישה, גט ניסתה למכור את הפעילות של ג'ונו. בעיתונות האמריקאית, שדיווחה על ניסיונות המכירה, הופיעו ציטוטים של בכירים בתעשייה שטענו שאין מה לקנות בחברה למעט רשימת נהגים ונוסעים. ואכן, גט לא הצליחה למכור את הפעילות ונאלצה לסגור אותה, ובכך לסגור את הדלת על הכניסה הכושלת לניו יורק.</p>
      <p>הכישלון בכניסה לניו יורק לקח מגט משאבים כספיים עצומים שאין לה ותשומת לב ניהולית שגרמה לה לא לשים לב לשווקים אחרים שהיו זמינים עבורה הרבה יותר. גט בחרה במודע לנסות להתמקד במקומות שבהם היא כבר פרוסה - ניו יורק, רוסיה, לונדון וישראל - ולא להיכנס לשווקים אחרים. להחלטה זו יש מחיר עצום כשהחברה סוגרת את הפעילות הצרכנית בניו יורק ונשארת רק עם שלושה שווקים.</p>
      <p>בצד השני, גט הבינה שיש לה כוח רב בעולם התאגידי. על פי החברה, היא משרתת כיום 15 אלף עסקים ברחבי העולם. לכן, היא חברה למתחרתה ליפט. לליפט אין נגיעה רבה בעולם העסקי, אבל היא פרוסה ב־650 ערים בארצות הברית ויש לה רצון עז לפעילות נוספת שאולי תעשה אותה רווחית. שיתוף הפעולה בין החברות מאפשר לכל לקוח עסקי של גט שיגיע לארצות הברית מתחילת 2020 להזמין מונית מגט ולקבל שירות מליפט.</p>
      <p>עבור גט זו הזדמנות להציע שירות בכל ארצות הברית, בלי להשקיע כסף שאין לה. עבור ליפט זו דריסת רגל במקומות שבהם לא היתה עדיין ופרנסה רבה לנהגיה. הבשורה עבור ליפט היתה כל כך טובה, שהמניה שלה זינקה במסחר בארצות הברית בתגובה לידיעה, בעוד המניה של המתחרה הענקית אובר ירדה. הזינוק הביא לליפט תוספת שווי של כ־650 מיליון דולר, סכום קטן בהשוואה למיליוני הדולרים שהיא הזרימה לקופתה של גט.</p>
      <p>
        <b>מאיר אורבך</b>
      </p>
    </article>
  </body>
</html>