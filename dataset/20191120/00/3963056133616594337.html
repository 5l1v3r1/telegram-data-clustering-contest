<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mind_the_gap/bambini_violenza_mamme_testimoni_giornata_diritti_infanzia-4873451.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="«Papà picchia mamma», mezzo milione di bimbi testimoni di violenze in casa"/>
    <meta property="og:description" content="Vittime della violenza, proprio come le loro mamme. I bambini guardano, soffrono e restano segnati per sempre. Testimoni silenziosi e impotenti di abusi, maltrattamenti, botte e minacce. Si calcola..."/>
  </head>
  <body>
    <article>
      <h1>«Papà picchia mamma», mezzo milione di bimbi testimoni di violenze in casa</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p><b><a href="http://www.ilmessaggero.it/ricerca/vittime-violenza">Vittime della violenza</a></b>, proprio come le loro <b><a href="http://www.ilmessaggero.it/ricerca/mamme">mamme</a></b>. I <b><a href="http://www.ilmessaggero.it/ricerca/bambini">bambini</a></b> guardano, soffrono e restano segnati per sempre. Testimoni silenziosi e impotenti di abusi, maltrattamenti, botte e minacce. <b>Si calcola che siano mezzo milione quelli che  negli ultimi 5 anni in Italia hanno assistito nelle loro case alla violenza subita dalle madri</b>. Sono più di 1,4 milioni le mamme vittime - secondo <b><a href="http://www.ilmessaggero.it/iricerca/save-the-children">Save the Children </a></b>-  e più di 1 donna su 10 ha temuto per la propria vita o per quella dei propri figli e in quasi la metà dei casi i loro bambini hanno assistito direttamente ai maltrattamenti.</p>
      <p>Un fenomeno ancora sommerso, quello della violenza assistita, che rappresenta la seconda forma più diffusa di maltrattamento sull’infanzia. <b>Oggi 20 novembre si celebra la Giornata Internazionale dei Diritti dell’Infanzia e dell’Adolescenza</b>. Sono passati 30 anni da quando, il 20 novembre del 1989, l'assemblea generale dell'Onu ha adottato la convenzione sui diritti dell'infanzia e dell'adolescenza. L'Italia l'ha ratificata il 27 maggio del 1991. Se oggi tutti i bambini del mondo hanno gli stessi diritti, qualsiasi sia il loro sesso, luogo di nascita, religione e lingua, e oltre ad avere gli stessi diritti sono protetti e tutelati lo si deve a questo documento.</p>
      <p>
        <a href="https://www.ilmessaggero.it/mind_the_gap/news/bambine_spose_matrimonio_violenza_onu_donne_mind_the_gap-4868571.html">Lo choccante fenomeno mondiale delle spose bambine, 33 mila al giorno</a>
      </p>
      <p>
        <a href="https://economia.ilmessaggero.it/news/save_the_children_bambini_poveri-4811941.html">Save the children: in dieci anni triplicati bambini e ragazzi poveri</a>
      </p>
      <p>In occasione della giornata internazionale, Save the Children, sostenuta da Ikea Italia, lancia una petizione – disponibile sul sito https://www.savethechildren.it/ViolenzaAssistita - per chiedere alle istituzioni di mettere in atto azioni concrete a favore dei minori testimoni della violenza domestica e degli orfani dei femminicidi.<br/>Dal 20 al 24 novembre alcuni disegni, ispirati a quelli realizzati da bambini che vivono situazioni di violenza, saranno collocati negli spazi espositivi di tutti i negozi Ikea. Alla fine del percorso un muro svelerà il significato dei disegni, sottolineando quanto sia importante cogliere i segnali che i bambini esprimono e che spesso invece rischiano di rimanere ignorati benché siano sotto i nostri occhi. <br/>«É necessario un intervento ampio e capillare che ponga al centro i diritti dell’infanzia e che coinvolga le istituzioni, la società civile, le scuole e tutti gli attori del sistema di protezione per far emergere i singoli casi, far cadere il velo della reticenza e proteggere i minorenni che vivono situazioni di violenza domestica», dice Fosca Nomis, responsabile relazioni istituzionali di Save the Children.</p>
      <p>.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/mind_the_gap/bambine_spose_matrimonio_violenza_onu_donne_mind_the_gap-4868571.html"/>
        <a href="https://www.ilmessaggero.it/economia/news/save_the_children_bambini_poveri-4811941.html"/>
        <a href="https://www.ilmessaggero.it/video/mind_the_gap/la_campagna_di_chiara_francini_le_bambine-4789316.html"/>
        <a href="https://www.ilmessaggero.it/mind_the_gap/donne_violenze_bambine_matrimoni_precoci_unicef_save_the_children_mind_the_gap-4791466.html"/>
        <a href="https://www.ilmessaggero.it/mind_the_gap/bambine_chiara_francini_save_the_children_campagna_felpe-4789298.html"/>
      </related>
    </article>
  </body>
</html>