<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=78973"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Antimicrobicoresistenza. Fnomceo: “Aumentare consapevolezza dei medici nella prescrizione”"/>
    <meta property="og:description" content="- 58000 crediti Ecm in un mese, per un totale, sino ad ora, di 7190 partecipanti: sono i primi numeri di “Antimicrobial Stewardship”, il corso di formazione a distanza sull’uso consapevole degli antimicrobici messo in campo dal “Gruppo di coordinamento della strategia nazionale di contrasto dell’antimicrobico-resistenza” (Gtc) e disponibile per i medici e gli odontoiatri italiani sulla piattaforma Fadinmed.   A fare il punto, Guido Giustetto, referente della Federazione nazionale degli Ordini dei Medici chirurghi e Odontoiatri all’interno del Gtc, aprendo ieri presso il Ministero della Salute di Via Ribotta il Corso dedicato sempre all’antimicrobico-resistenza ma focalizzato sull’approccio One-Health, che vede insieme medici, veterinari e farmacisti. Sì, perché, come hanno più volte affermato ieri gli esperti delle diverse professioni, quella dell’antimicrobico-resistenza è un’emergenza globale, che coinvolge persone, animali, ambiente. E solo un approccio multidisciplinare può garantire la soluzione di questo…"/>
  </head>
  <body>
    <article>
      <h1>Antimicrobicoresistenza. Fnomceo: “Aumentare consapevolezza dei medici nella prescrizione”</h1>
      <h2>
        <i>Occasione per fare il punto il corso di formazione a distanza sull’uso consapevole degli antimicrobici messo in campo dal “Gruppo di coordinamento della strategia nazionale di contrasto dell’antimicrobico-resistenza”.</i>
      </h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front7651619.jpg" width="150" height="150"/>
      </p>
      <p>- 58000 crediti Ecm in un mese, per un totale, sino ad ora, di 7190 partecipanti: sono i primi numeri di “Antimicrobial Stewardship”, il corso di formazione a distanza sull’uso consapevole degli antimicrobici messo in campo dal “Gruppo di coordinamento della strategia nazionale di contrasto dell’antimicrobico-resistenza” (Gtc) e disponibile per i medici e gli odontoiatri italiani sulla piattaforma Fadinmed.<br/> <br/>A fare il punto, <b>Guido Giustetto</b>, referente della Federazione nazionale degli Ordini dei Medici chirurghi e Odontoiatri all’interno del Gtc, aprendo ieri presso il Ministero della Salute di Via Ribotta il Corso dedicato sempre all’antimicrobico-resistenza ma focalizzato sull’approccio One-Health, che vede insieme medici, veterinari e farmacisti. Sì, perché, come hanno più volte affermato ieri gli esperti delle diverse professioni, quella dell’antimicrobico-resistenza è un’emergenza globale, che coinvolge persone, animali, ambiente. E solo un approccio multidisciplinare può garantire la soluzione di questo problema che costa – secondo l’Organizzazione mondiale della Sanità - ogni anno la vita a 700mila persone nel mondo, 33mila in Europa, 11mila solo in Italia.</p>
      <p> <br/>“Occorre mettere in comune le conoscenze e competenze di base dei medici, veterinari, farmacisti in tema di Antimicrobicoresistenza – ha affermato Giustetto -. Manca infatti la consapevolezza reciproca delle azioni migliorative messe in atto nei diversi settori. Il contrasto all’Antimicrobico-resistenza è invece una problematica da condividere e che richiede integrazione interprofessionale”.<br/> <br/>“Per quanto riguarda i medici, che sono responsabili delle prescrizioni per uso umano, occorre aumentare la consapevolezza e la sensibilità sull’aspetto anche sociale della prescrizione di antibiotici – ha continuato -. Gli antibiotici sono infatti gli unici farmaci la cui prescrizione impropria ha ricadute anche a livello sociale, perché ne compromette l’efficacia per la collettività. Non è infatti la persona, il singolo organismo, a diventare resistente ma le popolazioni di batteri che via via si selezionano”.<br/> <br/>“Come aumentare questa consapevolezza? – ha concluso -. Sicuramente con la formazione: grazie alla collaborazione con il Gruppo di coordinamento ministeriale abbiamo organizzato il primo corso Fad e questo evento residenziale. Evento che diventerà, nel 2020, esso stesso un corso di Formazione a distanza. E poi con la comunicazione, come stiamo facendo attraverso il sito Dottoremaeveroche, che diffonde buone pratiche di salute”.<br/> <br/>Ultimo appuntamento della Settimana mondiale sull’uso consapevole degli Antibiotici con il “Gruppo di coordinamento della strategia nazionale di contrasto dell’antimicrobico-resistenza” venerdì 22 novembre, sempre al Ministero della Salute, con un Convegno sull’antimicrobico resistenza. Ad aprire i lavori, alle 9,35, sarà il Ministro della Salute <b>Roberto Speranza</b>.</p>
    </article>
  </body>
</html>