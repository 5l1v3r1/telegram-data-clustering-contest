<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774142,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="התקיפה בסוריה לא תזעזע את ההתבססות האיראנית"/>
    <meta property="og:description" content="משמרות המהפיכה ממשיכות להזרים מיליוני דולרים להקמת קומפלקס צבאי אדיר בסוריה, בסמוך לגבול עם עיראק - &quot;בסיס האימאם עלי&quot; - שגם לאחר תקיפות לא נעצרה הקמתו; איראן פועלת להעמיק את שליטתה באיזור אסטרטגי נוסף - החוף הסורי"/>
  </head>
  <body>
    <article>
      <h1>התקיפה בסוריה לא תזעזע את ההתבססות האיראנית</h1>
      <h2>משמרות המהפיכה ממשיכות להזרים מיליוני דולרים להקמת קומפלקס צבאי אדיר בסוריה, בסמוך לגבול עם עיראק - "בסיס האימאם עלי" - שגם לאחר תקיפות לא נעצרה הקמתו; איראן פועלת להעמיק את שליטתה באיזור אסטרטגי נוסף - החוף הסורי</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">דורון פסקין</a></address>
      <p>התקיפה הישראלית הנרחבת <a href="https://www.calcalist.co.il/local/articles/0,7340,L-3774099,00.html">בסוריה כנגד מטרות איראניות </a>ושל צבא סוריה מעלה את רף המתח באזור ומגבירה את החשש מפני התרחבות העימות.</p>
      <p>עם זאת, טועה מי שחושב כי תקיפה כזו או אחרת תוכל לעצור את ההתבססות האיראנית בסוריה שמעמיקה בכל יום.</p>
      <figure>
        <img src="https://images1.calcalist.co.il/PicServer3/2019/01/21/878389/90158713951100640360no.jpg"/>
        <figcaption>תקיפה בסוריה (ארכיון)</figcaption>
      </figure>
      <p>בעוד השלטונות באיראן <a href="https://www.calcalist.co.il/world/articles/0,7340,L-3774080,00.html">מתמודדים עם גל מחאות</a> בעקבות העלאת מחירי הדלק, משמרות המהפכה ממשיכים להזרים מיליוני דולרים להקמת הקומפלקס הצבאי האדיר במזרח סוריה "בסיס האימאם עלי".</p>
      <p>המתקן מוקם בסמוך לעיר הסורית בוכמאל, בקרבת הגבול עם עיראק. לפני שבועות אחדים בסיס זה הותקף מהאוויר (אז דווח כי 21 איראנים נהרגו) אך הדבר לא עצר את המשך הקמתו. לפי סוכנויות ביון זרות, האיראנים הקימו רשת מנהרות תת קרקעיות במתקן, שמשמרות המהפכה מייחסים לו חשיבות אסטרטגית גדולה - מאחר שהוא אמור לקלוט טילים ארוכי טווח ואמל"ח איראני נוסף שיאפשר לאנשיו של מפקד "כוח אלקודס", קאסם סולימאני, לשגר טילים מדויקים למטרות נבחרות במדינות השכנות, כולל ישראל.</p>
      <p>אבל האיראנים אינם מסתפקים רק באזור המזרחי של סוריה. בחודשים האחרונים העמיקו האיראנים את שליטת בעוד מיקום אסטרטגי בסוריה – החוף הסורי. ההתמקדות בחוף הסורי מגיעה כחלק מהיריבות המתרחבת מתחת לפני השטח בין מוסקבה לבין טהראן ביחס להשתלטות על נכסיה של סוריה. אין להקל ראש בהתפתחות זו שכן היא תאפשר לאיראן לפתוח בסיסים ימיים לחופי הים התיכון וכן תאפשר לה קווי אספקה וסחר נוספים על פני הציר היבשתי בין טהרן לבין דמשק שצריכה לעבור בטריטוריה העיראקית הבלתי יציבה.</p>
      <p>התקיפה הישראלית הלילה מקרבת את העימות עם איראן. עם זאת, כרגע הפוקוס של השלטונות באיראן הוא לדכא לחלוטין את המחאה הנוכחית ברחובות עריה של המדינה. למרות הניסיונות של משטר האייתולות להמעיט בחשיבות ובהיקף העימות הפנימי, ישנם דיווחים בלתי מאומתים כי מספר ההרוגים מאז יום שישי חצה את רף ה-100. הדבר מעיד כי עוצמת ההפגנות משמעותית דבר המעיד על התסכול הגובר בקרב האיראנים נוכח מדיניות הדיכוי, הכישלון הכלכלי והשחיתות מצד השלטון.</p>
      <p>החדשות הרעות הן שלא נראה כי ההתפתחויות האחרונות יפגעו בנחישות המשטר האיראני להמשיך במאמציו להשתלט על עוד נכסים באזור, ובדגש על סוריה.</p>
      <p>
        <b>הכותב הנו מנהל חברת קונקורד המזה"ת </b>
        <b>
          <a href="http://www.concordmena.com/">www.concordmena.com</a>
        </b>
      </p>
    </article>
  </body>
</html>