<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699244/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84-%D9%87%DB%8C%DA%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%AF%D8%B1-%DA%A9%D8%A7%D9%84%D8%A7%D9%87%D8%A7-%D9%88-%D8%AE%D8%AF%D9%85%D8%A7%D8%AA-%D8%AF%D9%88%D9%84%D8%AA%DB%8C-%D9%86%D8%AF%D8%A7%D8%B1%DB%8C%D9%85-%DA%AF%D8%A7%D9%87%DB%8C-%D8%A7%D9%88%D9%82%D8%A7%D8%AA-%D9%86%D8%A7%DA%86%D8%A7%D8%B1%DB%8C%D9%85-%D9%87%D8%B2%DB%8C%D9%86%D9%87-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%DA%A9%D9%86%D9%88%D9%84%D9%88%DA%98%DB%8C-%D8%B1%D8%A7-%D9%BE%D8%B1%D8%AF%D8%A7%D8%AE%D8%AA-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سخنگوی دولت: تا پایان امسال هیچ افزایش قیمتی در کالاها و خدمات دولتی نداریم/ گاهی اوقات ناچاریم هزینه سوء استفاده از تکنولوژی را پرداخت کنیم"/>
    <meta property="og:description" content="گزارشی که در دولت امروز از ناآرامی ها ارائه شد نشان داد که ما مساله خاصی در این زمینه نداشتیم و دیروز هم فقط در نقاطی کوکتل مولوتف پرتاب می‌کردند و حملات این چنینی و ایذایی بوده است و چیزی که وجه عمومی داشته باشد مشاهده نشده بود."/>
  </head>
  <body>
    <article>
      <h1>سخنگوی دولت: تا پایان امسال هیچ افزایش قیمتی در کالاها و خدمات دولتی نداریم/ گاهی اوقات ناچاریم هزینه سوء استفاده از تکنولوژی را پرداخت کنیم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>گزارشی که در دولت امروز از ناآرامی ها ارائه شد نشان داد که ما مساله خاصی در این زمینه نداشتیم و دیروز هم فقط در نقاطی کوکتل مولوتف پرتاب می‌کردند و حملات این چنینی و ایذایی بوده است و چیزی که وجه عمومی داشته باشد مشاهده نشده بود.</b>
      </p>
      <p>سخنگوی دولت گفت:‌ هیچ کدام از دستگاه‌ها و شرکت‌های دولتی اجازه نخواهند داشت تا پایان سال۹۸ در کالاها و خدماتشان افزایش قیمت داشته باشند.</p>
      <p>به گزارش ایرنا، علی ربیعی روز چهارشنبه در حاشیه هیات دولت افزود: دولت جمهوری اسلامی ایران از رفتار و درک شرایط توسط مردم سپاسگزار است و هرچقدر هم برخی رسانه ها خواستند جریان سازی و رهبرسازی کنند مردم با هوشمندی بیشتری از آنها فاصله گرفتند.</p>
      <p>وی ادامه داد: بازهم در جلسه هیات دولت این موضوع ناآرامی ها مطرح شد و همچنین از هوشمندی رهبر معظم انقلاب و مواضع هوشمندانه ایشان که آنچنان ایستادند و با یک پیش بینی از تحرکاتی که داشتند موضع گیری کردند و آبی بر آتشی که بسیاری آن را برافروخته بودند ریختند.</p>
      <p>سخنگوی دولت گفت: گزارشی که در دولت امروز از ناآرامی ها ارائه شد نشان داد که ما مساله خاصی در این زمینه نداشتیم و دیروز هم فقط در نقاطی کوکتل مولوتف پرتاب می‌کردند و حملات این چنینی و ایذایی بوده است و چیزی که وجه عمومی داشته باشد مشاهده نشده بود.</p>
      <p>
        <b>تا پایان امسال هیچ افزایش قیمتی در خدمات دولتی نداریم</b>
      </p>
      <p>ربیعی با بیان اینکه تصمیم دولت آن است که تا پایان سال ۹۸ هیچ افزایش قیمتی در خدمات دولتی نداشته باشیم، اظهار داشت: هیچ کدام از دستگاه‌ها و شرکت‌های دولتی اجازه نخواهند داشت که در کالاها و خدماتشان افزایش قیمت داشته باشند.<br/><br/>سخنگوی دولت یادآور شد: همچنین امروز تاکید شد صمت و جهاد کشاورزی و بخش حمل و نقل نظارت و کنترل بی وقفه ای و نه مقطعی برای جلوگیری از سوء استفاده و بهانه‌گیری برای افزایش قیمت به بهانه بنزین را ادامه دهند و در هر جلسه هیات دولت، گزارشی از این اقدامات ارائه خواهد شد. <br/><br/>وی اضافه کرد: امروز در برخی از بیرون ماندگان از سهمیه نیز بحث شد و وزارت نفت به همراه وزارت کشور و وزارت صنعت،معدن و تجارت ساماندهی خواهند کرد تا این افراد در سامانه هایی که پیش‌بینی می‌شود، تصمیم‌گیری کنند.</p>
      <p><b>بخش اعظم فعالیت‌های اقتصادی روی شبکه ملی اطلاعات استوار شده است</b><br/><br/>دستیار ارتباطات اجتماعی با بیان اینکه در جلسه امروز هیات دولت گزارشی از شبکه ملی اطلاعات ارائه شد، تصریح کرد: از وزیر ارتباطات بابت تلاش‌های انجام شده تشکر شد. امروز برخلاف کسانی که گفتند کاری در این رابطه انجام نشده است، نشان داده شد که بخش اعظمی از فعالیت‌های اقتصادی روی این شبکه استوار شده است که باعث خوشحالی است. تداوم فعالیت شبکه و تقویت آن مورد تاکید قرار گرفت. <br/><br/>ربیعی با بیان اینکه بحث اینترنت و اتصال آن در جلسه امروز هیات دولت مطرح شد، خاطرنشان کرد: بررسی این مسئله به شورای امنیت کشور محول شده است. این ملاحظه در دستور قرار گرفته که اینترنت در استان ها برقرار شود تا نگرانی افرادی که در فضای مجازی کسب و کاری دارند، برطرف شود.</p>
      <p><b>گاهی اوقات ناچاریم هزینه سوء استفاده از تکنولوژی را پرداخت کنیم</b><br/><br/>وی خاطرنشان کرد: همه ما می‌پذیریم که گاهی اوقات ناچاریم هزینه سوء استفاده از تکنولوژی را پرداخت کنیم چرا امنیت برای ما بسیار مهمتر است.</p>
    </article>
  </body>
</html>