<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-pervez-musharraf-likely-to-hang-court-researve-verdict-2859102.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T00:58:32+00:00"/>
    <meta property="og:title" content="सैनिक तानाशाह रहे परवेज मुशर्रफ को देशद्रोह के मामले में हो सकती है फांसी"/>
    <meta property="og:description" content="पाकिस्तान की एक विशेष अदालत ने मंगलवार (19 नवंबर) को पूर्व सैनिक तानाशाह जनरल परवेज मुशर्रफ के खिलाफ देशद्रोह मामले में अपना फैसला सुरक्षित रख लिया है। मुशर्रफ को इस मामले में दोषी करार दिया जाता है,..."/>
  </head>
  <body>
    <article>
      <h1>सैनिक तानाशाह रहे परवेज मुशर्रफ को देशद्रोह के मामले में हो सकती है फांसी</h1>
      <address><time datetime="2019-11-20T00:58:32+00:00">20 Nov 2019, 00:58</time> by <a rel="author">एजेंसी,इस्लामाबाद</a></address>
      <p>पाकिस्तान की एक विशेष अदालत ने मंगलवार (19 नवंबर) को पूर्व सैनिक तानाशाह जनरल परवेज मुशर्रफ के खिलाफ देशद्रोह मामले में अपना फैसला सुरक्षित रख लिया है। मुशर्रफ को इस मामले में दोषी करार दिया जाता है, तो उन्हें फांसी की सजा हो सकती है। पाकिस्तानी मीडिया रिपोर्ट के मुताबिक, तीन सदस्यीय पीठ की अगुवाई कर रहे न्यायमूर्ति वकार अहमद सेठ ने पूछा कि मुशर्रफ के वकील कहां हैं।</p>
      <p>अदालत के एक विशेष रजिस्ट्रार ने उन्हें बताया कि वकील उमरा करने गए हैं। इसके बाद, न्यायमूर्ति सेठ ने कहा कि पूर्व राष्ट्रपति के वकील को मंगलवार (19 नवंबर) को अपनी दलीलें पेश करने का तीसरा मौका दिया गया था। सुनवाई थोड़े समय के लिए स्थगित कर दी गई, जिसके बाद अदालत ने कहा कि मामले में फैसला 28 नवंबर को सुनाया जाएगा।</p>
      <p><b>नवाज इलाज के लिए लंदन रवाना</b><br/>पाकिस्तान के पूर्व प्रधानमंत्री नवाज शरीफ मंगलवार (19 नवंबर) को उपचार के लिए एयर एंबुलेंस से लंदन रवाना हो गए। एयर एम्बुलेंस में गहन चिकित्सा इकाई और शल्य चिकित्सा कक्ष स्थापित किए गए हैं। पीएमएलएन की प्रवक्ता मरियम औरंगजेब ने पीटीआई-भाषा को बताया कि नवाज को इलाज के लिए लंदन के हार्ले स्ट्रीट क्लिनिक ले जाया जाएगा। जरूरत पड़ने पर बोस्टन भेजा जाएगा। उनके साथ उनके भाई शहबाज शरीफ और चिकित्सक अदनान खान भी गए।   </p>
    </article>
  </body>
</html>