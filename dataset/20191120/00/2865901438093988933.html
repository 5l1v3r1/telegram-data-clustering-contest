<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/od-bozica-u-minhenu/342925"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Od Božića u Minhenu?"/>
    <meta property="og:description" content="Više nema prepreke za Bajern i Poketina, jedino je pitanje da li to treba Bavarcima"/>
  </head>
  <body>
    <article>
      <h1>Od Božića u Minhenu?</h1>
      <h2>Više nema prepreke za Bajern i Poketina, jedino je pitanje da li to treba Bavarcima</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Ovakvom se božićnom poklonu u Minhenu sigurno nisu nadali. <b>Maurisio Poketino</b> od sinoć je slobodan trener, nakon razlaza sa Totenhemom, a naravno da se u Bavarskoj odmah povelo pitanje angažovanja Argentinca. Sjajni stručnjak se nije proslavio u Londonu po broju titula, ali je iza njega ostalo izuzetno fudbalsko nasleđe i lekcija o transformaciji običnog tima u top klasu, ma šta ko mislio i koliko mrzeo Pevce.</p>
      <p>Za Bajern je ovakav rasplet stvari dar od boga. <b>Poketino</b> je od sinoć definitivno prva trenerska želja u Minhenu (isplivao ispred <b>Gvardiole, Ten Haga</b> i <b>Tuhela</b>) ukoliko se odluče za zimsku rokadu. <b>Kristijan Falk</b>, urednik <i>SportBilda</i>, raspalio je sinoć društvene mreže objavom da <i><b>"Zima dolazi"</b></i> kojom očigledno aludira na angažman Argentinca na klupi rekordnog šampiona Nemačke.</p>
      <p>Poznati novinar (prvi imao vest o smeni <b>Kovača</b>) piše da je <b>Poketino</b> sada glavni favorit za klupu Bavaraca, ukoliko u klubu budu želeli da zamene <b>Hansija Flika</b>. Podsetimo, nekadašnji asistent <b>Joahima Leva</b> dobio je prošlog petka poverenje da vodi Bajern do Božića (uz nadu i do kraja sezone), ali je jasno da će o njegovoj sudbini na klupi suditi isključivo rezultati kluba u završnih mesec dana.</p>
      <p>Pred Bajernom je šest utakmica u Bundesligi i dve u Ligi šampiona, a ukoliko <b>Flik</b> nastavi sa impresivnim partijama kao protiv Olimpijakosa i Borusije iz Dortmunda (protivnik mu nije šutnuo na gol) pitanje je da li će se u klubu odlučiti na dovođenje <b>Poketina</b>. Dobra strana potencijalnog novogodišnjeg angažovanja Argentinca bila bi što bi imao mesec dana da spremi tim (toliko traje zimska pauza u Nemačkoj) pa bi na proleće mogao da krene od nule.</p>
      <p>Odluku će na krjau morati da donese <b>Karl Hajnc Rumenige</b>.</p>
      <figure>
        <img src="https://mozzartsport.com/upload/CKEditor/Baneri/2.-Vulin-1080x1080px.jpg"/>
      </figure>
      <p><b>Foto</b>: <i>Reuters </i></p>
    </article>
  </body>
</html>