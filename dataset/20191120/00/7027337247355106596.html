<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699163/%DB%8C%DA%A9-%D9%85%D9%82%D8%A7%D9%85-%DA%A9%D8%A7%D8%AE-%D8%B3%D9%81%DB%8C%D8%AF-%D8%AF%D8%B1%D8%AE%D9%88%D8%A7%D8%B3%D8%AA-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%AA%D8%AD%D9%82%DB%8C%D9%82-%D8%AF%D8%B1%D8%A8%D8%A7%D8%B1%D9%87-%D8%A8%D8%A7%DB%8C%D8%AF%D9%86-%D8%B1%D8%A7-%D8%AA%D8%A7%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="یک مقام کاخ سفید درخواست ترامپ برای تحقیق درباره بایدن را تایید کرد"/>
    <meta property="og:description" content="عضو شورای امنیت ملی کاخ سفید تایید کرد ترامپ در تماس تلفنی با همتای اوکراینی خود خواستار تحقیق درباره &quot;هانتر بایدن&quot; فرزند معاون اول اوباما و شرکت انرژی &quot;بوریسما&quot; شده است."/>
  </head>
  <body>
    <article>
      <h1>یک مقام کاخ سفید درخواست ترامپ برای تحقیق درباره بایدن را تایید کرد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038727_746.jpg"/>
      </figure>
      <p>عضو شورای امنیت ملی کاخ سفید تایید کرد ترامپ در تماس تلفنی با همتای اوکراینی خود خواستار تحقیق درباره "هانتر بایدن" فرزند معاون اول اوباما و شرکت انرژی "بوریسما" شده است.</p>
      <p>به گزارش ایرنا سرهنگ الکس وایندمن روز سه شنبه در سومین نشست علنی تحقیقات استیضاح دونالد ترامپ که در کمیته اطلاعات مجلس نمایندگان آمریکا برگزار شد، به عنوان شاهد حضور یافت و افزود: سیاست ما در حمایت از حاکمیت اوکراین و ساختارهای آزاد و دوکراتیک این کشور، مورد حمایت هر دو حزب بوده است.</p>
      <p>وی ادامه داد: انتخابات زلنسکی در آوریل ۲۰۱۹ فرصت بی سابقه ای را برای واقعی کردن اهدافمان فراهم کرد اما دو بازیگر تفرقه افکن؛ نخست طرف‌های اوکراینی و سپس رودی جولیانی شهردار سابق و وکیل (شخصی ترامپ) تلاش کردند سیاست آمریکا در قبال اوکراین را تضعیف کنند.</p>
      <p>افسر متخصص اوراسیا که در سفارت آمریکا در اوکراین و روسیه هم فعالیت داشته است، اضافه کرد: شورای امنیت ملی و دیگر شرکای آن اعم از وزارت خارجه، نگرانی فزاینده خود را درباره تاثیر این اطلاعات بر توانایی کشورمان در دستیابی به اهداف امنیت ملی مطرح کردند.</p>
      <p>وایندمن اظهار کرد: در ۲۱ آوریل ۲۰۱۹، ولادیمیر زلنسکی به عنوان رئیس جمهوری اوکراین انتخاب شد. ترامپ در همان روز به زلنسکی زنگ زد تا پیروزی او را تبریک بگوید. من جزو افسرانی بودم که این مکالمه را فراهم کردیم و به آن گوش دادیم.</p>
      <p>وی با سازنده خواندن این مکالمه تلفنی عنوان کرد: رئیس جمهوری ترامپ آرزوی خود را برای همکاری با رئیس جمهوری زلنسکی توضیح داد و از او دعوت کرد که به کاخ سفید بیاید.</p>
      <p>عضو شورای امنیت ملی آمریکا با یادآوری حضور خود در مراسم تحلیف رئیس جمهوری اوکراین و ارائه گزارش آن به ترامپ، خاطرنشان کرد: در ماه مه، ترامپ نامه ای به زلنسکی نوشت و از او دعوت کرد تا به واشنگتن بیاید.</p>
      <p>وایندمن یادآور شد: در دهم ژوئیه، دکتر هیل مشاور امنیت ملی اوکراین برای شرکت در یک نشست، به واشنگتن سفر کرد. "ولکر"، "ساندلند" و "ریک پری" وزیر مستعفی انرژی در این نشست حضور داشتند. ما به طور کامل در حال مشخص کردن موضوعات نشست ترامپ و زلنسکی بودیم که "جان بولتون" مشاور برکنار شده امنیت ملی، جلسه را ترک کرد وقتی که ساندلند درباره تحقیقات خاصی صحبت کرد.</p>
      <p>وی ادامه داد: این تحقیقات درباره بایدن و شرکت بوریسما بود. من در برابر ساندلند ایستادم که این راه مناسبی نبود و هیچ ارتباطی با موضوع امنیت ملی ما ندارد. دکتر هیل مشاور امنیت ملی زلنسکی هم نظر خود را مطرح کرد.</p>
      <p>این مقام کاخ سفید با اشاره به تماس ۲۵ ژوئیه ترامپ با زلنسکی اضافه کرد: من به همراه همکارانم به این تماس تلفنی گوش می دادیم، نگران کننده بود؛ آنچه که من شنیدم نامناسب بود و من نگرانی خود را به "ایزنبرگ" منتقل کردم. برای رئیس جمهوری آمریکا ناشایست است که از دولت خارجی بخواهد درباره یک شهروند آمریکایی و مخالف سیاسی خود تحقیق کند.</p>
      <p>وایندمن اظهار کرد: روشن بود اگر اوکراین یک تحقیقات را درباره انتخابات ۲۰۱۶ مربوط به بایدن و بوریسما دنبال می کرد، به عنوان یک فعالیت حزبی تفسیر می شد و اوکراین حمایت و پیشبرد اهداف منطقه‌ای خود را از دست می‌داد.</p>
      <p>وی با بیان اینکه از انتقال نگرانی خود به مقامات مافوق هیچ گاه قصد بهره برداری نداشته و تنها به وظیفه خود فکر کرده است، تاکید کرد: یونیفرمی که امروز پوشیده‌ام، نشان از ارتش ایالات متحده دارد. افرادی که با هر سابقه ای گرد هم آمدند تا از از قانون اساسی ایالات متحده آمریکا محافظت و دفاع کنند.</p>
      <p>عضو شورای امنیت ملی کاخ سفید تصریح کرد: ما هیچ گاه در قالب هیچ حزبی خدمت نکرده ایم. ما به کشور خدمت می کنیم.</p>
    </article>
  </body>
</html>