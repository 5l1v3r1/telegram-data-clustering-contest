<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774037,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ירידות בנעילה בוול סטריט: הנפט זינק ב-3.4%, מניית טארגט קפצה ב-14.1%"/>
    <meta property="og:description" content="לאחר דיווח לפי ייתכן שהסכם הסחר בין סין וארה&quot;ב לא ייחתם השנה, נאסד&quot;ק נחלש ב-0.5%, ודאו ג'ונס ו-S&amp;P 500 איבדו 0.4%; ענקית הקמעונאות עלתה על צפי האנליסטים לרבעון השלישי והעלתה את התחזית השנתית; אפל איבדה 1.1%, AT&amp;T ירדה ב-2.2%; לוא'וס, רשת הענק לכלי בית טיפסה ב-4% לאחר הדוחות"/>
  </head>
  <body>
    <article>
      <h1>ירידות בנעילה בוול סטריט: הנפט זינק ב-3.4%, מניית טארגט קפצה ב-14.1%</h1>
      <h2>לאחר דיווח לפי ייתכן שהסכם הסחר בין סין וארה"ב לא ייחתם השנה, נאסד"ק נחלש ב-0.5%, ודאו ג'ונס ו-S&amp;P 500 איבדו 0.4%; ענקית הקמעונאות עלתה על צפי האנליסטים לרבעון השלישי והעלתה את התחזית השנתית; אפל איבדה 1.1%, AT&amp;T ירדה ב-2.2%; לוא'וס, רשת הענק לכלי בית טיפסה ב-4% לאחר הדוחות</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">נועם לנדמן ושיר רייטר</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00 -</b> המדדים המובילים בוול סטריט ננעלו הערב בירידות שערים לאחר דיוווח של סוכנות "רויטרס" שלפיו ייתכן כי החתימה על הסכם הסחר (שלב ראשון) בין ארה"ב וסין לא תושלם השנה. מדד דאו ג'ונס ומדד S&amp;P 500 ירדו ב-0.4%, ואילו הנאסד"ק נחלש ב-0.5%. בלטה במסחר: מניית טארגט שקפצה ב-14.1% לאחר שענקית הקמעונאות התעלתה על צפי האנליסטים והעלתה את התחזית השנתית. לוא'וס, רשת הענק לכלי בית טיפסה ב-4% לאחר הדוחות.</p>
      <p><b>21:35 -</b>  מחיר הנפט הגולמי מסוג WTI עלה היום ב-3.4% ונקבע על 57.1 דולר לחבית. מחיר הזהב ננעל ללא שינוי לעומת רמת הבסיס ונקבע על 1,474.2 דולר לאונקיה.</p>
      <p><b>21:00 - </b>מחיר הזהב שמר היום על יציבות והחוזים על המתכת היקרה ננעלו במחיר של 1,474.2 סנט לאונקיה - נמוך ב-10 סנט ממחיר הזהב בנעילה אתמול.</p>
      <p>המדדים המובילים מעמיקים את הירידות - נאסד"ק נחלש ב-0.8%, דאו ג'ונס מאבד 0.7% ו-S&amp;P 500 נסוג ב-0.6%.</p>
      <p>פיאט קרייזלר מאבדת 3.9% בבורסת ניו יורק על רקע תביעה שהגישה נגדה יצרנית הרכב ג'נרל מוטורס, בטענה שפיאט שילמה שוחד לאיגוד עובדי הרכב כדי להשיג יתרונות מול המתחרות. מניית ג'נרל מוטורס (GM) מוחקת 3%.</p>
      <p><b>19:55 - </b>מחירי הנפט קופצים אחרי עלייה נמוכה מהצפוי במלאי: הנפט מסוג WTI עולה ב-3.7% לרמה של 57.2 דולר לחבית, הנפט מסוג ברנט עולה ב-3% ונסחר תמורת 62.8 דולר לחבית.</p>
      <p>נתונים רשמיים הראו הערב עלייה מתונה מהצפוי במלאי הנפט האמריקאי: מנהל המידע של מחלק האנרגיה בארה"ב (EIA) דיווח הערב שמלאי הנפט הגולמי של החברות המסחריות בארה"ב עלה בשבוע החולף ב-1.379 מיליון חביות בזמן שבשוק ציפו לעלייה של 1.543 מיליון חביות. בשבוע הקודם עלה מלאי הנפט ב-2.22 מיליון חביות.</p>
      <p><b>19:00 - </b>בנעילה באירופה - מדד פוטסי הבריטי נסוג ב-0.%, דאקס הגרמני נחלש ב-0.5% וקאק הצרפתי ירד ב-0.3%.</p>
      <p><b>18:20 -</b> מניית ענקית התקשורת AT&amp;T מאבדת 2.9% אחרי שהאנליסט ברנדון ניספל (Brandon Nispel) מ-KeyBanc Capital Markets כתב שחלה "הרעה נוספת" במגמת המנויים לשירותי הצפייה. בין היתר כתב ניספל שמספר המנויים ב-AT&amp;T TV וב-DirecTV נראה נמוך מהציפיות המקוריות.</p>
      <figure>
        <img src="https://images1.calcalist.co.il/PicServer3/2018/05/09/815853/89683701_H520895_l.jpg"/>
        <figcaption>AT&amp;T <br/>צילום: בלומברג</figcaption>
      </figure>
      <p><b>16:30 -</b> פתיחה שלילית בוול סטריט, על רקע המתיחות בין ארה"ב לסין בנושא הסחר וההפגנות בהונג קונג: המדדים דאו ג'ונס ו-S&amp;P 500 יורדים ב-0.2%, מדד נאסד"ק מוחק 0.3%. טארגט מזנקת ב-8.6% לאחר שהתעלתה על תחזיות האנליסטים בדוחות (בטרום המסחר קפצה ב-10%). רשת הענק לכלי בית - לוא'וס מטפסת ב-5.4%, גם לאחר דוחות.</p>
      <p><b>14:45 -</b> שעתיים לפתיחת המסחר בניו יורק: החוזים העתידיים על המדדים המובילים יורדים בשיעור של 0.3%. זאת על רקע חששות המשקיעים מהמתיחות בין ארה"ב לסין שהתגברה, עקב האיום המחודש מצד נשיא ארה"ב טראמפ להטיל מכסים נוספים על סין, בנוסף להחלטת הסנאט אמש לתמוך בצד של המפגינים בהונג קונג אל מול ההנהגה שבשליטת סין.</p>
      <p>היורו יורד ב-0.2%, ל-1.105 דולר, הפאונד נחלש ב-0.2% ל-1.290 דולר; תשואת אג"ח ארה"ב ל-10 שנים יורדת ב-4 נק' ל-1.74%; הנפט מסוג WTI עולה ב-0.4% ל-55.43 דולר לחבית; הזהב יציב, עומד על 1,474.60 דולר לאונקיה; באירופה - מדד דאקס יורד ב-0.6%, מדד קאק מאבד 0.4% ומדד פוטסי מוחק 1%.</p>
      <p><b>14:40 -</b> עליבאבא מתמחרת את מחיר המניה בהנפקה בהונג קונג, על 176 דולר הונג קונגי (22.48 דולר ארה"ב). המחיר מעניק שווי של 180 דולר ארה"ב לתעודת פיקדון של עליבאבא הנסחרת בניו יורק (ADR), וש"שווה" 8 מניות של ענקית המסחר הסינית - ה-ADR ננעלה אתמול ב-185.25 דולר.</p>
      <figure>
        <img src="https://images1.calcalist.co.il/PicServer3/2019/11/16/947873/1NL.jpg"/>
        <figcaption>מנכ"ל עליבאבא דניאל זאנג <br/>צילום: אי פי איי</figcaption>
      </figure>
      <p>הפער גורר ירידה של 1.5% בתעודה של עליבבא בטרום מסחר בוול סטריט. בכוונת החברה להנפיק 500 מיליון מניות רגילות חדשות ועוד 75 מיליון אופציות 'הקצאת יתר' שאותן יוכלו החתמים למכור במקרה של ביקושים גבוהים – וסביר שאופציה זו תופעל. במקרה כזה יגיע סכום הגיוס ל-12.9 מיליון דולר.</p>
      <p><b>14:35 -</b> האם היום תיבלם מניית AMD? מניית השבבים ננעלה אמש ברמת שיא של 13 שנה - המניה טיפסה ב-3.5% ל-41.29 דולר - השיא הקודם נרשם ב-2 במרץ 2006, אז נקבע מחיר נעילה של 41.33 דולר (רמת השיא של כל הזמנים נקבעה ביוני 2000, 47.28 דולר). מניית AMD סגרה אתמול יום מסחר תשיעי רצוף של עליות, עם התחזקות כוללת של 15% במהלך הרצף. מתחילת 2019 טיפסה AMD ב-123%, שיעור העלייה הגבוה ביותר במדד S&amp;P 500. והיום - נכון לשעה זו יורדת המניה ב-0.8% בטרום מסחר.</p>
      <p><b>13:35 -</b> טארגט קופצת ב-10% במסחר המוקדם בניו יורק: קמעונאית הענק האמריקאית רשמה ברבעון הפיסקאלי השלישי (שהסתיים ב-2 בנובמבר) רווח נקי של 714 מיליון דולר או 1.39 דולר למניה, לעומת 622 מיליון דולר או 1.17 דולר למניה ברבעון המקביל.</p>
      <p>הרווח המתואם עמד על 1.36 דולר למניה, מהותית מעל צפי האנליסטים לרווח מתואם של 1.19 דולר למניה בלבד. ההכנסות טיפסו ב-4.7% והסתכמו ב-18.67 מיליארד דולר, לעומת 17.82 מיליארד דולר ברבעון המקביל - הצפי בשוק עמד על 18.45 מיליארד דולר. ההכנסות בחנויות הזהות (הפתוחות שנה לפחות) צמחו ב-4.5%, הצפי עמד על פלוס 3.7% בלבד.</p>
      <p>התוצאות המפתיעות לטובה מובילות גם להעלאת תחזית – הקבוצה מצפה עכשיו לרווח שנתי מתואם בטווח של 6.45-6.25 דולר למניה, מול תחזית קודמת של 6.20-5.90 דולר למניה. לרבעון הנוכחי (פיסקאלי רביעי) צופה טארגט רווח מתואם של 1.74-1.64 דולר למניה וצמיחה של בין 3% ל-4% בחנויות הזהות - האנליסטים מצפים לרווח רבעוני מנתואם של 1.65 דולר למניה וצמיחה של 3.3% בחנויות הזהות.</p>
      <figure>
        <img src="https://images1.calcalist.co.il/PicServer3/2019/05/22/907738/1NL.jpg"/>
        <figcaption>סניף טארגט בשיקגו <br/>צילום: בלומברג</figcaption>
      </figure>
      <p><b>13:30 -</b> ענקית הקמעונאות האמריקאית לכלי בית - לוא'וס (LOW) מציגה דוחות רבעוניים: הרווח הנקי קפץ ל-1.05 מיליארד דולר או 1.36 דולר למניה, מ-629 מיליון דולר או 0.78 דולר למניה ברבעון המקביל, מעט מעל הצפי עשמד על רווח של 1.35 דולר למניה. </p>
      <p>ההכנסות ירדו ל-17.39 מיליארד דולר מ-17.42 מיליארד דולר ברבעון המקביל, הרבה מתחת לצפי שעמד על 17.69 מיליארד דולר. המכירות בחנויות הזהות (סניפים שהיו פתוחים הן ברבעון המדווח והן ברבעון המקביל בשנה הקודמת, שמשמש להשוואה) עלו ב-3%. בחברה ציינו כי ייסגרו לא פחות מ-34 סניפים בקנדה שאינם רווחיים.</p>
      <p><b>12:20 -</b> מגמה שלילית בבנקים באירופה: הבנק השוודי סווידבנק מאבד 3.3%, לאחר דיווח על הפרת סנקציות אמריקאיות - הבנק מכחיש. בגרמניה, דויטשה בנק נסוג ב-1.4%, בנק סנטנדר הספרדי מוחק 1.8%, רויאל בנק אוף סקוטלנד ובנק סטנדרד צ'רטרד הבריטי נחלשים ב-1.3% ו-1.9% בהתאמה.</p>
      <p><b>11:25 -</b> נעילה שלילית באסיה: מדד ניקיי איבד 0.6%, כשברקע נתוני מאקרו מדאיגים מיפן. מדד שנגחאי מחק 0.8%, לצד איום מחודש מצד נשיא ארה"ב טראמפ להטיל מכסים נוספים על סין. מדד האנג סנג נסוג אף הוא ב-0.8%, כשברקע נשמרת המתיחות בהונג קונג בין התושבים להנהגה נמשכת.</p>
      <p><b>10:30 -</b> המסחר בבורסות אירופה נפתח בירידות: המדדים דאקס, פוטסי וקאק מוחקים 0.7%.</p>
      <p>מניית קבוצת קינגפישר - המחזיקה בין השאר בבעלות על רשת העשה זאת בעצמך B&amp;Q - צוללת ב-9% בתחתית מדד פוטסי הלונדוני, ווירקארד נסוגה ב-5%, בתחתית מדד דאקס הגרמני.</p>
      <p>קבוצת קינגפישר דיווחה על ירידה במכירות ברבעון השלישי - ההכנסות ירדו ב-3.2% ל-3 מיליארד פאונד: החברה מינתה מנכ"ל חדש רק בספטמבר האחרון – טיירי גארנייר, שירש את ורוניק לאורי. עיקר העיסוק של הקבוצה נסבה סביב ענקית הקמעונאות Q&amp;B. לדברי גארנייר, "ההערכה המוקדמת שלי היא כי טרם מצאנו את האיזון הנכון בין היתרונות שלנו כקבוצה לבין שמירה על קירבה מול השוק המקומי. אנו סובלים כעת מסרבול ארגוני ומנסים לבצע יותר מדי דברים בבת אחת, במקביל לשילוב יוזמות גרנדיוזיות".</p>
      <figure>
        <img src="https://images1.calcalist.co.il/PicServer3/2019/11/20/948726/231718454_l.jpg"/>
        <figcaption>רשת B&amp;Q עשה זאת בעצמך, נמצאת בבעלות קינגפישר <br/>צילום: בלומברג</figcaption>
      </figure>
      <p><b>10:20 -</b> הבנק המרכזי בסין הוריד את שיעור הריבית להלוואות של שנה וחמש שנים ב-0.05% ל-4.15%, התחזית עמדה על הישארות הריבית ב-4.20%.</p>
      <p><b>8:20 - </b>סחורות הבוקר: בנפט - הברנט יורד ב-0.3% ל-60.8 דולר לחבית, ה-WTI יורד ב-0.2% ל-55.1 דולר לחבית; הזהב עולה ב-0.1% ל-1,475.90 דולר האונקיה.</p>
      <p><b>7:10 - </b>מניית AMD ננעלה אמש ברמת שיא של 13 שנה – המניה טיפסה ב-3.5% ל-41.29 דולר. ב-2 במרץ 2006 נסגרה המניה בשיא הקודם שלה, 41.33 דולר. רמת השיא של כל הזמנים נקבעה ביוני 2000, 47.28 דולר. בכך סגרה אתמול מניית השבבים יום תשיעי של עליות, עם עלייה של 15% במהלך הרצף. מניית השבבים טיפסה ב-123% מתחילת השנה, שיעור העלייה הגבוה ביותר במדד S&amp;P 500. זהו יום תשיעי רצוף של עליות במניה.</p>
      <p><b>7:05 -</b> ביקושים בהיקף עצום נשלחו בשלב המוסדי בהנפקת עליבבא בהונג קונג - והחברה נאלצה להפסיק לקבל הזמנות בארה"ב אתמול סביב שעה 12:00 שעון מזרח ארה"ב, במקום התכנון המוקדם לסיים קבלת הזמנות בשעה 16:00. בלונדון ובהונג קונג התקבלו הזמנות עד השעה 16:00 בשעון המקומי. החברה שמתכננת לגייס כ-13 מיליארד דולר אמרה כי היא צפויה לפרסם את התמחור הסופי של המניה בהנפקה בהמשך היום (רביעי). בכוונת החברה להנפיק 500 מיליון מניות רגילות חדשות ועוד 75 מיליון אופציות הקצאת יתר שאותן יוכלו החתמים למכור במקרה של ביקושים גבוהים.</p>
      <figure>
        <img src="https://images1.calcalist.co.il/PicServer3/2019/10/21/941581/CAL133079L.jpg"/>
        <figcaption>מחסן של עליבאבא</figcaption>
      </figure>
      <p><b>7:00 -</b> מגמה שלילית הבוקר בשווקים של אסיה, על רקע <a href="https://www.calcalist.co.il/world/articles/0,7340,L-3774084,00.html">האיום החדש שפרסם הנשיא על מכסים נוספים </a>ולאחר <a href="https://www.calcalist.co.il/markets/articles/0,7340,L-3774001,00.html">ערב של תנועות קלות בניו יורק</a> (מדד דאו ג'ונס נחלש ב-0.4%, נאסד"ק עלה ב-0.2% לשיא חדש, S&amp;P 500 נוותר ללא שינוי מהותי). מדד ניקיי יורד ב-0.8%, האנג סנג יורד ב-0.6%, שנגחאי נחלש ב-0.4%; סמסונג יורדת ב-2.2% ו-LG נחלשת ב-2% בסיאול, מיצובישי פייננשל יורד ב-1.2% בטוקיו, שם מטפסת ראקוטן ב-2% ונינטנדו מתחזקת ב-1.6%, טויוטה וסופטבנק יורדות ב-1.2%.</p>
      <p>נתוני מאקרו מדאיגים מיפן: היצוא מהמדינה ירד בחודש אוקטובר ב-9.2% בחישוב שנתי, כאשר התחזיות היו לירידה של 7.6%. היבוא ירד ב-14.8%, התחזיות עמדו על ירידה של 16%. בכך רושמת יפן גירעון מסחרי של17.3 מיליארד ין (159 מיליון דולר), מול עודף מסחרי של 301 מיליארד ין בחודש הקודם. היצוא לארה"ב נפל ב-11.4% (כולל הפחת של בין 2,000 ל-3,000 מכוניות מיובאות), היבוא ממנה ירד ב-17%. היצוא לאסיה ירד ב-11.2%, חודש 12 רצוף של ירידות.</p>
      <figure>
        <img src="https://images1.calcalist.co.il/PicServer3/2018/07/07/830641/1NL.jpg"/>
        <figcaption>מפעל טויוטה. ירידה ביצוא מכוניות לארה"ב <br/>צילום: בלומברג</figcaption>
      </figure>
    </article>
  </body>
</html>