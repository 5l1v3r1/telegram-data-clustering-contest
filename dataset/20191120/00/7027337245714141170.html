<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699198/%D9%85%DB%8C%E2%80%8C%D8%AA%D8%B1%D8%B3%D9%86%D8%AF-%DA%A9%D9%84%D8%A7%D9%87-%D8%B3%D8%B1%D8%B4%D8%A7%D9%86-%D8%A8%D8%B1%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="می‌ترسند کلاه سرشان برود!"/>
    <meta property="og:description" content="آنقدر بازار ایران بی‌در و پیکر است که وقتی بنزین گران می‌شود، ماشین هم گران می‌شود. در این بازار از مردم چه انتظاری می‌شود داشت. در بازار بی‌اعتمادی نمی‌شود دنبال اعتماد گشت."/>
  </head>
  <body>
    <article>
      <h1>می‌ترسند کلاه سرشان برود!</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>آنقدر بازار ایران بی‌در و پیکر است که وقتی بنزین گران می‌شود، ماشین هم گران می‌شود. در این بازار از مردم چه انتظاری می‌شود داشت. در بازار بی‌اعتمادی نمی‌شود دنبال اعتماد گشت.</b>
      </p>
      <p>عصرایران؛ مصطفی داننده- بعد از طرح سهمیه بندی و گرانی بنزین، بازار ایستاده است. هیچ‌کس وارد بازی داد و ستد نمی‌شود. خیلی‌ها منتظر هستند ببیند چه می‌شود و بنزین با اقتصاد ایران چه می‌کند.</p>
      <p>نمی‌شود به مردم ایراد گرفت. آنها می‌ترسند خانه یا ماشین خود را بفروشند و بعد چند روز دچار ضرر زیاد مالی شوند. این حاصل تجربه آنهاست.</p>
      <p>مردم می‌ترسند در بازار بی در و پیکر ایران، کلاه سرشان برود. می‌ترسند سرمایه‌شان نصف شود. می‌ترسند بازار آنها را از عرش به فرش برساند.</p>
      <figure>
        <img src="https://cdn.asriran.com/files/fa/news/1398/8/29/1038794_238.jpg"/>
      </figure>
      <p>بازار با هر کرشمه‌ای از سوی دلار و بنزین دچار نوسان شدید می‌شود. دچار بحران‌های اساسی. پس باید به مردم حق داد که نگران باشند.</p>
      <p>روز قبل از سهمیه بندی برخی که از خبر گرانی آگاه شدند، ماشین خود را روشن کردند و بدو بدو رفتند تا باک خودروی خود را از بنزین هزار تومانی پر کنند. حتی  شاید تازه بنزین زده بودند اما 5 لیتر بنزین هزار تومانی هم برای خیلی‌ها ارزشمند بود.</p>
      <p> پر کردن یک باک بنزین هزار تومانی مساوی به آرامش است و حس این که خدا رو شکر، سرم کلاه نرفت.</p>
      <p>این بازار بل‌بشو، مردمی را به بار می‌آورد که همیشه حس می‌کنند کسانی هستند که مثل گرگ در پی تصاحب اموال آنها هستند.</p>
      <p>ماجرای پوشک یادتان هست. گران شد و خبر گران شدن  روز افزونش  هم دست به دست شد. آنهایی که بچه داشتند تمام داروخانه‌های شهر را گز کردند تا پوشک بخرند و دپو کنند. مردم ترسیده بودند اگر نخرند دست‌شان به پوشک نرسد و مجبور شوند به شیوه‌های قدیمی پناه ببرند تا بچه‌هایشان دچار مشکل نشود.</p>
      <p>آنقدر بازار ایران بی‌در و پیکر است که وقتی بنزین گران می‌شود، ماشین هم گران می‌شود. در این بازار از مردم چه انتظاری می‌شود داشت. در بازار بی‌اعتمادی نمی‌شود دنبال اعتماد گشت.</p>
      <p>خوب در این شرایط چه باید کرد؟</p>
      <p>در گام اول مسئولان کشور باید شرایطی را فراهم کنند که مردم احساس آرامش داشته باشند و از آینده خود مطمئن شوند. متأسفانه مردم این روزها از فردای خود اطمینان ندارند چه برسد به ماه و سال! آینده مه‌آلود، باعث می‌شود همه تنها جلوی پای خود را ببیند و کاری به ده‌ها کیلومتر آن طرف تر نداشته باشند.</p>
      <p>گام دوم خود مردم هستند. ما باید عطش خرید را در خود کم کنیم و زندگی کردن در زمانه گرانی را یاد بگیریم. خیلی از کالاهایی که گران است شاید چندان مورد نیاز ما نباشد، آنها را نخریم. برخی کالاها اساسی است و گاهی مردم مجبور به خرید می‌شوند اما برخی خریدها واقعاً ضروری نیست و مشکلی در زندگی ما ایجاد نمی‌کند.</p>
    </article>
  </body>
</html>