<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/World/2019/11/20011952/Explosion-in-coal-mine-in-China-15-workers-killed.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="சீனாவில் நிலக்கரி சுரங்கத்தில் வெடி விபத்து; 15 தொழிலாளர்கள் பலி"/>
    <meta property="og:description" content="சீனாவில் நிலக்கரி சுரங்கத்தில் நிகழ்ந்த வெடி விபத்தில் சிக்கி 15 தொழிலாளர்கள் பலியாகினர்."/>
  </head>
  <body>
    <article>
      <h1>சீனாவில் நிலக்கரி சுரங்கத்தில் வெடி விபத்து; 15 தொழிலாளர்கள் பலி</h1>
      <h2>சீனாவில் நிலக்கரி சுரங்கத்தில் நிகழ்ந்த வெடி விபத்தில் சிக்கி 15 தொழிலாளர்கள் பலியாகினர்.</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>பீஜிங், <br/><br/>சீனாவின் வடக்கு பகுதியில் உள்ள ஷாங்சி மாகாணத்தில் பிங்யாவ் நகரில் தனியாருக்கு சொந்தமான நிலக்கரி சுரங்கம் உள்ளது. இங்கு நேற்று முன்தினம் மதியம் வழக்கம் போல் நிலக்கரியை வெட்டி எடுக்கும் பணியில் ஏராளமான தொழிலாளர்கள் ஈடுபட்டிருந்தனர்.</p>
      <p>அப்போது சற்றும் எதிர்பாராத வகையில் நிலக்கரி சுரங்கத்துக்குள் கியாஸ் கசிந்து பயங்கர வெடி விபத்து நேரிட்டது. இதில் சுரங்கத்துக்குள் தீப்பிடித்தது. பணியில் இருந்த தொழிலாளர்கள் அனைவரும் உயிரை காப்பாற்றிக்கொள்ள அலறியடித்தபடி சுரங்கத்தை விட்டு வெளியே ஓடினர்.<br/><br/>எனினும் தொழிலாளர்கள் பலர் உள்ளே சிக்கிக்கொண்டனர். இந்த கோர விபத்தில் 15 தொழிலாளர்கள் சம்பவ இடத்திலேயே பரிதாபமாக உயிர் இழந்தனர். மேலும் 9 பேர் பலத்த காயம் அடைந்தனர். அவர்கள் மீட்கப்பட்டு மருத்துவமனையில் அனுமதிக்கப்பட்டு உள்ளனர்.</p>
    </article>
  </body>
</html>