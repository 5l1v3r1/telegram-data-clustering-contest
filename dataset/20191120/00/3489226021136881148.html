<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/hpa-16xronh-synelhfthh-gia-proetoimasia-ratsistikhs-epitheshs-se-ekklhsia-afroamerikanwn"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ΗΠΑ: 16χρονη συνελήφθη για προετοιμασία ρατσιστικής επίθεσης σε εκκλησία Αφροαμερικανών"/>
    <meta property="og:description" content="Μια 16χρονη μαθήτρια συνελήφθη ως ύποπτη για τον σχεδιασμό επίθεσης εις βάρος Αφροαμερικανών σε μια εκκλησία Αφροαμερικανών στη νοτιοανατολική αμερικανική πολιτεία της Τζόρτζια, ανακοίνωσε χθες η αστυνομία."/>
  </head>
  <body>
    <article>
      <h1>ΗΠΑ: 16χρονη συνελήφθη για προετοιμασία ρατσιστικής επίθεσης σε εκκλησία Αφροαμερικανών</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Μια 16χρονη μαθήτρια συνελήφθη ως ύποπτη για τον σχεδιασμό επίθεσης εις βάρος Αφροαμερικανών σε μια εκκλησία Αφροαμερικανών στη νοτιοανατολική αμερικανική πολιτεία της Τζόρτζια, ανακοίνωσε χθες η αστυνομία.</h4>
      <p>Η έφηβη, που σύμφωνα με την αστυνομία είναι λευκή, περιέγραφε με λεπτομέρειες το σχέδιό της να διαπράξει δολοφονική επίθεση στην Αφρικανική Επισκοπική Εκκλησία των Μεθοδιστών Bethel σε ένα σημειωματάριο, το οποίο βρήκαν συμμαθητές της, οι οποίοι και ενημέρωσαν την διεύθυνση του σχολείου, αναφέρει σε ανακοίνωσή της η αστυνομία.</p>
      <h3>Ρατσιστικά κίνητρα</h3>
      <p>Η έφηβη, την οποία δεν κατονόμασε η αστυνομία, κατηγορείται για απόπειρα διάπραξης ανθρωποκτονίας και εστάλη σε κέντρο κράτησης ανηλίκων στην Τζόρτζια.</p>
      <p>Αξιωματούχοι του αστυνομικού τμήματος του Γκέινσβιλ δήλωσαν ότι από την έρευνα προκύπτει ότι η <b>έφηβη </b>είχε στόχο της την εκκλησία με ρατσιστικό κίνητρο.</p>
      <p>"Πρόκειται για μια <b>ενεργή έρευνα </b>και για ένα τρανό παράδειγμα του ότι οι ισχυροί δεσμοί ανάμεσα στο μαθητικό σώμα, την διοίκηση του σχολείου και τις αρχές επιβολής του νόμου μπορούν να αποτρέψουν ένα πιθανόν φρικτό περιστατικό", ανέφερε σε ανακοίνωσή του ο επικεφαλής της αστυνομίας Τζέι Πάρις.</p>
      <p>Μια επίθεση που σημειώθηκε το <b>2015 σε εκκλησία του Τσάρλεστον</b> "δείχνει να έπαιξε κάποιον ρόλο σε αυτό", έγραψε η New York Times επικαλούμενη έναν αξιωματικό της αστυνομίας.</p>
      <p>Ένας οπαδός της λευκής κυριαρχίας, ο Ντίλαν Ρουφ, εισέβαλε στις 17 Ιουνίου του 2015 στην Εκκλησία Αφροαμερικανών Μεθοδιστών στο Τσάρλεστον της Βόρειας Καρολίνας και εκτέλεσε εν ψυχρώ εννέα Αφροαμερικανούς με ένα 45άρι ημιαυτόματο όπλο.</p>
      <p>Η 16χρονη είχε συλλογή από χασαπομάχαιρα και άλλα αιχμηρά όπλα και είχε επισκεφθεί μια φορά την εκκλησία όταν ήταν άδεια, έγραψε η ίδια εφημερίδα.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>