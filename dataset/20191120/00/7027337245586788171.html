<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699299/%D8%B3%D8%AE%D9%86%DA%AF%D9%88%DB%8C-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%DB%8C%D9%85%D9%86-%D8%A2%D9%85%D8%A7%D8%AF%D9%87-%D8%AD%D9%85%D9%84%D9%87-%D8%A8%D9%87-%D8%B9%D9%85%D9%82-%D8%A7%D8%B3%D8%B1%D8%A7%D8%A6%DB%8C%D9%84-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سخنگوی نیروهای مسلح یمن: آماده حمله به عمق اسرائیل هستیم"/>
    <meta property="og:description" content="«یحیی سریع» سخنگوی نیروهای مسلح یمن روز چهارشنبه ضمن تاکید بر آمادگی ارتش این کشور برای پاسخ دادن به هرگونه حمله احتمالی رژیم صهیونیستی به یمن، تاکید کرد: یگان موشکی و پهپادی ما توان هدف قرار دادن مواضع حیاتی را در عمق اسرائیل دارند."/>
  </head>
  <body>
    <article>
      <h1>سخنگوی نیروهای مسلح یمن: آماده حمله به عمق اسرائیل هستیم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038979_484.jpg"/>
      </figure>
      <p>«یحیی سریع» سخنگوی نیروهای مسلح یمن روز چهارشنبه ضمن تاکید بر آمادگی ارتش این کشور برای پاسخ دادن به هرگونه حمله احتمالی رژیم صهیونیستی به یمن، تاکید کرد: یگان موشکی و پهپادی ما توان هدف قرار دادن مواضع حیاتی را در عمق اسرائیل دارند.</p>
      <p>به گزارش ایرنا، سریع در مراسمی تحت عنوان «زیاده خواهی های اسرائیل در یمن» گفت: دشمن اسرائیلی تهدید چند روز پیش عبدالملک بدرالدین الحوثی رهبر انصار الله را جدی بگیرد.</p>
      <p>سخنگوی نیروهای مسلح یمن تاکید کرد که اگر دشمن اسرائیلی هوس ماجراجویی در یمن به سرش بزند و به آن حمله کند، نیروهای یمنی آمادگی پاسخگویی به تجاوز اسرائیل را خواهند داشت.</p>
      <p>وی تاکید کرد: قدرت دفاعی نیروهای مسلح یمن در حوزه موشکی و پهپادی به اندازه ای پیشرفت کرده که می تواند هر منطقه حیاتی و مهم داخل عمق اسرائیل را هدف قرار دهد.</p>
      <p>این مقام یمنی در ادامه به تاریخ دشمنی رژیم صهیونیستی با یمن و امت عربی و اسلامی در طول تاریخ پرداخت و درباره نقشه ها و توطئه های این رژیم برای سیطره بر مهمترین گذرگاه های حیاتی در خلیج فارس و دریای سرخ سخن گفت.</p>
      <p>الحوثی رهبر جنبش انصار الله یمن ۱۸ آبان ماه درباره هر گونه اقدام رژیم صهیونیستی علیه ملت یمن هشدار داد و گفت: اگر اسرائیل مرتکب هر گونه حماقتی علیه ملت ما شود، لحظه ای در صدور حکم جهاد علیه دشمن اسرائیلی و انجام حملات سخت و شدید به این رژیم تردید نخواهیم کرد.</p>
      <p>این نخستین بار بود که رهبر انصار الله رژیم صهیونیستی را اینگونه تهدید می کند آن هم پس از افزایش توان نظامی انصار الله و دست یابی به موشک های هدفمند و پهپادهای دوربرد.</p>
      <p>این در حالی است که «بنیامین نتانیاهو» نخست وزیر رژیم صهیونیستی چندی پیش در سخنانی یمن را نیز به جمع دولت‌هایی که خطر تازه‌ای برای این رژیم هستند، اضافه کرده بود.</p>
      <p>جنگنده های اسرائیل امروز مواضعی را در حومه دمشق بمباران کردند.</p>
      <p>خبرگزاری رسمی سوریه «سانا» به نقل از یک منبع نظامی سوری از موفقیت پدافند هوایی ارتش سوریه در دفع بسیاری از حملات رژیم صهیونیستی به حومه دمشق خبر داد و اعلام کرد: در اثر اصابت قطعاتی از موشک رژیم اشغالگر به منزلی در روستای «سعسع» واقع در جنوب غرب دمشق، یک زن و یک مرد به شهادت رسیدند و تعدادی دیگر نیز زخمی شدند.</p>
    </article>
  </body>
</html>