<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699300/%DA%A9%D8%B4%D9%81-25-%D9%BE%D9%86%D8%A7%D9%87%D8%AC%D9%88-%D8%AF%D8%B1-%DA%A9%D8%A7%D9%86%D8%AA%DB%8C%D9%86%D8%B1-%DB%8C%D8%AE%DA%86%D8%A7%D9%84-%D8%AF%D8%A7%D8%B1-%D8%AA%D9%88%D8%B3%D8%B7-%D9%BE%D9%84%DB%8C%D8%B3-%D9%87%D9%84%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="کشف 25 پناهجو در کانتینر یخچال دار توسط پلیس هلند"/>
    <meta property="og:description" content="مقامات محلی در هلند اعلام کردند 25 پناهجو را در حالی که هنوز زنده بودند درون کانتینری به مقصد انگلیس کشف کرده‌اند."/>
  </head>
  <body>
    <article>
      <h1>کشف 25 پناهجو در کانتینر یخچال دار توسط پلیس هلند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>مقامات محلی در هلند اعلام کردند 25 پناهجو را در حالی که هنوز زنده بودند درون کانتینری به مقصد انگلیس کشف کرده‌اند.</p>
      <p>به گزارش فارس؛ پلیس هلند ۲۵ پناهجو که قصد رسیدن به خاک انگلیس را داشتند در یک کانتینر یخچال‌دار پیدا کردند.</p>
      <p> به نوشته روزنامه «گاردین»، بر اساس بیانیه پایگاه اینترنتی دولت محلی هلند، ۲۵ پناهجو داخل یک کانتینر یخچال‌دار در یک کشتی باری کشف شده‌اند که قصد داشتند به انگلیس بروند.</p>
      <p>این پایگاه اعلام کرد همگی پناهجویان زنده هستند و یکی از آن‌ها کودک است.</p>
      <p>همچنین اورژانس هلند اعلام کرد بجز دو نفر از این پناه‌جویان که دچار سرمازدگی شده بودند، باقی آنان پس از انجام معاینه پزشکی، به پلیس تحویل داده شدند. پلیس راننده حامل این کانتینر را نیز بازداشت کرده است.</p>
      <p>با این‌که ملیت این پناه‌جویان هنوز مشخص نشده است، گفته می‌شود همگی آن‌ها مرد هستند.</p>
      <p>سخنگوی شرکت انگلیسی «دی‌اف‌دی‌اس سی ویز» که این کانتینر متعلق به آن است، در توضیح این حادثه گفت، پس از آن‌که خدمه کشتی پناهجویان را داخل کانتینر یخچال‌دار پیدا کردند، فوراً با پلیس تماس گرفتند. این کانتینر مطابق معمول قفل و مهر و موم شده بود اما پناه‌جویان سوراخی در درب آن ایجاد کرده بودند. پلیس زمانی وارد کشتی شد که هنوز در میانه راه بود.</p>
      <p>از ماه گذشته که کانتینری حاوی جسد ۳۹ پناه‌جوی ویتنامی در انگلیس یافت شد، اقدامات صورت گرفته علیه مبارزه با قاچاق انسان در اروپا شدت یافته است. با این حال «بنیاد قاچاق انسان» در انگلیس اعلام کرده، سیستم بریتانیا در حمایت طولانی‌مدت از قربانیان قاچاق انسان شکست خورده است.</p>
    </article>
  </body>
</html>