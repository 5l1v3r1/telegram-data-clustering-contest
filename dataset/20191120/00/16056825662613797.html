<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200053"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="আগামী বছর থেকে সরাসরি চামড়া কিনবে সরকার"/>
    <meta property="og:description" content="আগামী বছর থেকে ট্রেডিং কর্পোরেশন অব বাংলাদেশের (টিসিবি) মাধ্যমে সরকার সরাসরি চামড়া কিনবে বলে জানিয়েছেন বাণিজ্যমন্ত্রী টিপু মুনশি। গতকাল বাণিজ্য মন্ত্রণালয়ের সম্মেলন কক্ষে তিনি সাংবাদিকদের এ কথা জানান। মন্ত্রী বলেন, সব সময়ই চামড়ার একটি দাম নির্ধারণ করে দেয়া হয়। এবারও ব্যবসায়ীরা বাণিজ্য মন্ত্রণালয়ে এসে চামড়ার দাম ঠিক করেছিলেন। কোরবানির এক দিনেই মূল চামড়াটা হয়। দুই-তিন দিনের মধ্যে সেটা কিনতে হয়। তারা (ব্যবসায়ী) এই কথা দিয়ে যাওয়ার পরও সে দামে কেনেনি। বাণিজ্যমন্ত্রী জানান, গড়ে যেখানে ৮০০ থেকে ১০০০ টাকা দরের কথা বলেছিল আগের বছর কোরবানিতে, সেখানে আড়াইশ থেকে তিনশ টাকায়, আর এবার আরও কম দামে কিনেছে ব্যবসায়ীরা। আমাকে তাদের কথার ওপর ভরসা করতে হয়েছিল। সেটা ছিল আমার জানার প্রথম জায়গা। টিপু মুনশি বলেন, আমি একটি সিদ্ধান্ত নিয়েছি, প্রধানমন্ত্রীর সঙ্গেও আমার কথা হয়েছে। আগামীবার আমরা নিজেরাই চামড়া কিনব। টিসিবির মাধ্যমে সব জেলায় নিজেরা কিনব। যাতে তাদের কথা প্রেক্ষিতে আমরা ঠকে না যাই। উল্লেখ্য, সরকারের নির্ধারণ করে দেয়া দাম অনুযায়ী ঢাকায় কোরবানির গরুর প্রতিটি ২০ থেকে ৩৫ বর্গফুট চামড়া লবণ দেয়ার পরে ৯০০ থেকে ১ হাজার ৭৫০ টাকায় কেনার…"/>
  </head>
  <body>
    <article>
      <h1>আগামী বছর থেকে সরাসরি চামড়া কিনবে সরকার</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">অর্থনৈতিক রিপোর্টার</a></address>
      <p>আগামী বছর থেকে ট্রেডিং কর্পোরেশন অব বাংলাদেশের (টিসিবি) মাধ্যমে সরকার সরাসরি চামড়া কিনবে বলে জানিয়েছেন বাণিজ্যমন্ত্রী টিপু মুনশি। গতকাল বাণিজ্য মন্ত্রণালয়ের সম্মেলন কক্ষে তিনি সাংবাদিকদের এ কথা জানান। মন্ত্রী বলেন, সব সময়ই চামড়ার একটি দাম নির্ধারণ করে দেয়া হয়। এবারও ব্যবসায়ীরা বাণিজ্য মন্ত্রণালয়ে এসে চামড়ার দাম ঠিক করেছিলেন। কোরবানির এক দিনেই মূল চামড়াটা হয়। দুই-তিন দিনের মধ্যে সেটা কিনতে হয়। তারা (ব্যবসায়ী) এই কথা দিয়ে যাওয়ার পরও সে দামে কেনেনি। বাণিজ্যমন্ত্রী জানান, গড়ে যেখানে ৮০০ থেকে ১০০০ টাকা দরের কথা বলেছিল আগের বছর কোরবানিতে, সেখানে আড়াইশ থেকে তিনশ টাকায়, আর এবার আরও কম দামে কিনেছে ব্যবসায়ীরা।</p>
      <p>আমাকে তাদের কথার ওপর ভরসা করতে হয়েছিল। সেটা ছিল আমার জানার প্রথম জায়গা। টিপু মুনশি বলেন, আমি একটি সিদ্ধান্ত নিয়েছি, প্রধানমন্ত্রীর সঙ্গেও আমার কথা হয়েছে। আগামীবার আমরা নিজেরাই চামড়া কিনব। টিসিবির মাধ্যমে সব জেলায় নিজেরা কিনব। যাতে তাদের কথা প্রেক্ষিতে আমরা ঠকে না যাই। উল্লেখ্য, সরকারের নির্ধারণ করে দেয়া দাম অনুযায়ী ঢাকায় কোরবানির গরুর প্রতিটি ২০ থেকে ৩৫ বর্গফুট চামড়া লবণ দেয়ার পরে ৯০০ থেকে ১ হাজার ৭৫০ টাকায় কেনার কথা ট্যানারি মালিকদের। কিন্তু এবার ফড়িয়া বা মৌসুমি চামড়া ব্যবসায়ীদের দেখা মেলেনি। কোথাও কোথাও মৌসুমী ব্যবসায়ীরা ৩০০ থেকে ৫০০ টাকায় চামড়া কিনেছেন। আর রাজধানীর বাইরে দেশের অন্যান্য স্থানে চামড়া বেচা-কেনা হয়েছে আরেও কম দামে। আবার কেউ কেউ চামড়া মাটিতেই পুঁতে ফেলেন।</p>
      <p>এই বিভাগের সর্বাধিক পঠিত</p>
    </article>
  </body>
</html>