<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238495-o-granita-xhaku-z-arsenalu-maju-zaujem-oba-milanske-kluby"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="O Granita Xhaku z Arsenalu majú záujem oba milánske kluby"/>
    <meta property="og:description" content="Bývalý kapitán londýnskeho Arsenalu Granit Xhaka by sa už v januári mohol sťahovať do Talianska. Podľa mediálnej spoločnosti Sky majú o jeho služby záujem oba milánske kluby - Inter i AC."/>
  </head>
  <body>
    <article>
      <h1>O Granita Xhaku z Arsenalu majú záujem oba milánske kluby</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">TASR</a></address>
      <p>Bývalý kapitán londýnskeho Arsenalu Granit Xhaka by sa už v januári mohol sťahovať do Talianska. Podľa mediálnej spoločnosti Sky majú o jeho služby záujem oba milánske kluby - Inter i AC.</p>
      <p>Práve kouč Interu Antonio Conte sa v priebehu jesennej časti viackrát sťažoval, že má príliš úzky káder na úspešné pôsobenie v domácej i európskej súťaži a žiadal funkcionárov o jeho rozšírenie. Švajčiarsky stredopoliar by mohol zapadnúť do jeho koncepcie.</p>
      <p>Xhaka sa dostal do nemilosti fanúšikov Arsenalu po svojom incidente v októbrovom ligovom zápase s Crystal Palace. Po vystriedaní odhodil kapitánsku pásku a publiku venoval vulgárnu poznámku a provokatívne gesto. Následne prišiel o pozíciu kapitána a kouč Arsenalu Unai Emery ho vynechal z nominácie na nasledujúce zápasy.</p>
      <p>O Xhaku prejavil vraj záujem aj bundesligový líder Borussia Mönchengladbach, kde v minulosti už pôsobil. Podľa portálu goal.com ale Švajčiar nemá záujem vrátiť sa do nemeckej najvyššej súťaže.</p>
    </article>
  </body>
</html>