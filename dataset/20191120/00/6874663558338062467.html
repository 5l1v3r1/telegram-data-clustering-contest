<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774164,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="קמדן אנד שוז מציעה למי שרכש סחורה באתר לקבל זיכוי לרכישה בחנות"/>
    <meta property="og:description" content="לבקשת הרשת, ביהמ&quot;ש הוציא לה היום צו הקפאת הליכים זמני. המנכ&quot;ל אלון שני שני החליט כי לקוח שרכש באתר עד 19 בנובמבר יוכל לקבל זיכוי בשווי הרכישה.הזמנות שבוצעו באתר החל מהיום יסופקו כרגיל"/>
  </head>
  <body>
    <article>
      <h1>קמדן אנד שוז מציעה למי שרכש סחורה באתר לקבל זיכוי לרכישה בחנות</h1>
      <h2>לבקשת הרשת, ביהמ"ש הוציא לה היום צו הקפאת הליכים זמני. המנכ"ל אלון שני שני החליט כי לקוח שרכש באתר עד 19 בנובמבר יוכל לקבל זיכוי בשווי הרכישה.הזמנות שבוצעו באתר החל מהיום יסופקו כרגיל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליטל דוברוביצקי</a></address>
      <p>רשת <a href="https://www.calcalist.co.il/marketing/articles/0,7340,L-3774120,00.html">קמדן אנד שוז</a> אשר בית משפט המחוזי בחיפה הוציא לה היום (ד') לבקשתה צו הקפאת הליכים זמני, הודיעה כי מנכ"ל הרשת אלון שני החליט לתת מענה לתלונות של לקוחות הטוענים שסחורה שהזמינו באתר מתעכבת.</p>
      <p>שני החליט כי לקוח שרכש באתר עד 19 בנובמבר 2019 מוזמן להגיע לחנויות ולקבל זיכוי, בשווי הרכישה באתר, לטובת רכישה בחנות. הזמנות שבוצעו באתר החל מיום 20 בנובמבר יסופקו כרגיל. נודע כי הדבר התאפשר לאחר שהושגו הסכמות ברוח זו עם ספקים. על הלקוחות להגיע לסניפים עם טופס ההזמנה אותו קיבלו במייל כאשר רכשו באתר. יצויין כי בשלב זה לא מינה בית משפט נאמן להפעלת הרשת וקבע דיון ל-28 בנובמבר.</p>
      <figure>
        <img src="https://images1.calcalist.co.il/PicServer3/2019/11/20/948612/7_l.jpg"/>
        <figcaption>סניף של קמדן אנד שוז <br/>צילום: יריב כץ</figcaption>
      </figure>
      <p>רשת האופנה קמדן אנד שוז, רשת מובילה בתחום האופנה, ההנעלה והתיקים של בני הזוג אלון ומיטל שני המפעילה כ-11 סניפים נקלעה לקשיים בסך כ-12 מיליון שקל. הרשת המיוצגת על ידי עוה"ד אילן גלמן ואיתמר כהן ממשרד נחום גלמן כהן ציינה במסגרת הבקשה להקפאת הליכים כי הרשת מעסיקה כ-100 עובדים המיוצגים על ידי עו"ד ליזה חדש ופעילה יותר מעשור.</p>
      <p>עוד נטען בבקשה כי "במהלך שהחל בשנת 2019 פסקו הבנקים וחברות האשראי החוץ בנקאי להעמיד לחברה את מסגרת האשראי ובמשך השנה האחרונה החלו לדרוש לצמצמה".</p>
      <p>בנוסף נטען כי ההקפאה וההפעלה עצמה לא אמורה להיות גירעונית. מה שהחל כחנות מעצבים קטנה הפך בתוך שנים אחדות לרשת אופנה מצליחה. עוד עולה מהבקשה כי מועדון הלקוחות של הרשת מונה מעל ל-100 אלף חברים. הרשת מבקשת לבחון אפשרות של הכנסת משקיע ומכירת הרשת. יודגש כי הרשת שילמה את משכורות העובדים במלואם.</p>
    </article>
  </body>
</html>