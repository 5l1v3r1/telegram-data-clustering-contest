<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dvata-patja-na-balgarija-kam-evro-2020.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T00:38:00+00:00"/>
    <meta property="og:title" content="Двата пътя на България към Евро 2020"/>
    <meta property="og:description" content="Завърши квалификационната фаза, предстоят баражи в Лигата на нациите"/>
  </head>
  <body>
    <article>
      <h1>Двата пътя на България към Евро 2020</h1>
      <h2>Завърши квалификационната фаза, предстоят баражи в Лигата на нациите</h2>
      <address>
        <time datetime="2019-11-20T00:38:00+00:00">20 Nov 2019, 00:38</time>
      </address>
      <p>Завърши квалификационната фаза на Евро 2020. <a href="https://btvnovinite.bg/sport/ramzi-ubi-ungarskata-mechta-i-poslednata-kvota-e-za-uels-vizhte-rezultatite.html"><b>Уелс грабна последната 20-а квота</b> </a>за първенството на Стария континент, след като победи с 2:0 Унгария като домакин. Британците се класираха за еврофиналите, а маджарите се надяват да направят същото през баражите в Лигата на нациите. В тях участие ще вземе и България.</p>
      <p><b>20-те класирани през квалификациите:</b> Германия, Англия, Австрия, Белгия, Хърватия, Дания, Италия, Испания, Финландия, Франция, Холандия, Полша, Португалия, Чехия, Русия, Швеция, Турция, Украйна, Швейцария и Уелс</p>
      <p>Сега пред "лъвовете" има два пътя към Евро 2020, а по кой от тях ще поемат зависи от жребия в петък (22 ноември) от 13:00 ч.</p>
      <p>В Дивизия "B" на Лигата на нациите всички места вече са заети, а в "А" самотник е тимът на Исландия. В "С" попадат Шотландия, Норвегия и Сърбия, а три от България, Израел, Унгария и Румъния ще запълнят Дивизия "А". В Дивизия "D" са Грузия, Северна Македония, Косово и Беларус.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027369.jpg"/>
      </figure>
      <p><b>Вариант 1 (75% шанс):</b> Ако България бъде изтеглена в Дивизия "А" при жребия, за който е с по-висок ранкинг в сравнение с Румъния, <b>Израел и Унгария</b>, тимът ни със сигурност ще бъде домакин <b>на един от последните два</b> отбора в полуфиналния плейоф на 26 март.</p>
      <p>- Ако това е Израел и продължим напред, предстои сблъсък с победителя от мача между Исландия и Унгария или Румъния, като домакинството ще се реши от жребия.</p>
      <p>- Ако това е Унгария и продължим напред, предстои сблъсък с победителя от мача между Исландия и Израел или Румъния, като домакинството ще се реши от жребия.</p>
      <p><b>Няма вариант България да се сблъска с Румъния в полуфиналния плейоф</b>, тъй като северните ни съседи са с най-нисък ранкинг от четирите тима след изиграните двубои в Лигата на нациите. Това означава, че ако попаднат в Дивизия "А" при жребия, румънците ще гостуват на Исландия, а ако отидат в Дивизия "С" ще им предстои визита на Шотландия. При втория вариант България ще играе с Израел.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027370.jpg"/>
      </figure>
      <p><b>Вариант 2 (25% шанс): </b>Ако жребият изпрати страната ни в Дивизия "С", ще гостуваме на Шотландия на 26 март, а при успех във финалния бараж ни чака победителят от Норвегия - Сърбия, като домакинството ще определи жребият.</p>
      <p>Сигурни са двойките в Дивизия "B": Босна и Херцеговина - Северна Ирландия и Словакия - Ирландия, както и тези в "D": Грузия - Беларус и Северна Македония - Косово.</p>
    </article>
  </body>
</html>