<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200824/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T00:32:00+00:00"/>
    <meta property="og:title" content="סיום חמוץ"/>
    <meta property="og:description" content="משחק חלש לנבחרת ישראל שסיימה במקום החמישי בבית וכעת ממתינה להגרלת הפלייאוף ביום שישי (13:00) | הנבחרת עד גיל 21 סיימה בתיקו 1:1 עם ספרד משער של עדן קארצב"/>
  </head>
  <body>
    <article>
      <h6 class="kicker">מוקדמות יורו 2020</h6>
      <h1>סיום חמוץ</h1>
      <h2>ירצו לשכוח: נבחרת ישראל סיימה את הקמפיין בהפסד 1:0 לצפון מקדוניה. <br/>משחק חלש לנבחרת ישראל שסיימה במקום החמישי בבית וכעת ממתינה להגרלת הפלייאוף ביום שישי (13:00) | הנבחרת עד גיל 21 סיימה בתיקו 1:1 עם ספרד משער של עדן קארצב</h2>
      <address><time datetime="2019-11-20T00:32:00+00:00">20 Nov 2019, 00:32</time> by <a rel="author">יאיר צוקר</a></address>
      <p>נבחרת ישראל סיימה הערב (שלישי) את קמפיין מוקדמות יורו 2020 בטעם מאכזב עם הפסד 1:0 לצפון מקדוניה. הנבחרת של הרצוג תחכה להגרלת הפלייאוף כדי להמשיך ולקוות להגיע בכל זאת לטורניר היורו.</p>
      <p>המאמן אנדי הרצוג עלה עם הרכב צעיר כאשר סאן מנחם ועילאיי אלמקייס זכו לפתוח בהרכב. בחוד עלה ערן זהבי שרצה מאוד לכבוש צמד שהיה מציב אותו בראש טבלת מלך שערי המוקדמות. ישראל הגיעה למספר מצבים במחצית הראשונה כשהטוב בהם היה בדקה ה-15 כאשר כדור עומק מצוין של זהבי מצא את אלי דסה, שהתגנב מצד ימין ושחרר בעיטה שנהדפה לקרן. קצת לפני השריקה למחצית עלתה צפון מקדוניה ליתרון מרגליו של בובאן ניקולוב לאחר הדיפה של אריאל הרוש בכדור קרן. 0:1 למארחים ששמרו על התוצאה עד שריקת הסיום.</p>
      <figure>
        <img src="https://www.davar1.co.il/wp-content/uploads/2019/11/191119_sport-1.jpeg"/>
        <figcaption>מונאס דאבור במדי נבחרת ישראל מול צפון מקדוניה 19 לנובמבר 2019 (צילום: ההתאחדות לכדורגל בישראל)</figcaption>
      </figure>
      <p>נבחרת ישראל סיימה את הקמפיין במקום החמישי בבית. למזלה, השיטה החדשה מאפשרת לה להשתחל לקמפיין דרך הפלייאוף, שיזמן לנבחרת שני משחקים בהגרלה שתיערך ביום שישי בשעה 13:00.</p>
      <h3>שביעות רצון מהנבחרת הצעירה</h3>
      <p>הנבחרת הצעירה של ישראל סיימה הערב (שלישי) בתיקו 1:1 מול נבחרת ספרד, במסגרת מוקדמות אליפות אירופה לנבחרות צעירות 2021. המשחק התקיים באצטדיון רמת גן לעיני 4,030 צופים.</p>
      <figure>
        <img src="https://www.davar1.co.il/wp-content/uploads/2019/11/191119_sport-3.jpeg"/>
        <figcaption>עדן קארצב חוגג את השער מול נבחרת ספרד הצעירה, 19 לנובמבר 2019 (ההתאחדות לכדורגל בישראל)</figcaption>
      </figure>
      <p>בדקה ה-50 אוסקר רודריגס המחליף קבע מתוך הרחבה 0:1 לזכות האורחים. בדקה ה-81 נגיעת יד מכוונת ברחבה של חוסה אמו ועדן קארצב דייק מהנקודה הלבנה, 1:1 בסיום. לאחר ארבעה משחקים הנבחרת עם 8 נקודות במקום השני בבית אחרי נבחרת ספרד, עבורה היה זה איבוד הנקודות הראשונות בקמפיין לאחר חמישה משחקים.</p>
    </article>
  </body>
</html>