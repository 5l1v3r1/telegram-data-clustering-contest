<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunyadan-spor/mourinho-yesil-sahalara-tottenham-ile-donuyor/1650693"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Mourinho yeşil sahalara Tottenham ile dönüyor"/>
    <meta property="og:description" content="Manchester United'dan ayrıldıktan sonra yaklaşık bir yıldır takım çalıştırmayan Portekizli teknik direktör Mourinho, tercihini Tottenham'dan yana kullandı."/>
  </head>
  <body>
    <article>
      <h1>Mourinho yeşil sahalara Tottenham ile dönüyor</h1>
      <h2>Manchester United'dan ayrıldıktan sonra yaklaşık bir yıldır takım çalıştırmayan Portekizli teknik direktör Mourinho, tercihini Tottenham'dan yana kullandı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Mutlu Demirtaştan  </a></address>
      <h4>Istanbul</h4>
      <p>Portekizli teknik direktör <b>Jose Mourinho</b>, yaklaşık bir yıldır uzak kaldığı yeşil sahalara İngiltere ekibi <b>Tottenham</b> ile dönmeye hazırlanıyor.</p>
      <p>Aralık 2018'de Manchester United'dan ayrıldıktan sonra birçok teklif almasına rağmen takım çalıştırmayan ve bir süredir yorumculuk yapan Mourinho, tercihini Tottenham'dan yana kullandı.</p>
      <p>Arjantinli Mauricio Pochettino'dan boşalan görev için Tottenham ile 2022-2023 sezonu sonuna kadar sözleşme imzalayan 56 yaşındaki Mourinho'nun son teknik direktörlük deneyimi ise tatsız geçti.</p>
      <p>Manchester United'ın beklenen futbolu oynayamaması ve şampiyonluk rekabetine girememesi nedeniyle son yıllarda eleştirilere maruz kalan Mourinho, buna karşın kariyeri boyunca kazandığı kupaların çokluğuyla dikkati çekiyor.</p>
      <h3>19 yıllık kariyerinde 25 kupa</h3>
      <p>Kulüpler düzeyinde UEFA Süper Kupa dışında yer aldığı tüm kulvarlarda en az bir şampiyonluk yaşayan Mourinho, 2000'de başladığı 19 yıllık teknik adamlık kariyerinde 25 kupa kazanma başarısı gösterdi.</p>
      <p>Portekiz'de Porto, Benfica, Uniao de Leiria, İtalya'da Inter, İspanya'da Real Madrid, İngiltere'de Chelsea ve Manchester United'da görev yapan Mourinho, son kupasını Manchester United'ın başında UEFA Avrupa Ligi şampiyonluğuyla kazandı.</p>
      <h3>Mourinho'nun kupa koleksiyonu</h3>
      <p>Mourinho, Benfica ve Uniao de Leiria'da tamamlayamadığı birer sezonun ardından 2002'de geçtiği Porto'da kupa koleksiyonuna başladı.</p>
      <p>İki yıl görev yaptığı Porto'da 2 lig, birer Portekiz Kupası, Portekiz Süper Kupa, UEFA Şampiyonlar Ligi ve UEFA Kupası şampiyonlukları yaşayan tecrübeli çalıştırıcı, 2004'te Chelsea ile anlaştı.</p>
      <p>İlk Chelsea döneminde, 3,5 sezon boyunca 2 İngiltere Premier Lig, 2 Lig Kupası, birer Federasyon Kupası ve Community Shield elde eden Mourinho, 2008'de Inter'in başına geçti.</p>
      <p>Inter'de tamamladığı 2 sezonda başarılarına yenilerini ekleyen Portekizli teknik adam, 2 lig, birer İtalya Kupası, İtalya Süper Kupa ve UEFA Şampiyonlar Ligi şampiyonluğu kazandı.</p>
      <p>İngiltere ve İtalya'nın ardından İspanya'nın yolunu tutan Mourinho, 2010'da teknik direktörlük koltuğuna oturduğu Real Madrid'de geçmiş başarılarının bir adım uzağında kalsa da 3 yıl içinde lig, İspanya Kral Kupası ve İspanya Süper Kupa'da birer şampiyonluk yaşadı.</p>
      <p>Haziran 2013'te 2. kez göreve geldiği Chelsea'de ilk yılını kupasız kapatan Mourinho, daha sonra Lig Kupası ve Premier Lig zaferleri elde etti.</p>
      <p>Manchester United'da eski günlerini aratsa da birer kez Lig Kupası, Community Shield ve UEFA Avrupa Ligi'nde mutlu sona ulaşan Mourinho, kupa sayısını 25'e çıkardı.</p>
      <h3>Tek eksik UEFA Süper Kupa</h3>
      <p>Teknik direktörlüğünü yaptığı takımlarda birçok kupa kazanan Mourinho'nun kariyerindeki tek eksik, UEFA Süper Kupa oldu.</p>
      <p>Mourinho, kariyeri boyunca UEFA Süper Kupa'da çıktığı 3 maçı da kaybetti. Organizasyonda daha önce Porto'da görev yaparken 2003'te Milan'a 1-0, Chelsea'nin başındayken 2013'te Bayern Münih'e penaltılarla, Manchester United'da çalışırken 2017'de Real Madrid'e 2-1 kaybeden Mourinho, UEFA Süper Kupa'yı da kazanması halinde kulüpler düzeyinde katıldığı ulusal ve uluslararası tüm kupaları kaldırmış olacak.</p>
      <p>Portekizli teknik adam, kıtalarının en büyük turnuvalarında şampiyonluğa ulaşan ekiplerin katıldığı FIFA Kulüpler Dünya Kupası'nda ise çalıştırdığı herhangi bir takımla yer almadı.</p>
      <h3>Chelsea ve Manchester United'da yarıda bıraktı</h3>
      <p>Mourinho, Chelsea'de çalıştığı iki dönemde ve Manchester United'ın başında son sezonlarını tamamlayamadı.</p>
      <p>Chelsea'deki ilk dönemi Eylül 2007, ikinci dönemi Aralık 2015'te sona eren Portekizli çalıştırıcı, Manchester United'dan ise Aralık 2018'de ayrıldı.</p>
      <h3>Bireysel ödülleri</h3>
      <p>Portekizli Mourinho, takımlarına kazandırdığı kupaların yanı sıra elde ettiği bireysel başarılarla da göze çarptı.</p>
      <p>İtalya'da 2, İngiltere'de 3 kez yılın teknik direktörü seçilen Mourinho, 2010'da ise FIFA tarafından dünyada yılın en iyi antrenörü ödülüne layık görüldü.</p>
      <p>UEFA'nın 2 kez yılın teknik direktörü seçtiği Mourinho, 4 defa da Uluslararası Futbol Tarihi ve İstatistikleri Federasyonu (IFFHS) tarafından verilen dünyada yılın en iyi kulüp antrenörü ödülünün sahibi oldu.</p>
      <related>
        <a href="https://www.aa.com.tr/tr/dunyadan-spor/mourinho-yesil-sahalara-tottenham-ile-donuyor/1650693"/>
        <a href="https://www.aa.com.tr/tr/dunyadan-spor/tottenhamda-teknik-direktorluge-mourinho-getirildi/1650446"/>
        <a href="https://www.aa.com.tr/tr/dunyadan-spor/tottenhamda-pochettino-donemi-sona-erdi/1650294"/>
        <a href="https://www.aa.com.tr/tr/dunyadan-spor/manchester-cityli-silvaya-irkcilik-iceren-mesajindan-dolayi-men/1644164"/>
        <a href="https://www.aa.com.tr/tr/dunyadan-spor/avrupanin-5-buyuk-liginde-gorunum/1641476"/>
        <a href="https://www.aa.com.tr/tr/dunyadan-spor/leicester-city-arsenali-ikinci-yarida-buldugu-gollerle-yendi/1640459"/>
      </related>
    </article>
  </body>
</html>