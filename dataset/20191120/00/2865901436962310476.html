<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/fudbal/vesti/ekspresno-murinjo-novi-sef-u-totenhemu/342918"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ekspresno: Murinjo novi šef u Totenhemu!"/>
    <meta property="og:description" content="Iskusni Portugalac zamenio Maurisija Poketina"/>
  </head>
  <body>
    <article>
      <h1>Ekspresno: Murinjo novi šef u Totenhemu!</h1>
      <h2>Iskusni Portugalac zamenio Maurisija Poketina</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Samo nekoliko časova pošto je <b><a href="https://mozzartsport.com/fudbal/vesti/otisao/342902">potvrđeno da su čelnici Totenhema odlučili da posle više od pet godina prekinu saradnju s Maurisiom Poketinom</a></b>, objavljeno je i ime njegovog naslednika, a u pitanju je -<b> Žoze Murinjo!</b></p>
      <p>Iskusni Portugalac dogovorio je s Pevcima saradnju na tri i po godine, tačnije do kraja sezone 2022/2023.<br/><b>„Kvalitet ekipe, kao i u omladinskoj školi, me uzbuđuje. Rad s igračima koje ima Totenhem je ono što me je privuklo“</b>, kratko je <b>Murinjo</b> prokomentarisao prihvatanje Totenhemove ponude.</p>
      <p>Portugalac je bez posla 11 meseci, pošto je se u decembru prošle godine razišao s Mančester Junajtedom, u kojem je bio menadžer od 2016. Otkaz je dobio posle poraza u derbiju od Liverpula, a upravo se <b>Poketino </b>pominjao kao najozbiljniji kandidat da ga nasledi. Međutim, Totenhem nije dao svog trenera i Junajted je umesto <b>Murinja </b>doveo Solskjera. Pre toga, Murinjo je u Premijer ligi je vodio Čelsi od 2004. do 2007. i od 2013. do 2015. godine.<br/><b>„U Žozeu smo dobili jednog od najuspešnijih trenera današnjice. Ima mnogo iskustva, zna da inspiriše timove i sjajan je taktičar. Osvajao je trofeje sa svim klubovima u kojima je bio. Verujemo da će u našu svlačioncu doneti novu energiju i samopouzdanje“</b>, istakao je <b>Danijel Levi</b>, prvi čovek Totenhema.</p>
      <p><b>Murinjo </b>se od letos pominjao kao želja nekoliko klubova poput Liona i lisabonskog Sportinga, ali je čekao neke jače ponude. Nadao se povratku u Real Madrid ako <b>Zidan </b>dobije otkaz, jednim okom je motrio na situaciju u Bajernu, ali ni taj poziv nije stigao. Kada ga je pozvao Totenhem, nije se mnogo razmišljao. Videćemo kako će se snaći sa <b>Danijelom Levijem </b>koji je poznat kao škrt gazda koji ne voli da baca novac na pojačanja. <b>Murinjo </b>je u većini klubova često preterivao u kuknjavi za pojačanjima, pa će biti zanimljivo da vidimo saradnju sa <b>Levijem </b>koji <b>Poketinu </b>u jednom periodu nije želeo da dovede igrača punih 18 meseci. </p>
      <p>Ono što je <b>Murinjova </b>prednost u odnosu na <b>Poketina </b>su trofeji. <b>Murinjo </b>ih je kroz karijeru osvojio čak 25, a <b>Poketino </b>nije nijedan. Totenhem je poslednji trofej osvojio pre 12 godina kada je uzeo Liga kup Engleske, a poslednju titulu šampiona države su osvojili pre skoro 60 godina. </p>
      <p>Klub koji je prošle sezone igrao finale Lige šampiona na ovaj način je pokazao da su mu ambicije ogromne. <b><a href="https://www.mozzartbet.com/sr#/match/4532135">Prvi izazov imaće u subotu od 13.30, kada Totenhem gostuje Vest Hemu, a kvota na dvojku je 1,95.</a></b></p>
      <figure>
        <img src="https://www.mozzartsport.com/upload/CKEditor/Baneri/12-sigurna%20kuca.jpg"/>
      </figure>
      <p> </p>
    </article>
  </body>
</html>