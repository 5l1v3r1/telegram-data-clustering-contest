<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/deschidere-editie/la-judecata-cu-isj-pana-sa-inceapa-procesele-fostelor-inspectoare-micu-si-nitu-cu-institutia-s-a-schimbat-seful-705585.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="La judecată cu ISJ. Până să înceapă procesele fostelor inspectoare Micu şi Niţu cu instituţia, s-a schimbat şeful"/>
    <meta property="og:description" content="Magistratii Tribunalului Constanta au fixat termenul la care vor avea loc primele infatisari in procesele intentate de doi fosti inspectori scolari Inspectoratului Scolar Judetean Constanta. Primul ..."/>
  </head>
  <body>
    <article>
      <h1>La judecată cu ISJ. Până să înceapă procesele fostelor inspectoare Micu şi Niţu cu instituţia, s-a schimbat şeful </h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Cecilia ZAGONEANU</a></address>
      <p>
        <a href="https://www.ziuaconstanta.ro/stiri/deschidere-editie/la-judecata-cu-isj-pana-sa-inceapa-procesele-fostelor-inspectoare-micu-si-nitu-cu-institutia-s-a-schimbat-seful-705585.html?imagini=1#scroll">🖼️ Galerie foto (1)</a>
      </p>
      <p>Magistraţii Tribunalului Constanţa au fixat termenul la care vor avea loc primele înfăţişări în procesele intentate de doi foşti inspectori şcolari ai <b>Inspectoratului Școlar Judeţean Constanţa</b>. Primul dosar care va fi deschis şi analizat de judecătorii Secţiei de Contencios Administrativ şi Fiscal a instanţei este cel care o priveşte pe <b>Gabriela Mihaela Micu, </b>fost inspector şcolar pentru chimie şi pentru management instituţional. Prima înfăţişare în proces a fost fixată peste o săptămână, pe data de 25 noiembrie. Între timp, inspectorul şcolar general ale cărui decizii au fost atacate în instanţă şi-a dat demisia din funcţie.<br/><br/>Gabriela Micu ne-a declarat cu o ocazie anterioară, la scurtă vreme de la înregistrarea dosarului pe rolul instanţei, faptul că a atacat o decizie emisă de <b>Petrică Miu, </b>la momentul respectiv inspector general, anume Decizia nr. 411/20.09.2019. „Decizia pe care o contest este decizia prin care mi-a fost desfăcut contractul de management educaţional. Este o hotărâre pe care am contestat-o în instanţă şi legat de care am făcut toate demersurile legale, iar acum aştept decizia instanţei“, a declarat Gabriela Mihaela Micu.<br/><br/>Odată cu cererea înaintată instanţei de către aceasta, un alt fost inspector s-a adresat judecătorilor Tribunalului Constanţa, în cadrul unei plângeri formulate împotriva unei decizii emise de inspectorul general de la acel moment, Petrică Miu. Concret, este vorba despre <b>Alina Elena Niţu</b>, fost inspector şcolar pentru managementul resurselor umane şi pentru informatică. Aceasta a solicitat instanţei să dispună anularea Deciziei nr. 410/20.09.2019 a Inspectorului General al ISJ Constanţa. Prima înfăţişare în procesul său a fost fixată de instanţă pentru data de 6 ianuarie 2020.<br/> </p>
      <h3>Schimb de inspectori şcolari generali</h3>
      <p>Ambele cereri de chemare în judecată au fost înregistrate la data de 1 octombrie 2019 pe rolul Secţiei Contencios administrativ şi fiscal a Tribunalului Constanţa. La rândul său contactat telefonic la momentul înregistrării celor două dosare pe rolul Tribunalului Constanţa, Petrică Miu, inspector general al Constanţei la momentul respectiv, ne-a declarat că deciziile contestate în instanţă se referă la încetarea actelor adiţionale ale contractelor de muncă pentru cele două inspectoare.<br/><br/><br/>Totodată, acesta a confirmat că, în cauză, este vorba despre situaţia în care se află un director de şcoală gimnazială din Constanţa, ce ar fi rămas neretribuit pentru o anumită perioadă. „Când îţi asumi o funcţie, trebuie să îţi faci datoria cum trebuie“, a precizat inspectorul general.<br/><br/>În întreg acest context, rămâne de văzut care vor fi deciziile judecătorilor constănţeni în legătură cu cele două procese.<br/><br/><br/>Mai este de menţionat faptul că, în cursul acestei săptămâni, funcţia de inspector şcolar general al Constanţei a fost preluată de <a href="https://www.ziuaconstanta.ro/stiri/deschidere-editie/promisiunile-inspectorului-scolar-general-al-isj-constanta-la-inceput-de-drum-705489.html"><b>Sorin Mihai</b></a>, a cărui numire în funcţie a fost semnată de noul ministru al Educaţiei, Monica Anisie, după ce Petrică Miu şi-a dat demisia din funcţie.<br/><br/><br/><b>Citeşte şi:</b><br/><br/><a href="https://www.ziuaconstanta.ro/stiri/justitie/doi-inspectori-scolari-au-dat-in-judecata-isj-constanta-ce-declara-partile-702106.html">Doi inspectori şcolari au dat în judecată ISJ Constanţa. Ce declară părţile</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/deschidere-editie/promisiunile-inspectorului-scolar-general-al-isj-constanta-la-inceput-de-drum-705489.html"/>
        <a href="https://www.ziuaconstanta.ro/stiri/invatamant/noul-inspector-scolar-general-al-isj-constanta-sorin-mihai-despre-obiectivele-si-directiile-mandatului-sau-705419.html"/>
        <a href="https://www.ziuaconstanta.ro/stiri/invatamant/decizia-semnata-de-ministrul-educatiei-sorin-mihai-noul-inspector-scolar-general-al-isj-constanta-705135.html"/>
        <a href="https://www.ziuaconstanta.ro/stiri/invatamant/seminar-national-lions-quest-la-colegiul-mircea-cel-batran-constanta-705090.html"/>
        <a href="https://www.ziuaconstanta.ro/diverse/stiri-calde/a-rezistat-doua-luni-la-conducerea-isj-constanta-petrica-miu-a-demisionat-din-functia-de-inspector-scolar-general-705047.html"/>
        <a href="https://www.ziuaconstanta.ro/informatii/locuri-speciale-de-munca/inspectoratul-scolar-judetean-constanta-face-angajari-conditii-704804.html"/>
        <a href="https://www.ziuaconstanta.ro/stiri/invatamant/prof-gabriela-bucovala-se-considera-nedreptatita-de-ministerul-educatiei-si-cere-anularea-unui-act-administrativ-703699.html"/>
        <a href="https://www.ziuaconstanta.ro/stiri/invatamant/peste-400-de-elevi-din-judetul-constanta-beneficiari-ai-programul-de-stat-bani-de-liceu-de-la-ce-licee-provin-703409.html"/>
        <a href="https://www.ziuaconstanta.ro/stiri/deschidere-editie/cum-s-a-judecat-inspectoratul-scolar-cu-xenoti-firma-lui-mazare-pentru-olimpiada-la-romana-703411.html"/>
        <a href="https://www.ziuaconstanta.ro/stiri/deschidere-editie/sfatul-organizatorilor-celei-de-a-treia-editii-a-targului-stiu-sa-mi-aleg-meseria-elevii-risca-sa-piarda-opt-ani-din-viata-fara-a-sti-sa-faca-703138.html"/>
        <a href="https://www.ziuaconstanta.ro/stiri/invatamant/isj-constanta-organizeaza-conferinta-judeteana-a-proiectului-privind-invatamantul-secundar-702892.html"/>
        <a href="https://www.ziuaconstanta.ro/stiri/interviu-online/interviu-online-cu-inspectorul-scolar-general-al-isj-constanta-petrica-miu-temele-sunt-scoala-constanteana-decalajul-dintre-urban-si-rural-digitalizarea-702239.html"/>
        <a href="https://www.ziuaconstanta.ro/stiri/invatamant/o-noua-editie-a-targului-de-toamna-al-ofertelor-educationale-din-invatamantul-profesional-stiu-sa-mi-aleg-meseria-organizata-de-isj-constanta-702442.html"/>
        <a href="https://www.ziuaconstanta.ro/stiri/deschidere-editie/mancatori-de-suflete-needucati-educatoarea-unei-gradinite-sanctionata-disciplinar-de-isj-constanta-povestea-mai-putin-stiuta-a-cazului-702193.html"/>
        <a href="https://www.ziuaconstanta.ro/stiri/justitie/doi-inspectori-scolari-au-dat-in-judecata-isj-constanta-ce-declara-partile-702106.html"/>
      </related>
    </article>
  </body>
</html>