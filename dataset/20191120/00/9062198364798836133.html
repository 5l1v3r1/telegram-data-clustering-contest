<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3380656/ismail-hakki-akkiraz/saadet-partisinin-istedigi-sey"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="Saadet Partisi’nin istediği şey"/>
    <meta property="og:description" content="Bismillahirrahmanirrahim;"/>
  </head>
  <body>
    <article>
      <h1>Saadet Partisi’nin istediği şey</h1>
      <address><time datetime="2019-11-20T00:30:00+00:00">20 Nov 2019, 00:30</time> by <a rel="author" href="https://www.milligazete.com.tr/yazar/ismail-hakki-akkiraz" target="_blank">İsmail Hakkı Akkiraz</a></address>
      <p>Bismillahirrahmanirrahim;</p>
      <p>Âlemlerin Rabbi, Rahman ve Rahim olan Allah’a hamd, Peygamberimize, âline ve sahabelerine salât ve selam ederiz.</p>
      <p>Saadet Partisi’nin istediği şey, bütün insanlığın saadetidir. Sosyal bir varlık olan insan, huzur ve güven ortamında refah ve saadet içinde yaşamak ister. İnsan bu özlemine ancak Milli Görüş ile ulaşabilir. Milli Görüş, insanın refahı ve saadeti için manevi ve maddi kalkınmayı birlikte zorunlu görür. Allah, kâinatta birtakım şeyleri insanın emrine vermiştir ki, insanlar bunları olumlu yönde kullansınlar ve saadet bulsunlar. Asıl olan eşyanın insanın emrinde ve hizmetinde olmasıdır. Saadet Partisi bunu savunur. Bugün dünyada yanlış bir anlayış hâkimdir. Bu anlayış insanı, eşyanın kölesi yapmaya çalışıyor. Bunun için bugün dünya; endüstri 4,0’ı, yapay zekâyı, robotları konuşuyor. Endüstriyel üretim sürecini, daha çok akıllı makineler, yapay zekâlar yöneteceği için, yeni teknolojik bilgilere sahip olan ve uygulayan ülkeler, küresel rekabet ortamında avantajlı konuma geleceklerdir. Ne var ki; sosyal ve toplumsal boyutları ihmal edilmiş bir makineleşme insanlığa huzur değil felaket getirir. Bu sebepledir ki esas olan, insanı makinelerle rekabet etmeye değil, değerler alanında üretim yaparak, makineleri insanlığa faydalı olma çerçevesinde, güçlü kılmanın yollarını aramaktır. Saadet Partisi, bunun için makinelerin emrinde bir insanlığı değil, insanlığın emrinde bir makineleşmeyi savunmaktadır.</p>
      <h3>BİLGİ VE İSTATİSTİKLERİN RUHU YOKTUR</h3>
      <p>“Önce ahlak ve maneviyatı” merkeze almayan bir endüstri, hangi yapay zekâya, hangi yüksek teknolojiye ulaşırsa ulaşsın, barış ve huzurun değil kargaşa ve bunalımın sebebi olacaktır. Saadet Partisi’nin, her konuda olduğu gibi, geleceğin teknolojileri konusunda da temel düsturu; bütün insanlığın huzuru, barış ve saadetidir. Bunun için Saadet; büyük binalar yapmanın değil, büyük insanlar yetiştirmenin mücadelesini veriyor. Kibir kulelerinde saltanat sürenlerin değil, şantiyelerde emeği sömürülenlerin mücadelesini veriyor. Gösteriş ve şatafatla övünenlerin değil, duraklarda metrobüs bekleyenlerin mücadelesini veriyor. Özel ofislerde, lüks plazalarda kamu ihalelerini paylaşanların değil, maden ocaklarında ekmeğini paylaşanların mücadelesini veriyor. Dört ayrı yerden, dört ayrı maaş alan torpillilerin değil, atanamayan öğretmenlerin, üniversite mezunu işsiz gençlerin mücadelesini veriyor. Esnafın, köylünün, çiftçinin, açlık sınırının altında maaşa mahkûm edilen emeklinin, emekli olamayan EYT’lilerin mücadelesini veriyor. Eli nasırlı, yüreği hüzünlü Anadolu insanının mücadelesini veriyor. Hak yiyenlerin değil, hakkı yenenlerin mücadelesini veriyor.  Saadet Partisi bütün insanlığın saadeti için çalışıyor. Milli Görüş 50 yıllık mücadelesini bunun için verdi ve gelecek 50 yılın yürüyüşüne ise Saadet Partisi ile bunun için devam ediyor. Bundan dolayı Saadet Partisi’nin heybesinde sevgi var, kardeşlik var, umut var. Kolları 82 milyonu kucaklayacak kadar açık, yüreği 82 milyona yetecek kadar sevgi dolu.</p>
      <h3>EY SAADET PARTİLİLER</h3>
      <p>Bu yolda, bu uğurda çalışmaya doymayanlara, mutlu ve aydınlık bir geleceği inşa etmek için daha büyük bir heyecanla, daha büyük bir azimle yeniden yola çıkmış olanlara, müreffeh bir geleceği inşa etmek için malını ve canını feda eden kahramanlara selam olsun. Barış ve kardeşlik yurdu bir Türkiye’yi kurmak için, nefreti sevgiyle, öfkeyi şefkat ile umutsuzluğu umut ile değiştirmeye koşanlara selam olsun. Yaşanabilir Bir Türkiye, Yeniden Büyük Türkiye, Yeni bir Dünya kurmak için, bir yıllık değil bin yıllık yürüyüşün yolcularına selam olsun. Mekke’den Medine’ye yürüyenlerin izinde olanlara selam olsun. Elinde asa Kızıldeniz’e yürüyenlerin peşinde olanlara, Konya’da Kudüs, Çağlayan’da milyonlar olup Gazze için yürüyenlere selam olsun. İçecek su, iyileşecek ilaç bulamadığı için ölümün eşiğinde olan Afrikalı çocuklar için infak edenlere selam olsun. Hiç kimsenin şüphesi olmasın ki, bu yürüyüş yeryüzünde tek bir mazlum kalmayana dek devam edecektir. Bütün insanlığın saadeti için yürüyenler; Milli Görüşçüler, Saadet Partililerdir. Bir insan bir şehri, bir şehir bir ülkeyi, bir ülke dünyayı değiştirir. O bir insan Saadet Partisi’nin sandık müşahididir. O bir insan Saadet Partisi’nin mahalle temsilcisidir. O bir insan Saadet Partisi’nin ilçe yöneticisi, ilçe ve il başkanıdır. Kadın Kolları’dır, Gençlik Kolları’dır, Milli Gençlik’tir, Anadolu Gençlik’tir. Kelebeklerin kanat çırpışı fırtınalara yön verir. Saadet Partililerin her kademede yapacağı her çalışma ile önce Yeniden Büyük Türkiye, ardından da Yeni Bir Dünya kurulacaktır. Her el tutulacak, her yüreğe dokunulacak, 82 milyon kucaklanacaktır. Bundan kimsenin şüphesi olmasın. Allah, bütün insanlık için çıkılan bu kutlu yürüyüşü zaferle taçlandırsın.</p>
      <h3>DEVLET VE TEDBİR</h3>
      <p>Devlet, adalet ile devlet başkanı ise, merhamet ve tedbir ile ayakta durur. Tedbir Adil Düzen’i yürütmektir. Lider; güzel görüşlü, uyanık ve işleri iyi tahlil eden, işlerin sonu hakkında fikir sahibi birisi olur, ona yakın olan devlet adamları da bu sıfatta bulunursa, memleketin ahvali düzene girer ve yönettiği devlette işler düzgün gider. İktidarların en hayırlısı, zulüm düzenini kaldırıp yerine adil düzeni koyandır. Bütün eşya insanla, insan da ilimle güzelleşir. Akıldan ve ilimden daha hayırlı bir şey yoktur. İlim, izzet ve şerefin devamıdır. Akıl ise mutluluğun devamı ve düzenidir. İlim ve aklı birleştiren lider, şu on iki meziyeti kendinde toplamış olur: İffet, edep, takva, emanete sahip çıkma, sıhhat, hayâ, merhamet, güzel ahlak, vefa ve sadakat, sabır, yumuşak huyluluk, idarecilik. Bunlar, liderlerde olması gerekenler sıfatlardır. Nasıl ki, nimet ile şükür, güzellik ile tatlılık, gayret ile devlet birlikte bulunursa, akıl ile ilim birlikte bulunmalıdır. Devlet adil olduğu zaman, bütün murat hâsıl olur. Saadet Partisi adil devlet, merhametli devlet başkanı istiyor. Selam hidayete tabi olanlara…</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3374531/ismail-hakki-akkiraz/saadet-iktidarinda"/>
        <a href="https://www.milligazete.com.tr/makale/3306100/ismail-hakki-akkiraz/devlet-musterektir-kimligi-adalettir"/>
        <a href="https://www.milligazete.com.tr/makale/3290631/ismail-hakki-akkiraz/saadet-kongresinde-verilen-mesajlar"/>
        <a href="https://www.milligazete.com.tr/makale/3285616/ismail-hakki-akkiraz/saadet-kongresi-ve-yankilar"/>
        <a href="https://www.milligazete.com.tr/makale/3279496/ismail-hakki-akkiraz/yikan-degil-yapan-saadetin-kongresi"/>
        <a href="https://www.milligazete.com.tr/yazar/ismail-hakki-akkiraz"/>
      </related>
    </article>
  </body>
</html>