<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904441/zeven-conclusies-generaal-koeman-luitenant-wijnaldum-dringen-in-de-voorhoede.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Zeven conclusies: één team, één taak, Gini komt bovendrijven, dringen voorin"/>
    <meta property="og:description" content="Tot zover de – uitstekend verlopen – kwalificatiereeks voor Euro 2020. Oranje begon in maart met een 4-0 tegen Wit-Rusland, sluit af met een 5-0 tegen Estland en is er voor het eerst sinds 2014 weer bij op een eindtoernooi. VoetbalPrimeur blikt terug én vooruit. De lat ligt hoger voor KoemanDe commentaren op het spelniveau na de 0-0 tegen Noord-Ierland zorgde voor ergernis bij Ronald Koeman: de bondscoach zou dit echter ook als compliment kunnen zien. Dat Oranje – op een avond waarop het zich ein-de-lijk weer voor een eindtoernooi plaatst – zo kritisch wordt beschouwd, geeft aan dat 'we' de lat weer een stuk hoger leggen. De 2-4 in Duitsland was een mijlpaal in onze voetbalgeschiedenis, maar van een 5-0 tegen Estland kijkt niemand meer op. Tijd voor het echte werk, op naar het EK! Spelersrapport: Wijnaldum scoort 9 op 'zijn' avond, één onvoldoende voor Oranje Oranje komt in Pot 2: sowieso Oekraïne, geen Denemarken, misschien Roemenië Media-afdeling Oranje zorgt voor vroege EK-kriebels: &quot;We mogen weer dromen!&quot;"/>
  </head>
  <body>
    <article>
      <h1>Zeven conclusies: één team, één taak, Gini komt bovendrijven, dringen voorin</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <b>Tot zover de – uitstekend verlopen – kwalificatiereeks voor Euro 2020. Oranje begon in maart met een 4-0 tegen Wit-Rusland, sluit af met een 5-0 tegen Estland en is er voor het eerst sinds 2014 weer bij op een eindtoernooi. VoetbalPrimeur blikt terug én vooruit.</b>
      </p>
      <p><b>De lat ligt hoger voor Koeman<br/></b>De commentaren op het spelniveau na de 0-0 tegen Noord-Ierland zorgde voor ergernis bij Ronald Koeman: de bondscoach zou dit echter ook als compliment kunnen zien. Dat Oranje – op een avond waarop het zich ein-de-lijk weer voor een eindtoernooi plaatst – zo kritisch wordt beschouwd, geeft aan dat 'we' de lat weer een stuk hoger leggen. De 2-4 in Duitsland was een mijlpaal in onze voetbalgeschiedenis, maar van een 5-0 tegen Estland kijkt niemand meer op. Tijd voor het echte werk, op naar het EK!</p>
      <p><b>Wijnaldum komt eindelijk bovendrijven<br/></b>Het was jarenlang de vraag bij vrijwel elke interland: hoe kan de man die wekelijks uitblinkt in de Premier League zó met zichzelf worstelen, zodra hij het Newcastle United- of Liverpool-shirt inruilt voor dat van Oranje? <i>Gini</i> Wijnaldum heeft de twijfels echter overwonnen en is een grote meneer geworden, bewees hij deze week. Aanvoerder van de nationale ploeg, een hartverwarmend statement tegen racisme, drie doelpunten tegen Estland én een negen van <i>VoetbalPrimeur</i>. Het kan niet op!</p>
      <p><b>AZ-duo klopt op de deur<br/></b>De een was direct goed voor twee assists, de ander scoorde bij zijn debuut en werd de eerste Oranje-international die na de milenniumwisseling is geboren: Calvin Stengs en Myron Boadu zijn binnen! Maar gaan de twee AZ-pareltjes hun eerste volledige profseizoen ook bekronen met een EK-deelname? Wie weet... Als ze niet door hun hoeven zakken in de titelrace met Ajax en zich staande blijven houden in de Europa League, zou het voor Stengs en Boadu zomaar eens een héle mooie zomer kunnen worden.</p>
      <p><b>Alle hens aan dek in de voorhoede<br/></b>Makkelijk zal het echter niet worden voor de twee debutanten. Het lijkt dringen worden in de spitspositie en op de flanken. Memphis Depay is onomstreden als puntspeler, Boadu, Wout Weghorst, Luuk de Jong, Donyell Malen en Ryan Babel zijn mogelijke stand-ins. En wat te denken van het aanbod aan buitenspelers? Babel, Stengs, Quincy Promes, Steven Bergwijn, Steven Berghuis, Justin Kluivert, Javairô Dilrosun... Koeman kan toch echt maar 23 spelers meenemen naar het EK.</p>
      <p><b>Wisseling van de wacht op het middenveld?<br/></b>Marten de Roon was tijdens de afgelopen wedstrijden een zekerheidje op het middenveld, maar zal moeten vechten voor zijn plaats. Di Rono pakte tegen Noord-Ierland een vroege gele kaart, liep een schorsing op én moest nog voor rust vervangen worden door Davy Pröpper. De Arnhemmer deed dat in Belfast uitstekend en haalde ook tegen Estland een voldoende. Met ook Donny van de Beek als kaper op de kust, belooft de strijd om een plekje naar Wijnaldum en Frenkie de Jong een interessante te worden.</p>
      <p><b>Eén team, één taak<br/></b>Oranje ging in het verleden nogal eens ten onder aan onderlinge egootjes en groepjesvorming, maar dat gevaar lijkt nu niet op de loer te liggen. De huidige generatie Oranje-spelers speelt gezellig <i>30 Seconds</i> met elkaar, ontgroent nieuwelingen door ze liedjes te laten zingen en schaart zich als één man achter Wijnaldum in de strijd tegen racisme. Generaal Koeman houdt de groep bij elkaar, met Virgil van Dijk, Wijnaldum en Memphis als zijn luitenanten. Uiteraard is het nog even afwachten hoe de sfeer blijft, als Oranje de eerste wedstrijd op het EK verliest.</p>
      <p><b>Blik op Euro 2020<br/></b>De voorbereiding op het EK kan alvast beginnen: Oranje weet nu al dat het op 14, 18 en 22 juni in de 'eigen' Johan Cruijff Arena een poulewedstrijd gaat spelen. De EK-loting is op zaterdag 30 november, maar de technische staf kan vóór die tijd alvast een analyse van tegenstander Oekraïne maken.</p>
      <p>En hoe ver kan Nederland komen op het EK? 24 toernooideelnemers en een brede Europese (sub)top: de onderlinge verschillen zullen net als in 2016 bijzonder klein zijn. Dat het alle kanten op kan – om maar eens een goed cliché te gebruiken – bewezen de O17-talenten onlangs in Brazilië. Eerste twee wedstrijden verliezen én de finale pas mislopen na penalty's: het kan allemaal!</p>
      <p>(<i>Hein Nooijens/VoetbalPrimeur</i>)</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904421/spelersrapport-wijnaldum-leider-en-hattrick-held-n-onvoldoende-voor-oranje.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/899712/twee-keer-winnen-en-oranje-zit-in-pot-1-alles-over-de-loting-voor-het-ek-2020.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/videos/904435/media-afdeling-oranje-zorgt-voor-vroege-ek-kriebels-we-mogen-weer-dromen-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>