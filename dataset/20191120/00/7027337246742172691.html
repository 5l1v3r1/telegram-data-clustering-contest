<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699311/%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%AA%D8%B8%D8%A7%D9%87%D8%B1%D8%A7%D8%AA-%D8%AD%D9%82-%D8%A7%D8%B3%D8%AA-%D9%88-%D8%A8%D8%A7%DB%8C%D8%AF-%D8%A8%D9%87-%D8%A2%D8%B2%D8%A7%D8%AF%DB%8C-%D8%A8%DB%8C%D8%A7%D9%86-%D8%A7%D8%AD%D8%AA%D8%B1%D8%A7%D9%85-%DA%AF%D8%B0%D8%A7%D8%B4%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="نخست‌وزیر عراق: تظاهرات حق است و باید به آزادی بیان احترام گذاشت"/>
    <meta property="og:description" content="نخست‌وزیر عراق در دیدار با روسا و شیوخ عشایر بر تلاش دولت برای رفع مطالبات معترضان تاکید کرد و گفت که تظاهرات باعث بر ملا شدن ایرادات و مشکلات نظام سیاسی کشور شده است."/>
  </head>
  <body>
    <article>
      <h1>نخست‌وزیر عراق: تظاهرات حق است و باید به آزادی بیان احترام گذاشت</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>نخست‌وزیر عراق در دیدار با روسا و شیوخ عشایر بر تلاش دولت برای رفع مطالبات معترضان تاکید کرد و گفت که تظاهرات باعث بر ملا شدن ایرادات و مشکلات نظام سیاسی کشور شده است.</p>
      <figure>
        <img src="https://cdn.asriran.com/files/fa/news/1398/8/29/1038989_508.png"/>
      </figure>
      <p>به گزارش فارس، «عادل عبدالمهدی» نخست‌وزیر عراق روز چهارشنبه در سخنانی گفت که اعتراضات مردم این کشور باعث شد که ایرادات ساختار سیاسی کشور را برملا شود که باید رفع شوند.</p>
      <p>به گزارش السومریه نیوز، عبدالمهدی همچنین گفت که دولت مصمم به مقابله با فقر و فساد و اجرای اصلاحات و خدمت رسانی به عراق و ملت آن است.</p>
      <p>دفتر نخست‌وزیر عراق در بیانیه‌ای اعلام کرد که «عبدالمهدی امروز (چهارشنبه) میزبان جمعی از شیوخ و روسای عشایر بود و با آنها درباره اوضاع کنونی کشور و اقدامات اصلاحی و راه‌های تقویت ثبات و امنیت کشور و پاسخگویی به مطالبات برحق معترضان گفت‌وگو کرد».</p>
      <p>نخست‌وزیر عراق به روسای عشایر گفت که تظاهرات حق است و باید به آزادی بیان احترام گذاشت و همه مطالبات با همکاری یکدیگر قابل اجرا است.</p>
      <p>وی پیش از این نیز اعتراضات این کشور را رویدادی مهم و فرصتی ارزشمند برای اجرای برنامه‌های اصلاحی خوانده بود و گفت: «تظاهرات حق است، اما باید با مجوز وزارت کشور عراق صورت بگیرد. اعتراضات تا زمانی که مسالمت‌آمیز باشد از آن حمایت می‌کنیم.»</p>
    </article>
  </body>
</html>