<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699340/%D8%AA%D8%AD%D9%88%DB%8C%D9%84-2-%D9%81%D8%B1%D9%88%D9%86%D8%AF-%D8%A7%D9%81-35-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="تحویل 2 فروند &quot;اف 35&quot; آمریکا به اسرائیل (+عکس)"/>
    <meta property="og:description" content="رژیم صهیونیستی اعلام کرد که در ادامه قرارداد خرید جنگنده‌های پیشرفته آمریکا، دو فروند دیگر را به ناوگان نیروی هوایی خود اضافه کرده است."/>
  </head>
  <body>
    <article>
      <h1>تحویل 2 فروند "اف 35" آمریکا به اسرائیل (+عکس)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>رژیم صهیونیستی اعلام کرد که در ادامه قرارداد خرید جنگنده‌های پیشرفته آمریکا، دو فروند دیگر را به ناوگان نیروی هوایی خود اضافه کرده است.</p>
      <p>به گزارش خبرگزاری فارس، رژیم صهیونیستی دو فروند جنگنده پیشرفته اف ۳۵ دیگر از ایالات متحده آمریکا تحویل گرفت.</p>
      <p>رسانه‌های رژیم صهیونیستی چهارشنبه (۲۹ آبان) به نقل از ارتش این رژیم گزارش دادند که نیروی هوایی رژیم تل‌آویو دو فروند اف ۳۵ از نوع کلاس «A» معروف به «شَبح» را در پایگاه هوایی «نواتیم» واقع در «بئر السبع» (جنوب فلسطین اشغالی) تحویل گرفته است.</p>
      <p>ارتش این رژیم امروز گفت که قرار است این دو فروند به گروه جنگنده‌های «شیرهای جنوب» ملحق شود. رسانه‌های صهیونیستی دیروز سه‌شنبه گزارش داده بودند که جنگنده‌های اف ۳۵ جدیدی در راه فلسطین اشغالی هست.</p>
      <p>رژیم صهیونیستی ماه مه گذشته (اردیبهشت) نیز دو فروند از جنگنده‌های آمریکایی مذکور تحویل گرفته بود. دو ماه بعد یعنی ماه جولای (۲۳ تیر) نیز دو جنگنده دیگر از واشنگتن تحویل گرفت.</p>
      <p>نیروی هوایی رژیم صهیونیستی اولین نیروی هوایی بعد از آمریکا است که به شکل عملیاتی از جنگنده‌های پیشرفته اف ۳۵ استفاده می‌کند.</p>
      <p>بنیامین نتانیاهو، نخست‌وزیر رژیم صیونیستی تیر ماه و به هنگام تحویل سفارش جدید از این جنگنده‌ها مدعی شد که این جنگنده‌ها به هر منطقه می‌تواند برسد حتی به خاک ایران و سوریه.</p>
      <p>به رغم این ادعا، نیروی هوایی رژیم صهیونیستی طی سال‌های گذشته چندین بار رزمایش‌های مختلفی را برای پی بردن به نقاط قوت و ضعف این جنگنده‌ها در برابر سامانه دفاع هوایی اس-۳۰۰ و ۴۰۰ روس برگزار کرده است.</p>
      <p>رژیم صهیونیستی سال ۲۰۱۶ طی قراردادی از خرید ۵۰ فروند جنگنده اف ۳۵ آمریکایی خبر داد که قرار است این تعداد در طول ۵ سال به تل‌آویو تحویل داده شود. هم‌اکنون رژیم صهیونیستی ۱۸ جنگنده از این نوع را (با احتساب دو جنگنده جدید) در اختیار دارد.</p>
      <p>اف ۳۵ در سه نوع کلاس (A,B,C) است؛ مدل A جهت خدمت در نیروی هوایی آمریکا و پرواز از باند فرودگاه است. نوع B این جنگنده همان مدلی است که قابلیت نشست و برخاست عمودی دارد و نوع C آن نیز می‌تواند بر روی ناو هواپیمابر مستقر شود.</p>
      <figure>
        <img src="https://cdn.asriran.com/files/fa/news_albums/699340/26319/resized/resized_1039035_417.jpg"/>
      </figure>
      <figure>
        <img src="https://cdn.asriran.com/files/fa/news_albums/699340/26319/resized/resized_1039036_184.jpg"/>
      </figure>
      <figure>
        <img src="https://cdn.asriran.com/files/fa/news_albums/699340/26319/resized/resized_1039037_657.jpg"/>
      </figure>
      <figure>
        <img src="https://cdn.asriran.com/files/fa/news_albums/699340/26319/resized/resized_1039038_542.jpg"/>
      </figure>
    </article>
  </body>
</html>