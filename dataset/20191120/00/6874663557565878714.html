<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774068,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="מיזוג הענק של יקיר גבאי ואמיר דיין יוצא לדרך"/>
    <meta property="og:description" content="לפי ההצעה שהגישה אראונדטאון הגרמנית שבשליטת גבאי ל־TLG, שבה דיין הוא בעל מניות מרכזי, המיזוג יתבצע בהחלפת מניות ב־3.1 מיליארד יורו"/>
  </head>
  <body>
    <article>
      <h1>מיזוג הענק של יקיר גבאי ואמיר דיין יוצא לדרך</h1>
      <h2>לפי ההצעה שהגישה אראונדטאון הגרמנית שבשליטת גבאי ל־TLG, שבה דיין הוא בעל מניות מרכזי, המיזוג יתבצע בהחלפת מניות ב־3.1 מיליארד יורו</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">גולן חזני</a></address>
      <p>יקיר גבאי ואמיר דיין בדרך ליצירת חברת המשרדים הגדולה באירופה: דירקטוריון חברת הנדל"ן הגרמנית אראונדטאון שבשליטת גבאי (17%) אישר הגשת הצעה למיזוג עם חברת הנדל"ן TLG, שבעל המניות הגדול בה הוא דיין (29.3%), בעסקת החלפת מניות בהיקף כולל של 3.1 מיליארד יורו. לפי ההצעה, יחס ההחלפה יעמוד על 1 ל־3.6. כלומר, עבור כל מניית TLG יינתנו 3.6 מניות של אראונדטאון.</p>
      <p>יחס זה קובע מחיר של 27.6 יורו לכל מניה של TLG — גבוה ב־3.2% ממחיר הסגירה של מניית החברה ערב הגשת ההצעה. TLG נסחרת בבורסת פרנקפורט לפי שווי של כ־3 מיליארד יורו, ואראונדטאון נסחרת בבורסות פרנקפורט ופריז לפי שווי של 9.4 מיליארד יורו. שווייה של החברה הממוזגת צפוי לעמוד על כ־13 מיליארד יורו — שיהפוך אותה לחברת המשרדים והמלונות הגדולה באירופה במונחי שווי שוק.</p>
      <p>הנתח של גבאי בחברה צפוי לעמוד על 13% ושוויו יהיה כ־1.7 מיליארד יורו. הנתח של דיין יעמוד על 6% ושוויו יהיה כ־800 מיליון יורו. לחברה הממוזגת יהיו נכסים בשווי של 25 מיליארד יורו, והיקף ההכנסות השנתי שלה צפוי לעמוד על מיליארד יורו. השווי שלה צפוי להכניס אותה למדד דאקס, שכולל את 30 החברות הגדולות בגרמניה.</p>
      <figure>
        <img src="http://www.calcalist.co.il/PicServer3/2019/09/02/931699/1L.jpg"/>
      </figure>
      <p>מימין: יקיר גבאי ואמיר דיין צילום: אוראל כהן</p>
      <p>הצעת המיזוג היא למעשה השלב השני בעסקה, שחלקה הראשון התרחש בסוף ספטמבר השנה. אז TLG רכשה מידיו של גבאי 10% מאראונדטאון תמורת מיליארד יורו במזומן, לפי שווי חברה של 10 מיליארד יורו — גבוה במעט משווי השוק הנוכחי של אראונדטאון. בעת ביצוע העסקה קיבלה TLG אפשרות לרכישת 5% נוספים מאראונדטאון, כשהתשלום יבוצע במניות בהיקף של חצי מיליארד יורו. אופציה זו כבר מומשה.</p>
      <p>אראונדטאון, שהוקמה על ידי גבאי, פועלת בתחום המשרדים והמלונות בגרמניה ובאנגליה באמצעות שלוש חברות־בנות ושווי הנכסים שלה עומד על 16 מיליארד יורו. ב־2015 החברה הונפקה לפי שווי של 1.6 מיליארד יורו ומאז הכפילה את שווייה כמעט פי 6. ה־NOI של אראונדטאון הסתכם ב־358 מיליון יורו במחצית הראשונה של 2019 — עלייה של 23% בהשוואה לתקופה המקבילה ב־2018.</p>
      <p>ה־FFO של החברה הסתכם ב־239 מיליון יורו — זינוק של 26% בהשוואה לתקופה המקבילה אשתקד. TLG פועלת בתחום המשרדים והמלונות בגרמניה. פרט לדיין, שרכש את האחזקות בחברה ב־2018, בעלת מניות גדולה נוספת היא ממשלת סינגפור שמחזיקה ב־9.25% מהחברה. יתר מניות החברה, שהונפקה ב־2014 לפי שווי של 900 מיליון יורו, מוחזקות בידי הציבור.</p>
      <p> </p>
      <figure>
        <img src="https://images1.calcalist.co.il/PicServer3/2019/11/19/948583/1NL.jpg"/>
        <figcaption>נכס של TLG בברלין <br/>צילום: Michael Reinhardt</figcaption>
      </figure>
    </article>
  </body>
</html>