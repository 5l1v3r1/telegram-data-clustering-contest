<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818568/%D8%A7%D8%AD%D8%AA%D9%85%D8%A7%D9%84-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%AF%D8%B1-%D8%B5%D9%86%D8%A7%DB%8C%D8%B9-%D9%BE%D8%A7%DB%8C%DB%8C%D9%86-%D8%AF%D8%B3%D8%AA-%D9%81%D9%88%D9%84%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T00:37:00+00:00"/>
    <meta property="og:title" content="احتمال کاهش قیمت در صنایع پایین‌دست فولاد"/>
    <meta property="og:description" content="دبیر سندیکای تولیدکنندگان لوله و پروفیل فولادی ایران با تاکید بر اینکه قیمت پروفیل بر مبنای قیمت قبل از اصلاح نرخ بنزین موررد تایید و حمایت تولیدکنندگان است،‌ تصریح کرد: بنابراین اگر وزارت صنعت، معدن و تجارت به دنبال کنترل قیمت است باید ذره‌بین و نورافکن خود را بر سر بورس کالا روشن کند."/>
  </head>
  <body>
    <article>
      <h6 class="kicker">در گفت‌وگو با ایسنا مطرح شد</h6>
      <h1>احتمال کاهش قیمت در صنایع پایین‌دست فولاد</h1>
      <address><time datetime="2019-11-20T00:37:00+00:00">20 Nov 2019, 00:37</time> by <a rel="author">زهرا اکرمی</a></address>
      <p>دبیر سندیکای تولیدکنندگان لوله و پروفیل فولادی ایران با تاکید بر اینکه قیمت پروفیل بر مبنای قیمت قبل از اصلاح نرخ بنزین موررد تایید و حمایت تولیدکنندگان است،‌ تصریح کرد: بنابراین اگر وزارت صنعت، معدن و تجارت به دنبال کنترل قیمت است باید ذره‌بین و نورافکن خود را بر سر بورس کالا روشن کند.</p>
      <p>امیرحسین کاوه در گفت‌وگو با ایسنا، با بیان اینکه تلاش صنایع پایین‌دستی فولاد این است که رشد قیمت بنزین بهانه‌ای برای افزایش قیمت در بازار فولاد نشود، ابراز امیدواری کرد که مواد اولیه لوله پروفیل از جمله انواع ورق فولادی نیز بدون تغییر قیمت در بورس کالا عرضه شود.</p>
      <p>کاوه عوامل موثر بر قیمت محصولات صنایع پایین دستی فولاد را نرخ ارز، قیمت جهانی و بازار فولاد عنوان کرد و گفت: حتی در مواقعی که قیمت ارز یا قیمت‌های جهانی بالا می‌رود، تولیدکنندگان می‌توانند با بالا بردن میزان عرضه خود، جلو افزایش قیمت محصولات را بگیرند که این روش در شرایط کنونی نیز می‌تواند در صورت پیشی گرفتن عرضه بر تقاضا، منجر به کاهش قیمت‌ها شود.</p>
      <p>دبیر سندیکای تولیدکنندگان لوله و پروفیل فولادی ایران با تاکید بر لزوم ثبات قیمت در بخش ورق‌های فولادی که مواد اولیه صدها گروه کالایی است، تصریح کرد: قیمت انواع مواد اولیه در بورس کالا تعیین می‌شود و با توجه به اینکه عرضه‌کنندگان بورس کالا عموما وابسته به دولت هستند، به راحتی می‌توانند افزایش و کاهش قیمت را مدیریت کنند. بنابراین اگر وزارت صنعت، معدن و تجارت به دنبال کنترل قیمت است، باید ذره‌بین و نورافکن خود را بر سر بورس کالا روشن کند.</p>
      <p>وی همچنین با بیان اینکه تولیدکنندگان صنایع پایین دستی فولاد متعهد شدند که محصولات خود را ۱۰ درصد بالاتر از قیمت مواد اولیه عرضه کنند،‌ اظهار کرد: اگر قیمت مواد اولیه کنترل شود،‌ با توجه به اینکه در فصل زمستان رکود نسبی وجود دارد و افزایش ساخت و ساز نیز وجود نداشته؛ احتمال دارد در صنایع پایین دست فولاد با کاهش قیمت نیز مواجه شویم.</p>
      <p>کاوه در ادامه با اشاره به مصرف ۶۰۰ نوع تولیدات لوله پروفیل در صنایع خودروسازی، لوازم خانگی، کشاورزی، مبلمان شهری، میز و صندلی، ‌روشنایی، بیمارستانی و ساختمان؛ خاطرنشان کرد که در صورت کنترل قیمت ورق فولادی که ماده اولیه ۶۰۰ گروه کالایی است، خود به خود چرخه بعدی نیز کنترل می‌شود.</p>
      <p>انتهای پیام</p>
    </article>
  </body>
</html>