<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238489-hamsika-trapia-straty-s-walesom-tie-body-nam-chybali"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Hamšíka trápia straty s Walesom: Tie body nám chýbali"/>
    <meta property="og:description" content="Kapitána slovenských futbalistov Marek Hamšíka mrzia nezvládnuté zápasy v kvalifikácii na EURO 2020 s Walesom. Práve tie podľa 32-ročného stredopoliara rozhodli o tom, že Slovensko si môže účasť na ME vybojovať až v marcovej baráži. Najprv sa doma 26. marca stretne s Írskom, a ak uspeje, čaká na neho víťaz duelu Bosna a Hercegovina - Severné Írsko. Rovnaký názor má aj útočník Róbert Boženík, ktorý v dueli s Azerbajdžanom strelil v ôsmom zápase svoj štvrtý reprezentačný gól."/>
  </head>
  <body>
    <article>
      <h1>Hamšíka trápia straty s Walesom: Tie body nám chýbali</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">TASR</a></address>
      <p>Kapitána slovenských futbalistov Marek Hamšíka mrzia nezvládnuté zápasy v kvalifikácii na EURO 2020 s Walesom. Práve tie podľa 32-ročného stredopoliara rozhodli o tom, že Slovensko si môže účasť na ME vybojovať až v marcovej baráži. Najprv sa doma 26. marca stretne s Írskom, a ak uspeje, čaká na neho víťaz duelu Bosna a Hercegovina - Severné Írsko. Rovnaký názor má aj útočník Róbert Boženík, ktorý v dueli s Azerbajdžanom strelil v ôsmom zápase svoj štvrtý reprezentačný gól.</p>
      <related>
        <a href="https://profutbal.sk/clanok/238476-druha-sanca-pre-slovensko-v-semifinale-play-off-proti-irsku"/>
        <a href="https://profutbal.sk/clanok/238480-pred-rokom-niektori-nevedeli-ako-sa-vola-dnes-je-bozenik-vyhlaseny-kanonier"/>
      </related>
      <p>Slovákov po utorkovom zápase v Trnave sklamal výsledok z Cardiffu, kde domáci Walesania potvrdili postup po triumfe nad Maďarskom 2:0, no hrialo ich víťazstvo nad Azerbajdžanom. <i>"Mrzí nás to, škoda toho. Ale aspoň víťazstvo potešilo. Prvý polčas bol z našej strany veľmi kvalitný, vypracovali sme si viacero šancí. V druhom ich bolo menej, pri jedinej šanci Azerbajdžanu nás podržal Maťo Dúbravka. Napokon sme to zavreli a dokázali sme to zvládnuť,"</i> uviedol <b>Hamšík</b>.</p>
      <p>Kapitán Slovákov mal prsty v oboch góloch. Na prvý prihral Boženíkovi, druhý dal sám. No lopta z jeho kopačky ešte zmenila smer vďaka teču obrancu Azerbajdžanu a preto bolo chvíľku nejasné, či ho nebudú evidovať ako "vlastenca". <i>"Bol tam teč, ale lopta išla na bránku, takže snáď mi ho pripíšu,"</i> dodal <b>Hamšík</b>.</p>
      <figure>
        <img src="https://profutbal.sk/static/article/2019/11/5dd515a9212bb/content/5dd517fecedee.jpg"/>
        <figcaption>Podľa Hamšíka rozhodli o nepostupe Slovenska na Euro 2020 zápasy s Walesom (foto: Jozef Bedej)</figcaption>
      </figure>
      <p>Duel sledovalo v Trnave 7825 divákov, predpokladalo sa, že na rozlúčku s kvalifikáciou ich príde viac. Nie každý však veril v postupové oslavy a tak za menšiu návštevu môže aj skepticizmus fanúšikov. <i>"Tí, ktorí prišli, tým ďakujem. Nebudeme s každým vyhrávať 5:0. Azerbajdžan je kvalitný tím. Nám navyše chýbalo viac pohybu, aby sme ich dokázali prečísliť. Ale mali sme málo oddychu po Chorvátsku, o to viac to bol z našej strany slušný zápas," </i>zamyslel sa slovenský kapitán.</p>
      <p>Podľa Hamšíka rozhodli o neúspešnej kvalifikácii zápasy s Walesom, v ktorých Slováci uhrali len jeden bod. <i>"Tie zápasy ma mrzia. Dokázali sme v nich, že na Wales máme. Čiže kvalitu sme ukázali, ale bodovo to nevyšlo."</i></p>
      <related>
        <a href="https://profutbal.sk/clanok/238478-poloprazdne-tribuny-piskot-napriek-vedeniu-smutne-a-nepochopitelne-hlasi-slovenska-kabina"/>
        <a href="https://profutbal.sk/clanok/238485-hapal-pripusta-ze-by-nieco-urobil-inak-viac-ocakaval-od-krajnych-bekov-aj-kridelnikov"/>
      </related>
    </article>
  </body>
</html>