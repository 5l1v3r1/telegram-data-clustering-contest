<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774138,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="כוכבי החלטות הכופר של רשות המסים: בעלי הבארבי, קוולאקום ופרופסור מהעברית"/>
    <meta property="og:description" content="רשות המסים פרסמה את החלטות ועדת הכופר לשנת 2017 - 283 במספר: שמונה תיקים עסקו באי דיווח על חשבונות בבנק UBS בשוויץ; פרופסור מהאוניברסיטה העברית שילם כופר של 70 אלף שקל; שאול מזרחי, בעלי מועדון הבארבי, שילם כופר של 177 אלף שקל"/>
  </head>
  <body>
    <article>
      <h1>כוכבי החלטות הכופר של רשות המסים: בעלי הבארבי, קוולאקום ופרופסור מהעברית</h1>
      <h2>רשות המסים פרסמה את החלטות ועדת הכופר לשנת 2017 - 283 במספר: שמונה תיקים עסקו באי דיווח על חשבונות בבנק UBS בשוויץ; פרופסור מהאוניברסיטה העברית שילם כופר של 70 אלף שקל; שאול מזרחי, בעלי מועדון הבארבי, שילם כופר של 177 אלף שקל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שירות כלכליסט</a></address>
      <p>רשות המסים פרסמה היום (ד') את קובץ החלטות ועדות הכופר לשנת 2017, המכיל 283 החלטות, מתוכן 114 בתיקי מס הכנסה ומיסוי מקרקעין ו-169 החלטות בתיקי מכס ומע"מ.</p>
      <p>לפי חוקי המס, אחת הדרכים לסיום תיקי חקירה בחשד לעבירות מס הוא הליך הכופר כחלופה להליך הפלילי. לצורך כך קיימות ברשות ועדות כופר הדנות בנושאי מס הכנסה ומיסוי מקרקעין וועדות כופר הדנות בנושאי מע"מ, מכס ומס קניה. נציין כי סכום הכופר המוטל הינו בנוסף לדרישת תשלום המס, המשולם במסגרת ההליך אזרחי.</p>
      <p>בין ההחלטות בקובץ הנוכחי: 8 תיקים של אי דיווח על חשבונות בבנק UBS בשוויץ, כאשר הקנסות נעו בין עשרות אלפי שקלים למאות אלפי שקלים. כזכור, רשות המסים תפסה <a href="https://www.calcalist.co.il/local/articles/0,7340,L-3766595,00.html">רשימות של בעלי חשבונות ישראלים בבנק UBS </a>בשוויץ, ונוהלה חקירה רחבה שבסיומה הוגשו כתבי אישום רבים נגד שורת חשודים באי דווח על החשבונות והכנסות ונכסים בחו"ל. בשנת 2017 הסתיימו <a href="https://www.calcalist.co.il/local/articles/0,7340,L-3716364,00.html">שמונה מהתיקים מפרשייה זו </a>בתשלום כופר והמס המתחייב.</p>
      <p>מפילוח נתוני הוועדה, כך על פי הודעת רשות המסים, 49 תיקים עסקו בחשד להשמטת הכנסות משכר דירה. 17 תיקים עסקו בהעלמת עסקאות בתחום הבניין והקבלנות; 11 תיקים של שימוש בחשבוניות פיקטיביות.</p>
      <figure>
        <img src="https://images1.calcalist.co.il/PicServer2/20122005/175839/IMG_3874241885_l.jpg"/>
        <figcaption>דירה להשכרה (ארכיון) <br/>צילום: אוראל כהן</figcaption>
      </figure>
      <p>בין החלטת הכופר: עניינו של פרופסור עופרי פינס, מרצה באוניברסיטה העברית בירושלים, בגין אי דיווח על הכנסות בחו"ל בין השנים 2016-2019 בסכום כולל של 224 אלף שקל. על פרופ' פינס הוטל כופר של 70 אלף שקל.</p>
      <p>שאול מזרחי, הבעלים של מועדון הבארבי בת"א, נחשד בהעלמת עסקאות וניכוי מס בין השנים 2005-2009, בסכום של 590 אלף שקל. הוטל עליו כופר של 177 אלף שקל. </p>
      <figure>
        <img src="https://images1.calcalist.co.il/PicServer3/2019/11/20/948850/11NL.jpg"/>
        <figcaption>שאול מזרחי</figcaption>
      </figure>
      <p>חברת קוואלקום ישראל נחשדה בדיווח כוזב ללא הצדק סביר להטבות מס, בשנים 2009-2012 בסך כולל של כ-3.3 מיליון שקל. הוטל עליה כופר של 280 אלף שקל.</p>
      <p>הכופר הגבוה ביותר בקובץ זה, בסך של 2,154,922 שקל הוטל על חברת רמינקום ובעליה, נועם סלע, מכפר סבא העוסקים בייבוא טלפונים סלולריים. הכופר הוטל בגין הצהרה כוזבת למכס והנמכת מחירים בייבוא של טלפונים סלולריים.</p>
      <p>רשות המסים מסרה כי: "לשם גיבוש שיקול הדעת המנהלי בהטלת כופר נשקלים בין השאר, חומרת העבירה, מידת מעורבותו של החשוד בביצוע העבירה, הרשעות קודמות, תשלומי כופר בעבר, מצב אישי, בני משפחה התלויים בחשוד, העניין הציבורי בהעמדה לדין, הסרת המחדל, האם מדובר בעבירה של מייצג במסגרת מילוי תפקידו, האם מדובר בתחום שיש בו חובת אמון או נאמנות, הצורך בהרתעה באותו ענף, קיום עבירות לפי חוקים אחרים מעבר לעבירות לפי דיני המס ועוד".</p>
    </article>
  </body>
</html>