<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774144,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Koch מובילה השקעה של 109 מיליון דולר ב-Vayyar הישראלית"/>
    <meta property="og:description" content="החברה מפתחת מערך חיישני תלת ממד המסוגלים ל&quot;ראות&quot; דרך עצמים ללא צורך במצלמות. גיוס זה משלים את סבב D ושותפים לו כל המשקיעים הקיימים וביניהם Claltech ובאטרי ונצ'רס"/>
  </head>
  <body>
    <article>
      <h1>Koch מובילה השקעה של 109 מיליון דולר ב-Vayyar הישראלית</h1>
      <h2>החברה מפתחת מערך חיישני תלת ממד המסוגלים ל"ראות" דרך עצמים ללא צורך במצלמות. גיוס זה משלים את סבב D ושותפים לו כל המשקיעים הקיימים וביניהם Claltech ובאטרי ונצ'רס</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">הגר רבט</a></address>
      <p>חברת Vayyar הישראלית מודיעה היום (ג׳) על השלמת סבב D בסך 109 מיליון דולר, את הסבב הובילו Koch Disruptive Technologies (KDT), יחד עם Regal Four וכל המשקיעים הקיימים כולל Battery Ventures, Bessemer Ventures, ITI, ICV, WRVI Capital, Claltech. vayyar הוקמה ב-2011 על-ידי רביב מלמד, לשעבר סגן נשיא חטיבת האלחוט באינטל ישראל, מירי רטנר מבריזקום (סגנית נשיא לפיתוח) ונפתלי חייט, לשעבר המדען הראשי של אלווריון וגייסה עד כה 188 מיליון דולר.</p>
      <p>החברה פיתחה מערך חיישני תלת ממד שמסוגלים לראות דרך עצמים, ללא שימוש במצלמות. החיישנים של החברה יוצרים תמונה תלת ממדית בזמן אמת, ללא שימוש במצלמה. החיישנים יכולים לראות דרך חומרים מוצקים, למפות אזורים גדולים וכן להגיע לאזורים שמוגנים מפני יכולות אופטיות. ליכולת "לראות", מעבר ליכולת הראייה האנושית, יש פוטנציאל גדול בתחומים רבים, בהם רובוטיקה, קמעונאות, רכב, בית חכם ועוד.</p>
      <figure>
        <img src="https://images1.calcalist.co.il/PicServer3/2018/01/14/786950/1NL.jpg"/>
        <figcaption>הטכנולוגיה של Vayyar <br/>צילום: Vayyar Imaging Ltd</figcaption>
      </figure>
      <p>Vayyar מספקת חיישנים למגוון רחב של תעשיות, ובהן תעשיות הרכב, בתים חכמים, רובוטיקה, קמעונאות ורפואה. החיישנים של החברה מסוגלים לראות דרך קירות וחפצים ולעקוב ולמפות את כל המתרחש בסביבה בזמן אמת. שלא כמו מוצרים אחרים המסתמכים על מצלמות ואופטיקה, החיישנים של Vayyar אינם אוספים נתונים אופטיים כלשהם, ומגנים על פרטיותם של המשתמשים בכל עת.</p>
      <p>רביב מלמד, מייסד-שותף, מנכ"ל ויו"ר Vayyar מסר: "אנו שמחים להיכנס לשותפות עם Koch ו-Regal Four. התרבות היזמית של Koch בשווקים ובתעשיות מרובות יעזרו להאיץ את צמיחתה של Vayyar בשווקים קיימים ולפתח שווקים נוספים. רוב מוצריה של החברה מוכוונים לשמירת חיי אדם מתינוקות שנשכחו ברכב ועד גילוי מוקדם של סרטן שד. סיבוב ההשקעה גם מאפשר לנו להרחיב את הפעילות שלנו בישראל לחיפה וירושלים".</p>
      <p> </p>
      <p>Koch Disruptive Technologies הינה חברת בת של Koch Industries Inc., אחת החברות הגדולות ביותר בבעלות פרטית באמריקה, עם הכנסות שנתיות של מעל 110 מיליארד דולר. משפחת קוך ידועה בארה״ב גם בשל עמדותיה הליברטריאניות ותרומתה הכספית המשמעותית למפלגה הרפובליקנית.</p>
    </article>
  </body>
</html>