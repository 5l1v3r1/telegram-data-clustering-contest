<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774177,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ירידה במחירי האלומיניום סידרה לקליל קפיצה של 25% ברווח הרבעוני"/>
    <meta property="og:description" content="יצרנית פרופילי האלומיניום לבנייה סיימה את הרבעון השלישי של 2019 עם עלייה של 0.9% בהכנסות אך קפיצה משמעותית ברווח שעמד על 14.3 מיליון שקל, הודות להוזלת מחיר חומר הגלם שלה; המנכ&quot;ל החדש פרדי אבוקרט יחל את תפקידו בתחילת 2020"/>
  </head>
  <body>
    <article>
      <h1>ירידה במחירי האלומיניום סידרה לקליל קפיצה של 25% ברווח הרבעוני</h1>
      <h2>יצרנית פרופילי האלומיניום לבנייה סיימה את הרבעון השלישי של 2019 עם עלייה של 0.9% בהכנסות אך קפיצה משמעותית ברווח שעמד על 14.3 מיליון שקל, הודות להוזלת מחיר חומר הגלם שלה; המנכ"ל החדש פרדי אבוקרט יחל את תפקידו בתחילת 2020</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">אורי גלאור</a></address>
      <p>יצרנית פרופילי האלומיניום לבנייה ולתעשיה קליל הנמצאת בשליטת צורי דבוש (64.3%) פירסמה היום (ד') את דוחותיה הכספיים לרבעון השלישי של 2019.</p>
      <p>הכנסות החברה עלו ב-0.9% והסתכמו ב-94.4 מיליון שקל אל מול 93.6 מיליון שקל ברבעון המקביל ב-2018. הרווח הגולמי עלה ב-12.8% ל-29.3 מיליון שקל. השיפור נבע בעיקר מירידה בעלות חומר הגלם הנגזרת ממחיר האלומיניום.</p>
      <figure>
        <img src="https://images1.calcalist.co.il/PicServer3/2019/07/24/922919/22_l.jpg"/>
        <figcaption>מפעל קליל</figcaption>
      </figure>
      <p>המחיר הממוצע של האלומיניום בבורסת המתכות בלונדון (LME) ירד ברבעון השלישי ב-14% לעומת הרבעון המקביל אשתקד, ועמד על 1,761 דולר לטון. בנוסף נהנתה קליל הרבעון מהתחזקות השקל ביחס לדולר בשיעור של 2.4% בעוד שברבעון המקביל אשתקד נרשמה התחזקות מתונה יותר של 0.6% בלבד.</p>
      <p>הרווח התפעולי צמח ב-26.6% ל-18 מיליון שקל. הרווח הנקי קפץ ב-25.3% ביחס לרבעון המקביל ועמד על 14.3 מיליון שקל.</p>
      <p>לאחר פרסום הדוחות קפצה היום מניית קליל ב-6.2% בבורסה בתל אביב והשלימה עלייה של 34% מתחילת השנה. החברה נסחרת בשווי שוק של 724 מיליון שקל.</p>
      <p>אתמול דיווח <b>כלכליסט</b> שפרדי אבוקרט ימונה למנכ"ל החדש של קליל החל מינואר 2020, זאת לאחר שאריה (ריצ'י) ריכטמן אשר כיהן כמנכ"ל החברה ב-15 השנים האחרונות הודיע על פרישתו בתחילת חודש ספטמבר.</p>
      <p>ריכטמן אמר כי "ברבעון זה הצגנו הלכה למעשה את חזון קליל: סביבתנו מחייכת ואנחנו גאים בדרך בה השגנו זאת. עלייה של 25% ברווח הכולל היא מתנת פרידה ראויה לחברה בה גדלתי ובקרוב אסכם בה 31 שנות עבודה. אני רוצה להודות ליו"ר קליל צורי דבוש על הזכות לנהל את החברה ולאחל למר פרדי אבוקרט הצלחה בתפקידו החדש".</p>
    </article>
  </body>
</html>