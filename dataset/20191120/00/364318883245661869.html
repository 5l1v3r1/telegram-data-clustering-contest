<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380230"/>
    <meta property="og:site_name" content="beartai"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ร้อยเรียงบทสัมภาษณ์ “โต ซิลลี่ฟูลส์” ถึงอดีตและปัจจุบัน ขยายเรื่องราวจาก “ป๋าเต็ดทอล์ก” (ตอน 1)"/>
    <meta property="og:description" content="เป็นทอล์กออฟเดอะทาวน์ไปแล้วสำหรับบทสัมภาษณ์สุดเข้มข้นของโต (อดีต) นักร้องนำวงซิลลี่ฟูลส์ในรายการ “ป๋าเต็ดทอล์ก” ที่ป๋าเต็ดจับนักดนตรีที่เรายังมีเรื่องค้างคาอยากรู้ความเป็นไปเป็นไปเกี่ยวกับพวกเขาเหล่านี้ ให้ได้มานั่งคุยและตอบคำถามที่ยังค้างคาใจให้พวกเราได้รับรู้กัน"/>
  </head>
  <body>
    <article>
      <h1>ร้อยเรียงบทสัมภาษณ์ “โต ซิลลี่ฟูลส์” ถึงอดีตและปัจจุบัน ขยายเรื่องราวจาก “ป๋าเต็ดทอล์ก” (ตอน 1)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Teerapong Serisamran</a></address>
      <p>เป็นทอล์กออฟเดอะทาวน์ไปแล้วสำหรับบทสัมภาษณ์สุดเข้มข้นของโต (อดีต) นักร้องนำวงซิลลี่ฟูลส์ในรายการ <b>“ป๋าเต็ดทอล์ก”</b> ที่ป๋าเต็ดจับนักดนตรีที่เรายังมีเรื่องค้างคาอยากรู้ความเป็นไปเป็นไปเกี่ยวกับพวกเขาเหล่านี้ ให้ได้มานั่งคุยและตอบคำถามที่ยังค้างคาใจให้พวกเราได้รับรู้กัน</p>
      <p>สำหรับรายการนี้ก็ได้ดำเนินไปถึง EP. 2 แล้วซึ่งเป็นเรื่องราวของ <b>โต ซิลลี่ฟูลส์ </b>ทั้งสองตอน ซึ่งบอกเลยว่าเผ็ดมันมาก สำคัญเลยคือมันทำให้เราได้รู้จักกับโตมากขึ้นในหลากหลายแง่มุมที่เราไม่เคยได้รู้มาก่อน</p>
      <p>วันนี้ <b>what the fact</b> จึงได้ร้อยเรียงเรื่องราวจากบทสัมภาษณ์เหล่านี้ รวมถึงเติมเต็มในข้อมูลบางส่วนที่ได้พูดถึงเพื่อให้ท่านผู้อ่านได้เพลิดเพลินไปกับเรื่องราวเหล่านี้ได้ดีมากยิ่งขึ้น หากใครฟังจากคลิปแล้วก็สามารถย้อนกลับมาอ่านได้อีก หากใครยังไม่ได้ดูจะอ่านก่อนก็ได้ด้วยเช่นกันครับ</p>
      <p>(บทความนี้เรียบเรียงจาก เทปสัมภาษณ์ในรายการ <b>“ป๋าเต็ดทอล์ก”  EP.1 “โต (อดีต) ซิลลี่ฟูลส์”</b> และข้อมูลเพิ่มเติมจากแหล่งต่างๆ)</p>
      <figure>
        <iframe src="https://www.youtube.com/embed/3AlJOz-z-UI" width="640" height="360" data-service="Youtube" scrolling="no"/>
      </figure>
      <hr/>
      <h3>แทร็กที่หนึ่ง “รอยยิ้ม”</h3>
      <p>โตไม่ให้ใช้เพลงใด ๆ ประกอบการสัมภาษณ์ในครั้งนี้…</p>
      <p>โต เกิดเมื่อวันที่ 13 ตุลาคม พ.ศ. 2518 ปัจจุบันมีอายุ 44 ปี เกิดมาในครอบครัวที่คุณพ่อเป็นหมอ และคุณแม่เป็นนักธุรกิจชาวอินเดีย แต่มีความชื่นชอบในกวีนิพนธ์ ชอบในการเขียนกลอน โต เป็นลูกชายคนโตและมีน้องสาวหนึ่งคน น้องชายหนึ่งคน มีประสบการณ์การเรียนในต่างประเทศแต่เด็ก ก่อนกลับมาที่ไทยในช่วงวัยรุ่นและเข้าวงการในราวอายุ 17-18 ปี ชื่อจริงของโตแต่เดิม (รวมไปถึงที่ปรากฏอยู่บนเครดิตของวงซิลลี่ฟูลส์ ) คือ <b>“ณัฐพล พุทธภาวนา”</b> แต่ภายหลังต่อมาเมื่อได้เข้าสู่ศาสนาอิสลามได้เปลี่ยนชื่อเป็น <b>“วีรชน ศรัทธายิ่ง”</b></p>
      <p>ด้วยพื้นฐานครอบครัวที่ดีจึงมีส่วนบ้างในการเป็นรากฐานของการเติบโตสู่การเป็นศิลปิน แต่ปัจจัยหลักที่ทำให้โตเป็นศิลปินนั่นคือ <b>“ชีวิตของเขาเอง”</b> โตไม่ได้มีความสนใจในด้านดนตรีมาแต่เด็ก หากแต่เริ่มต้นในช่วงวัยรุ่น เขาไม่ได้มีความต้องการที่จะเป็นศิลปิน หากแต่มี <b>“สาร”</b> ที่อยากจะส่งออกไปเท่านั้น และคิดว่าดนตรีนั้นน่าจะเป็นสื่อที่ดีในการส่ง <b>“สาร”</b> ออกไปได้เข้าถึงใจคน ดังนั้นเนื้อหาในงานเพลงของซิลลี่ฟูลส์ช่วงแรก ๆ จึงมีความหนักหน่วงและเข้มข้น อาทิเช่นเพลง <b>“รอยยิ้ม”</b></p>
      <figure>
        <img src="https://www.beartai.com/wp-content/uploads/2019/11/maxresdefault-1-4.jpg"/>
        <figcaption>ปกเทปอัลบั้ม EP(2539) ของซิลลี่ฟูลส์</figcaption>
      </figure>
      <p>เพลง <b>“รอยยิ้ม”</b> เป็นผลงานจากอัลบั้ม EP ในปี 2539 ของซิลลี่ฟูลส์แบ่งออกเป็นสองภาคคือ  ภาคทฤษฎี และภาคปฏิบัติ โดยทั้งสองภาคมีเนื้อหาเหมือนกันแต่แตกต่างกันในรายละเอียดของดนตรีที่ภาคทฤษฎีจะมีการเรียบเรียงให้เป็นดนตรีร็อกกลิ่นโปรเกรสซีฟที่เข้มข้น มีสัดส่วนรายละเอียดของดนตรีที่มีลูกเล่นน่าสนใจและชวนตื่นใจเมื่อได้ฟัง รวมไปถึงสไตล์การร้องของโตที่เป็นเอกลักษณ์อย่างโดดเด่น แปลกใหม่และน่าประทับใจ ส่วนภาคปฏิบัติจะมีบรรยากาศของความล่องลอย มีการผสานซาวด์อิเล็กทรอนิก ลดรายละเอียดของกลองลง ส่วนเบสก็ยังดุ่มเดินหนักแน่นไปตามท่วงทำนอง หากแต่ไม่ได้ขับเน้นออกมาให้พุ่งเด่น ส่วนกีตาร์ก็ทำหน้าที่เป็นตัวดำเนินคอร์ดเป็นฐานของเพลงและลดรายละเอียดลูกเล่นต่างๆลงไปแต่เติมเสริมซาวด์ที่สร้างบรรยากาศฟุ้งฝัน ล่องลอยเข้ามาผสานไปกับเสียงร้องของโตที่ภาคนี้ฟังออกมาได้ชัดเจน แม้กระทั่งเสียงสูดลมก่อนออกเสียงแต่ละวรรคแต่ละตอนซึ่งได้อารมณ์มาก มอบบรรยากาศและรสชาติที่แปลกต่างออกไปจากภาคทฤษฎี</p>
      <figure>
        <iframe src="https://www.youtube.com/embed/J2Yy396wRR8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/puf9n4Vlil0" width="640" height="360" data-service="Youtube" scrolling="no"/>
      </figure>
      <p><b>“รอยยิ้ม”</b> เป็นบทเพลงที่แสดงให้เห็นถึงลายเซ็นอันเป็นเอกลักษณ์ของซิลลี่ฟูลส์ที่จะปรากฏอยู่ในผลงานชิ้นต่อ ๆ มา นั่นคือการเป็นบทเพลงที่มีความหนักแน่น เข้มข้นแต่กลับผสานไปด้วยท่วงทำนองที่มีความไพเราะทั้งในเมโลดี้ ในแต่ละภาคส่วนของดนตรี และเนื้อร้องของบทเพลง อีกทั้งซาวด์เพลงของซิลลี่ฟูลส์ยังฟังดูทันสมัยตลอดเวลาไม่ว่าจะฟังในช่วงเวลาใดก็ตาม เนื้อหาของเพลงรอยยิ้มพูดถึง ความจริงแท้ของใจคนที่ซุกซ่อนไว้อยู่ภายใต้รอยยิ้ม บางสิ่งที่เห็นอาจไม่เป็นอย่างที่คิด</p>
      <aside>“รอยยิ้มยิ่งดูยิ่งรู้สึกสดใส<br/><br/>แต่รู้ไหม อะไร<br/><br/>ที่ซ่อนอยู่ข้างในข้างในนั้น”</aside>
      <p>ผลงานการเขียนเพลงนี้สะท้อนความเป็นตัวตนของโตได้อย่างชัดเจน เขาเป็นคนลุ่มลึก ช่างสังเกตและครุ่นคิด เป็นผู้ศึกษา <b>“ความเป็นมนุษย์”</b> ก่อนนี้หลายคนอาจคิดว่าโตเป็นคน extrovert ที่น่าจะชอบการปรากฏตัวต่อหน้าสาธารณชน สนุกสนาน เฮฮา ชอบเข้าหาผู้คน แต่แท้จริงแล้วเจ้าตัวมองว่าตนเองนั้นเป็น introvert มีโลกส่วนตัว และชอบที่จะใช้ช่วงเวลากับตัวเองในการขบคิด ไตร่ตรอง เรียนรู้ และสร้างสรรค์สิ่งต่าง ๆ มากกว่า โตมักจะดีใจหากคนชื่นชอบไปที่ตัวงานมากกว่าที่จะมาสนใจในตัวตนของเขา</p>
      <hr/>
      <h3>แทร็กที่สอง “มึงพิเศษ มึงไปก่อน”</h3>
      <p>ในช่วงวัยรุ่นโตเคยเล่นดนตรีกับสมาชิกวง <b>AB NORMAL</b> มาก่อนนั่นก็คือ <b>วิสารท กุลศิริ (โอ่ง)</b> มือกีต้าร์ และ <b>นที แสนทวี (เก่ง)</b> มือเบส ซึ่งเป็นเพื่อนที่อยู่ในหมู่บ้านเดียวกัน สองคนนี้นับเป็นเพื่อนแท้ทางดนตรีและชีวิต โตบอกว่าทุกวันนี้ถึงแม้จะไม่ได้ติดต่อกัน แต่ความรู้สึกดี ๆ ยังมีอยู่ ทุกครั้งที่นึกถึงมันเป็นความรู้สึกที่ดี ๆ และสองคนนี้นี่เองที่ชักชวนให้โตได้พบกับวงซิลลี่ฟูลส์ ด้วยที่เห็นในศักยภาพและความสามารถของโตทั้งคู่จึงผลักดันให้โตก้าวเดินไปข้างหน้าต่อไป</p>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-19-at-23.45.09-1024x542.png"/>
        <figcaption>โตกับสองสมาชิกวง Ab Normal เก่ง (คนถือเบสยืนถัดจากโต) และ โอ่ง (คนขวาสุด)</figcaption>
      </figure>
      <aside>“มึงพิเศษ มึงไปก่อน”</aside>
      <p>นี่คือคำกล่าวที่เพื่อนทั้งสองมีให้กับโตในวันที่กำลังตัดสินใจว่าจะไปอยู่กับวงซิลลี่ฟูลส์หรือไม่</p>
      <hr/>
      <h3>แทร็กที่สาม “ผิดที่ไว้ใจ”</h3>
      <p>หากลองมาดูผลงานเพลงของซิลลี่ฟูลส์จะพบว่าเพลงช้าส่วนใหญ่ของซิลลี่ฟูลส์ไม่ว่าจะเป็นเพลง<b> “ผิดที่ไว้ใจ” “ไหนว่าจะไม่หลอกกัน” “อย่าบอกว่ารัก” “คนที่ฆ่าฉัน”</b>  มักมีเนื้อหาเกี่ยวกับบาดแผลจากความ​<b> “ไว้ใจ”</b> การโดน หลอกหลวงหรือหักหลัง ซึ่งโตบอกว่ามันมาจากสิ่งที่เขามักพบเจออยู่เสมอ โตบอกว่าเนื้อหาของบทเพลงเหล่านี้ไม่ได้มาจากความรู้สึกของการโดนหลอกหากแต่เป็นความรู้สึกของการ <b>“ไม่ไว้ใจใคร”</b> โดยเขาเขียนเพลงเหล่านี้ขึ้นมาเพื่อที่จะยืนหยัดว่าจะไม่ยอมเปลี่ยนตนเองให้กลายเป็นคนปลิ้นปล้อนและจะใช้บทเพลงเหล่านี้ในการเปิดโปงคนประเภทนี้</p>
      <p>
        <i>“อาจเป็นเพียงคำพูดลมๆ แล้งๆ เท่านั้น</i>
      </p>
      <p>
        <i>ที่เธอพูดออกมา</i>
      </p>
      <p>
        <i>ไหนว่าจะไม่หลอกกัน ไหนว่าเธอจะมีฉัน</i>
      </p>
      <p>
        <i>ไหนว่าเธอจะเป็นเหมือนเก่า”</i>
      </p>
      <p>
        <b>ไหนว่าจะไม่หลอกกัน, Candyman (2542)</b>
      </p>
      <p>
        <i>“อย่าบอกว่ารัก อย่าบอกว่าหลง อย่าบอกฉันเลย</i>
      </p>
      <p>
        <i>ถ้าใจเธอมันไม่เคย เป็นอย่างนั้น</i>
      </p>
      <p>
        <i>อย่าบอกว่ารัก อย่าบอกว่าหลง อย่าบอกฉันเลย</i>
      </p>
      <p>
        <i>ถ้าใจเธอมันไม่เคย ใจฉันคงไม่คอย (ความผิดหวัง)”</i>
      </p>
      <p>
        <b>อย่าบอกว่ารัก, Candyman (2542)</b>
      </p>
      <p>
        <i>“มันผิดที่ฉันยอมยกใจให้เธอไป</i>
      </p>
      <p>
        <i>มันผิดที่ฉันยอมให้เธอเก็บไว้</i>
      </p>
      <p>
        <i>มันผิดที่ฉันมองเห็นเธอด้วยหัวใจ</i>
      </p>
      <p>
        <i>ผิดตรงที่ไว้ใจ ฉันมองตัวเธอผิดไป”</i>
      </p>
      <p>
        <b>ผิดที่ไว้ใจ , Juicy (2545)</b>
      </p>
      <p>
        <i>“ดั่งมี ใบมีดทิ่มแทง ช้าๆ</i>
      </p>
      <p>
        <i>มันแทงลงไป ไม่มี ไม่มีเรี่ยวแรง</i>
      </p>
      <p>
        <i>ไม่อาจแกล้ง ว่าไม่เป็นไร</i>
      </p>
      <p>
        <i>อยู่ๆ ก็มีแต่น้ำตา</i>
      </p>
      <p>
        <i>จิตใจก็เริ่มอ่อนล้ามลายหายไป</i>
      </p>
      <p>
        <i>ช่วยบอกกันทีได้ไหม</i>
      </p>
      <p>
        <i>ฉันทำสิ่งใดถึงต้องมาเจ็บช้ำ”</i>
      </p>
      <p>
        <b>คนที่ฆ่าฉัน , Kingsize (2547)</b>
      </p>
      <figure>
        <iframe src="https://www.youtube.com/embed/28WDBvqSjc8" width="640" height="360" data-service="Youtube" scrolling="no"/>
      </figure>
      <hr/>
      <h3>แทร็กที่สี่ “เราเกิดมาทำไม?”</h3>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-19-at-23.44.52-1024x541.png"/>
      </figure>
      <p>ถึงแม้จะเกิดและเติบโตในครอบครัวที่เป็นมุสลิม แต่โตได้กล่าวว่าก่อนนี้ตนเองเป็นคนไม่มีศาสนามาก่อน ยึดมั่นในอัตตา คิดว่าตนเองนั้นถูกต้องแน่นอน เอาความเชื่อมั่นในตนเองเป็นที่ตั้ง แต่ในภายหลังได้เรียนรู้ชีวิตและเกิดจุดเปลี่ยน ซึ่งจุดเปลี่ยนที่สำคัญนั้นมาจากการที่ตนเองเขียนเนื้อเพลงมาก ๆ จนเกิดการความสงสัยขึ้นมาในใจว่าเรานั้น <b>“เกิดมาทำไม?”</b> และได้พยายามที่จะคลี่คลายรวมไปถึงค้นหาคำตอบให้กับคำถามนี้และใส่มันลงไปในบทเพลง แต่พยายามเขียนให้เบาด้วยการใช้เรื่องราวของหนุ่ม-สาว เธอ-ฉันมาเป็นตัวเคลือบแฝง เนื่องจากพูดในสิ่งที่คิดไปตรง ๆ ไม่ได้เพราะบทเพลงนั้นมันต้องขาย !</p>
      <p>จากนั้นโตได้เริ่มต้นศึกษาประวัติและคำสอนของศาสนาต่าง ๆ จนมาพบกับศาสนาอิสลามจึงเริ่มหันมานับถือศาสนาอิสลามอย่างตั้งมั่นตั้งแต่ในช่วงที่ทำอัลบั้ม Juicy เป็นต้นมา จนเริ่มรู้สึกอึดอัด เพราะมุมมองชีวิต และมุมมองที่มีต่อการเป็นนักดนตรีนั้นเปลี่ยนไป โตมองว่านักดนตรีนั้นพยายามที่จะมีไลฟ์สไตล์แบบตะวันตก โอ้อวดความดังของตนเอง แม้แต่การเล่นดนตรีเฉย ๆ โตก็เริ่มรู้สึกอึดอัด รวมไปถึงการเขียนเพลงที่มีกรอบว่าจะต้องขาย เลยไม่สามารถสื่อสารออกไปได้ดั่งใจ</p>
      <p>โตเริ่มแต่งเพลงไม่ออก เพราะไม่รู้จะสื่อสารออกไปอย่างไรให้ดีที่สุด เพื่อนในวงเริ่มกลัวการเข้าหาโต เพราะโตเริ่มพูดน้อยลง เริ่มสื่อสารกับเพื่อนร่วมวงน้อยลง</p>
      <aside>“บางครั้งเราไม่อยากหัวเราะ แต่เราต้องหัวเราะเพราะอยู่ในสังคม”</aside>
      <p>นี่คือความรู้สึกอึดอัดจากการไม่เป็นตัวเองของโต เขาเริ่มรู้สึกอยากอยู่คนเดียว อยากคิด อยากค้น เพื่อหาคำตอบของคำถามสำคัญข้างต้นว่า <b>“เราเกิดมาทำไม?”</b></p>
      <hr/>
      <h3>แทร็กที่ห้า “การเลิกรา”</h3>
      <figure>
        <img src="https://www.beartai.com/wp-content/uploads/2019/11/464654521321.jpg"/>
        <figcaption>จากซ้ายไปขวา หรั่ง โต ต้น ต่อ สมาชิกยุคคลาสสิกของซิลลี่ฟูลส์</figcaption>
      </figure>
      <p>พอถูกถามถึงเรื่องของการแยกทางกับวงซิลลี่ฟูลส์ โตไม่อยากพูดถึงเรื่องนี้นัก เพราะหากพูดลงไปในรายละเอียดคิดว่าคงไม่มีใครเชื่อ โตให้เหตุผลหลัก ๆ ของการออกจากวงว่าเป็นเรื่องความขัดแย้งกับข้อบัญญัติของศาสนา ซึ่งที่ผ่านมาโตได้พยายามประนีประนอมมานานแล้ว เช่นยอมเล่นในสถานที่ ที่มีการขายเครื่องดื่มแอลกอฮอล์</p>
      <p>โตบอกว่าตนไม่รู้สึกเสียดายที่ออกมา รู้สึกโล่งใจมากกว่า</p>
      <aside>“ผมเป็นคนไม่มองข้างหลัง ไม่เสียดาย ตื่นเต้นกับสิ่งที่กำลังมา”</aside>
      <p>โตมองว่าซิลลี่ฟูลส์ไม่ใช้จุดสูงสุดของชีวิตในมุมมองของโต แต่หากเป็นในมุมมองของคนอื่น ชีวิตนี้ยังมีความสวยงามอะไรอีกมาก การได้พูดในทุกวันนี้ (ทั้งจากรายการ โต-ตาล คลิปที่ทำส่วนตัว รวมไปถึงในสถานที่และวาระโอกาสต่าง ๆ ) แล้วเปลี่ยนคนได้ โตรู้สึกว่ามันเติมเต็มมากกว่าอีก ถึงแม้อาจจะมีคนแย้งว่า บทเพลงของโตก็เปลี่ยนชีวิตพวกเขาได้เช่นกัน แต่โตกลับไม่เชื่อว่าเพลงเหล่านั้นจะเปลี่ยนคนได้ เพราะว่าไม่มีหลักฐานเชิงประจักษ์ แต่การได้พูดในวาระต่าง ๆ ของโตนั้น โตได้พบเห็นการเปลี่ยนแปลงด้วยสายตาตนเองจึงเชื่อมั่นว่ามันเปลี่ยนคนได้จริง ในทางตรงกันข้ามบทเพลงกลับทำให้โตเห็นถึงด้านหายนะแทน เช่น การเล่นดนตรีแล้วมีคนตีกัน โตมองว่าตนเองเป็นส่วนหนึ่งของความรุนแรงนั้นเป็นส่วนที่ต้องรับผิดชอบ เพราะบทเพลงที่ตนเล่นไปปลุกเร้าอารมณ์ของคนเหล่านั้น เพราะบทเพลงนั้นเป็นอาวุธขับเคลื่อนทางอารมณ์ที่ร้ายแรง เพลงนั้นดึงอารมณ์ที่ควรจะถูกกดเก็บไว้ (Suppress) ให้ได้ระบายออกมา เพลงกระตุ้นใจให้เราไม่รู้สึกเป็นปกติ (Neutral) และอาจทำให้เราตัดสินใจทำอะไรบางอย่างที่ผิดพลาดลงไปได้</p>
      <p>เมื่อพูดถึงมิติของดนตรีในศาสนาอิสลาม โตบอกว่าหลักของอิสลามนั้นห้ามมีเครื่องดนตรี แต่สามารถ <b>“ร้องเพลง”</b> ได้ จะมีปัญหาก็ต่อเมื่อบทเพลงที่ร้องนั้นมี <b>“เนื้อหาที่ไร้สาระ”  </b>โตมองว่าเพลงส่วนใหญ่นั้นเอาไว้ปลอบคน และคนเรานั้นเวลาถูกปลอบไปมาก ๆ มันจะเสียคน และโตเองก็เป็นคนที่ไม่ต้องการถูกปลอบ</p>
      <hr/>
      <h3>แทร็กที่หก “ก้าวเดินสุดท้ายในเส้นทางสายดนตรี”</h3>
      <p>หลังจากออกจากวงซิลลี่ฟูลส์ โตยังคงทำงานเพลงต่อในนามของวง <b>“Hangman”</b> อันประกอบไปด้วยสมาชิก 5 คนคือ <b>โต (ร้องนำ) เกี๊ย (มือเบส), เก๋ (มือกีต้าร์), แจ๊ค (มือกีต้าร์) และแสบ (มือกลอง)</b> โดยโตได้แต่งเนื้อเพลงมาทั้งหมด 10 เพลง จนได้ออกมาเป็นอัลบั้มแรกของแฮงแมน ใช้ชื่อว่า​ <b>“Hangman”</b> โดยเปิดตัวอัลบั้มเมื่อวันที่ 9 ตุลาคม พ.ศ. 2550 มีเพลงฮิตอย่าง ช็อกโกแลต พยายามกี่ครั้งก็ตามแต่ รักเธอหัวทิ่มบ่อ เป็นต้น เหตุผลที่โตยังคงทำงานเพลงอยู่เนื่องมาจากมารยาทและการรักษาสัญญากับผู้ใหญ่ อีกทั้งแฮงแมนยังยอมที่จะไม่เล่นในสถานที่ ที่มีการขายเครื่องดื่มแอลกอฮอล์ ตอนนั้นโตเองก็ไม่คิดว่าแฮงแมนจะเป็นอัลบั้มสุดท้ายในวงการเพลงของตนเอง อีกทั้งยังไม่อยากให้เพื่อนร่วมวงซึ่งโตมองว่า “เป็นคนรุ่นใหม่ ฝีมือดี” ต้องผิดหวัง จริง ๆ แล้วมีเรื่องที่น่าตกใจและชวนสงสัยใคร่รู้ต่อแฟนเพลงมาก นั่นคือ แฮงแมนเกือบจะมีอัลบั้มที่สองแล้ว ซึ่งโตบอกว่าเปลี่ยนแนวทางใหม่ไปเลย และเชื่อว่าแม้แต่ในเวลานี้ก็ยังไม่มีใครทำงานเพลงออกมาในรูปแบบนั้น แต่เรื่องที่น่าเศร้าก็คือ มาสเตอร์ของเพลงไม่รู้อยู่ที่ไหนแล้ว และถึงแม้จะหาเจอมันโตก็ยังไม่ได้อัดร้องลงไปอยู่ดี เพราะโตตัดสินใจที่จะเลิกเล่นดนตรีไปเสียก่อน</p>
      <figure>
        <img src="https://www.beartai.com/wp-content/uploads/2019/11/HangmanCD.jpg"/>
        <figcaption>ปกอัลบั้ม Hangman</figcaption>
      </figure>
      <aside>“จบแล้วนะ ผมไม่เอาแล้ว”</aside>
      <p>คือประโยคสั้น ๆ ที่โตเอ่ยออกมาท่ามกลางความเงียบ หลังจากที่ได้ไตร่ตรองมาอย่างดีแล้ว ทุกคนได้แต่นิ่งอึ้ง เสียใจ แต่ก็ยอมรับการตัดสินใจของโตแต่โดยดี และโตก็ยังคงย้ำอีกครั้งว่าน้อง ๆ ในวงกลุ่มนี้นิสัยดีกันทุกคน และทุกคนรู้จักโตในแบบที่โตเป็น</p>
      <figure>
        <iframe src="https://www.youtube.com/embed/KUaX96OdqAA" width="640" height="360" data-service="Youtube" scrolling="no"/>
      </figure>
      <hr/>
      <h3>แทร็กที่เจ็ด “คนในวันนั้นไม่ใช่ฉันในวันนี้”</h3>
      <p>ในช่วงสุดท้ายของคลิปสัมภาษณ์ ถือว่าเป็นหนึ่งไฮไลต์สำคัญเมื่อป๋าเต็ดได้นำคำถามที่โตเคยถูกสัมภาษณ์ไว้ในนอดีตซึ่งทีมงานได้ไปเจอมา และใช้ชุดคำถามนี้ถามโตอีกครั้งในวันนี้ ก่อนที่ในช่วงท้ายของคลิปได้มีการแสดงคำตอบที่โตเคยตอบไว้ในอดีตให้เราได้ดูกัน ซึ่งมันทำให้เราได้เห็นถึงจุดยืนในปัจจุบันของโตและธรรมชาติของความเปลี่ยนแปลงในตัวมนุษย์ซึ่งมิได้เกิดขึ้นแต่เพียงในจิตใจของโตเท่านั้น หากแต่มันเกิดขึ้นกับเราได้ทุกคน</p>
      <figure>
        <img src="https://www.beartai.com/wp-content/uploads/2019/11/Screen-Shot-2562-11-19-at-23.43.50-1024x540.png"/>
      </figure>
      <p>(เราได้นำคำตอบมาวางคู่กัน โดยด้านบนเป็นคำตอบของปัจจุบันส่วนด้านล่างเป็นคำตอบของในอดีต)</p>
      <p>
        <b>เพลงที่ชอบที่สุด </b>
      </p>
      <p>
        <i>“ผิดที่ไว้ใจ”</i>
      </p>
      <p>
        <i>“อย่าบอกว่ารัก”</i>
      </p>
      <p>
        <i>(มาจากประสบการณ์ความรักในอดีตของโต ที่โตหมดรักเธอคนนั้นแล้ว แต่ยังบอกว่ารักเพราะกลัวว่าเธอจะเสียใจ)</i>
      </p>
      <p>
        <b>ดาราชายหญิงที่ชอบ</b>
      </p>
      <p>
        <i>“ไม่ชอบดูหนัง”</i>
      </p>
      <p>
        <i>“จิม แคร์รีย์ และ คาเมรอน ดิแอซ”</i>
      </p>
      <p>
        <b>สถานที่ ที่ชอบที่สุด</b>
      </p>
      <p>
        <i>“โรงเรียนไฮสคูลบนเทือกเขาหิมาลัยในสไตล์ฮอกวอตส์ที่โตไปเรียนมาในช่วงอายุ 15-16 ปี”</i>
      </p>
      <p>
        <i>“แม่ฮ่องสอน”</i>
      </p>
      <p>
        <i>(เป็นเส้นทางที่มักผ่านเวลาขับเวสป้าไปกับเพื่อน ๆ)</i>
      </p>
      <p>
        <b>สถานที่ ที่ไปบ่อยในช่วงนี้</b>
      </p>
      <p>
        <i>“ที่ทำงาน”  (ปัจจุบันโตตั้งบริษัท คอมปานี บี และเปิดร้าน “Company B” ขายเนื้อคุณภาพดีสำหรับคนรักเนื้อ)</i>
      </p>
      <p>
        <i>“ห้องซ้อมดนตรี”</i>
      </p>
      <p>
        <b>เกลียดอะไรที่สุด</b>
      </p>
      <p>
        <i>“การโกหกตัวเอง”</i>
      </p>
      <p>
        <i>“เกลียด…คนที่ไม่ให้เกียรติผม”</i>
      </p>
      <p>
        <b>กลัวอะไรที่สุด</b>
      </p>
      <p>
        <i>“พระเจ้า” (การกลัวพระเจ้าทำให้เราไม่กล้าทำชั่ว เพราะพระเจ้ารู้ทุกเรื่องที่เราทำ)</i>
      </p>
      <p>
        <i>“อกหัก” (ไม่อยากเริ่มใหม่ ไม่อยากเสียเวลา)</i>
      </p>
      <p>
        <b>อาหารที่ชอบ</b>
      </p>
      <p>
        <i>“เนื้อวัว”</i>
      </p>
      <p>
        <b>ผลไม้ที่ชอบ</b>
      </p>
      <p>
        <i>“ลำไย กล้วย” (โตเป็นคนชอบทานหวาน)</i>
      </p>
      <p>
        <i>“มังคุด ลำไย มะพร้าว”</i>
      </p>
      <p>
        <b>เรื่องที่เสียใจที่สุด</b>
      </p>
      <p>
        <i>“ถ้ารู้ตัวว่าทำร้ายจิตใจใคร จะเสียใจไปตลอด”</i>
      </p>
      <p>
        <i>“เลิกกับแฟน”</i>
      </p>
      <p>
        <b>เรื่องที่ดีใจที่สุด</b>
      </p>
      <p>
        <i>“ไม่มีดีใจที่สุด เสียใจที่สุดมานานแล้ว” (เมื่อดีใจมาก ๆ มันก็น่ากลัวที่ต่อไปเราอาจจะเสียใจมาก ๆ ได้เช่นกัน)</i>
      </p>
      <p>
        <i>“แฟนเพลงอินกับเพลงซิลลี่ฟูลส์” (สีหน้าของคนที่อินทำให้ผมดีใจ)</i>
      </p>
      <p>
        <b>สัตว์เลี้ยงที่ชอบ</b>
      </p>
      <p>
        <i>“แมว”</i>
      </p>
      <p>
        <i>“แมว”</i>
      </p>
      <p>
        <i>(เป็นคำถามเดียวที่ตอบตรงกันเป๊ะ)</i>
      </p>
      <p>
        <b>นิสัยที่โดดเด่น</b>
      </p>
      <p>
        <i>“โกหกตัวเองไม่ได้”</i>
      </p>
      <p>
        <i>“ตรงและแรง บวกโรแมนติก” (ไม่มีใครไม่ชอบถ้าอยู่กับผม)</i>
      </p>
      <p>
        <b>ความรักคืออะไร</b>
      </p>
      <p>
        <i>“ความรักคือการทำกับคนอื่นเหมือนที่เราอยากให้คนอื่นทำกับเรา”</i>
      </p>
      <p>
        <i>“ไม่พูดดีกว่า ผมว่าความรักมันคือความรู้สึก เป็นความรู้สึกว่านี่คือรัก…”</i>
      </p>
      <p>
        <b>TO BE CONTINUED…</b>
      </p>
      <p>พิสูจน์อักษร : สุชยา เกษจำรัส</p>
    </article>
  </body>
</html>