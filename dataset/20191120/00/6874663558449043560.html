<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774120,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ביהמ&quot;ש המחוזי בחיפה הוציא צו הקפאת הליכים זמני לרשת קמדן אנד שוז"/>
    <meta property="og:description" content="רשת האופנה המעסיקה כ-100 עובדים צברה חובות של 12 מיליון שקל. הרשת מבקשת לבחון אפשרות של הכנסת משקיע ומכירת הרשת"/>
  </head>
  <body>
    <article>
      <h1>ביהמ"ש המחוזי בחיפה הוציא צו הקפאת הליכים זמני לרשת קמדן אנד שוז</h1>
      <h2>רשת האופנה המעסיקה כ-100 עובדים צברה חובות של 12 מיליון שקל. הרשת מבקשת לבחון אפשרות של הכנסת משקיע ומכירת הרשת</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליטל דוברוביצקי ואורנה יפת</a></address>
      <p>בית המשפט המחוזי בחיפה הוציא לפני מספר דקות צו הקפאת הליכים זמני לרשת האופנה קמדן אנד שוז לבקשתה. השופטת בטינה טאובר קבעה דיון בבקשה ל-28 בנובמבר.</p>
      <p>"קמדן אנד שוז", של בני הזוג אלון ומיטל שני המפעילה 11 סניפים נקלעה לקשיים בסך כ-12 מיליון שקל והגישה לבית משפט המחוזי בחיפה בקשת הקפאת הליכים. הרשת המיוצגת על ידי עוה"ד אילן גלמן ואיתמר כהן ממשרד נחום גלמן כהן מציינת במסגרת הבקשה כי הרשת מעסיקה כ-100 עובדים המיוצגים על ידי עו"ד ליזה חדש ופעילה יותר מעשור. הרשת ביקשה למנות כנאמן את עו"ד שחר שם טוב ממשרד גיל הירשמן שיש לו נסיון רב ברשתות מהסוג הזה. </p>
      <figure>
        <img src="https://images1.calcalist.co.il/PicServer3/2019/11/20/948612/7_l.jpg"/>
        <figcaption>קמדן אנד שוז <br/>צילום: יריב כץ</figcaption>
      </figure>
      <p>עוד נטען בבקשה כי "במהלך שהחל בשנת 2019 פסקו הבנקים וחברות האשראי החוץ בנקאי להעמיד לחברה את מסגרת האשראי ובמשך השנה האחרונה החלו לדרוש לצמצמה". עוד נטען כי ההקפאה וההפעלה עצמה לא אמורה להיות גירעונית. מה שהחל כחנות מעצבים קטנה לפאשניסטיות התל־אביביות הפך בתוך שנים אחדות לרשת אופנה ונעליים מצליחה בשם קמדן אנד שוז, שחלשה עד לאחרונה על לא פחות מ־15 סניפים ומפעילה אתר אונליין מצליח. לרשת יש כ-11 סניפים .ברשת נמכרים מוצרי הלבשה וכן נעליים, תיקים ואקססוריז לנשים בטווח מידות רחב ובמחירים נגישים. מחזור המכירות של הרשת בשנת 2016 עמד על כ-50 מיליון שקל וכיום על כ-40 מיליון שקל. עוד עולה מהבקשה כי מועדון הלקוחות של הרשת מונה מעל ל-100 אלף חברים. הרשת מבקשת לבחון אפשרות של הכנסת משקיע ומכירת הרשת. יודגש כי הרשת שילמה את משכורות העובדים במלואם.</p>
      <p><a href="https://www.calcalist.co.il/marketing/articles/0,7340,L-3725868,00.html">בראיון שהעניקו לכלכליסט לפני כשנתיים </a>אמרו בני הזוג כי "אנחנו צומחים לפי היכולת. אנחנו מאוד רוצה סניפים של 400 מ"ר, אבל לא נפתח כאלה בגלל העלויות הגבוהות". עוד צויין בראיון על ידי מיטל כי "שנינו לא באנו עם כסף מהבית. אלון הוא אדם סופר זהיר ומחושב, ועד שלא הגענו לפדיון מסוים, הוא לא הסכים להתרחב. התחלנו ליצור ביקושים למוצרים, וכך מצאנו את עצמו עם חנות של 30 מ"ר שפדתה 700 אלף שקל בחודש. החנות הראשונה היתה כל כך קטנה שלא היה בה מספיק מקום להכניס סחורה". אלון סיפר באותו ראיון כי: "הייתי תופס חניה ליד החנות, והיינו לוקחים סחורה ישירות מהרכב כי לא היה לנו מחסן. ככה העסק נבנה. ואז מיטל אמרה שצריך לעשות עוד צעד קדימה. שכרנו חנות בנמל תל אביב, במיקום פחות מרכזי ויקר, ובמקביל סגרנו את שתי החנויות ביהודה המכבי. מרכז הכובד עבר לנמל".</p>
    </article>
  </body>
</html>