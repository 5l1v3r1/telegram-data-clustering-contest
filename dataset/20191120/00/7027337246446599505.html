<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699224/%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%A2%D9%85%D8%B1%DB%8C%DA%A9%D8%A7-%D8%B2%D8%B1%D8%A7%D8%AF%D8%AE%D8%A7%D9%86%D9%87-%D9%85%D9%88%D8%B4%DA%A9%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%D9%86%D8%B7%D9%82%D9%87-%D8%A8%DB%8C-%D9%86%D8%B8%DB%8C%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="وزارت دفاع آمریکا: زرادخانه موشکی ایران در منطقه &quot;بی نظیر&quot; است"/>
    <meta property="og:description" content="گزارش پنتاگون:ایران (امروز) بیش از هر زمان دیگری خود را در آستانه رسیدن به اهدافش می‌بیند،.. زرادخانه موشکی ایران در منطقه بی نظیر است."/>
  </head>
  <body>
    <article>
      <h1>وزارت دفاع آمریکا: زرادخانه موشکی ایران در منطقه "بی نظیر" است</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>گزارش پنتاگون:ایران (امروز) بیش از هر زمان دیگری خود را در آستانه رسیدن به اهدافش می‌بیند،.. زرادخانه موشکی ایران در منطقه بی نظیر است.</b>
      </p>
      <figure>
        <img src="https://cdn.asriran.com/files/fa/news/1398/8/29/1038855_561.jpg"/>
      </figure>
      <p>وزارت دفاع آمریکا (پنتاگون) در گزارشی جدید، زرادخانه موشکی ایران را بزرگ‌ترین زرادخانه موشکی و "بی‌نظیر" در منطقه خاورمیانه توصیف کرده است.</p>
      <p>به گزارش <a href="http://www.asriran.com/">عصرایران</a> به نقل از خبرگزاری فرانسه، در گزارش جدید "آژانس اطلاعات دفاعی آمریكا" (وابسته به وزارت دفاع آمریکا) که با عنوان " قدرت نظامی ایران" منتشر شده، زرادخانه موشك‌های ایران در منطقه خاورمیانه "بی‌نظیر" و حتی بزرگ‌تر از اسرائیل توصیف شده است.</p>
      <p>در این گزارش آمده:" در طی 40 سال گذشته ایران برنامه توسعه موشکی گسترده‌ای را اجرا کرده است ...علیرغم چندین دهه تلاش ضد اشاعه با هدف جلوگیری از پیشرفت نظامی ایران، اما برنامه موشکی ایران رو به پیشرفت بوده است...با وجود چندین دهه تحریم‌، موشک‌های بالستیک ایران امروز می‌توانند در شعاع عملیاتی 2 هزار کیلومتری اسرائیل و عربستان سعودی را مورد حمله قرار دهند."</p>
      <p>در این گزارش آمده است: "دو سال پیش، ایران یک موشک به مسافت 2 هزار کیلومتر را رونمایی کرد که قابلیت حمل چندین کلاهک را داراست و به نظر می‌رسد در تولید آن از فناوری کره شمالی استفاده شده است.</p>
      <p>در این گزارش آمده است: "ایران به دلیل فقدان نیروی هوایی مدرن، توسعه برنامه موشک‌های بالستیک را به عنوان یک قابلیت حمله طولانی بُرد برای ایجاد بازدارندگی در برابر دشمنان خود در منطقه - به ویژه ایالات متحده، اسرائیل و عربستان سعودی- در پیش گرفته است.</p>
      <p> بر اساس این گزارش: توسعه قدرت نظامی ایران در خدمت دو هدف مهم است: "اطمینان از بقای حکومت و تأمین موقعیت غالب ایران در منطقه".</p>
      <p>در ادامه گزارش، سپهبد "رابرت اشلی"، مدیر آژانس اطلاعات دفاعی آمریکا تاکید کرده "ایران (امروز) بیش از هر زمان دیگری خود را در آستانه رسیدن به اهدافش می‌بیند، ایران در جریان وقایعی چون سقوط حکومت صدام در عراق، قیام داخلی در سوریه ، ظهور و شکست داعش و درگیری در یمن با کارت‌های خود بازی کرده است.</p>
      <p>به گفته این مقام نظامی آمریکا: "ایران در طی یک فرایند سخت حاصل دهه‌ها درگیری در منطقه خاورمیانه، توانایی‌ها و دکترین های نظامی خود را تکمیل کرده تا پاسخگوی تهدیدات ناشی از ایالات متحده و متحدانش باشد. اگرچه هنوز از نظر فنی نسبت به بسیاری از رقبای خود پایین‌تر است، اما ارتش ایران طی چند دهه گذشته پیشرفت چشمگیری داشته است."</p>
      <p> در این گزارش هشدار داده شده در صورت برداشته شدن تحریم‌های تسلیحاتی سازمان ملل در سال 2020، ایران خواهد توانست قدرت نظامی خود را بیش از پیش توسعه دهد.</p>
      <p> در این زمینه یک مقام اطلاعاتی آمریكا به خبرگزاری فرانسه گفت كه انتظار می‌رود ایران پس از لغو تحریم‌های تسلیحاتی سازمان ملل روی تهیه هواپیماهای جنگنده و تانك‌های جنگی جدید متمرکز شود.</p>
      <p> </p>
      <p> </p>
    </article>
  </body>
</html>