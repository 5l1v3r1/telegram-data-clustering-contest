<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699241/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%B5%D9%85%D8%AA-%D9%86%D9%88%D8%B3%D8%A7%D9%86%D8%A7%D8%AA-%D9%82%DB%8C%D9%85%D8%AA-%D8%AF%D8%B1-%D8%A7%DA%A9%D8%AB%D8%B1-%D9%82%D8%B1%DB%8C%D8%A8-%D8%A8%D9%87-%D8%A7%D8%AA%D9%81%D8%A7%D9%82-%DA%A9%D8%A7%D9%84%D8%A7%D9%87%D8%A7-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="معاون وزیر صمت: نوسانات قیمت در اکثر قریب به اتفاق کالاها نداریم"/>
    <meta property="og:description" content="بخش شکایات مردمی هم به صورت ویژه مورد رسیدگی و پیگیری قرار می‌گیرد و بازرسین اتحادیه‌ها هم کار رسیدگی و کنترل بازار را انجام می دهند."/>
  </head>
  <body>
    <article>
      <h1>معاون وزیر صمت: نوسانات قیمت در اکثر قریب به اتفاق کالاها نداریم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>بخش شکایات مردمی هم به صورت ویژه مورد رسیدگی و پیگیری قرار می‌گیرد و بازرسین اتحادیه‌ها هم کار رسیدگی و کنترل بازار را انجام می دهند.</b>
      </p>
      <figure>
        <img src="https://cdn.asriran.com/files/fa/news/1398/8/29/1038882_285.jpg"/>
      </figure>
      <p>معاون امور بازرگانی وزیر صنعت، معدن و تجارت (صمت) گفت: نوسانات قیمت در اکثر قریب به اتفاق کالاها نداریم و تخلفات بازار در روزهای اخیر نیز تغییر محسوسی نداشته است.</p>
      <p>به گزارش ایسنا به نقل از وزارت صنعت، معدن و تجارت، عباس قبادی بیان کرد: امروز دو جلسه داشتیم که جلسه اول در خصوص رصد و پایش آخرین قیمتهای سطح بازار بود که در این جلسه قیمت همه اقلام کالایی به خصوص ۱۰۰ قلمی که به صورت روزانه رصد می‌شوند، مورد بررسی و پایش قرار گرفت.</p>
      <p>وی تصریح کرد: به غیر از چند قلم کالای فصلی که به دلیل مسایل آب و هوایی و حمل و نقل با افزایش قیمت مواجه بودند، تقریباً اکثر قریب به اتفاق کالاها شرایط نسبتا عادی را داشتند و نوسانات قیمت خاصی هم گزارش نشد.</p>
      <p>
        <b>تخلفات بازار در روزهای اخیر تغییر محسوسی نداشته است</b>
      </p>
      <p>معاون امور بازرگانی وزیر صنعت، معدن و تجارت در خصوص بازرسی‌ها و نظارت‌های بازار نیز افزود: درصد گزارشات ارسالی به سامانه ۱۲۴ و تعزیرات حکومتی رشد داشته اما تخلفاتی که انجام گرفته تغییر محسوسی نداشته است که علت افزایش گزارشات به حساسیت‌های مردم به خصوص در روزهای اخیر برمی‌گردد.</p>
      <p>قبادی با بیان اینکه قرار بر این است که برای سوخت وانت بارها سهمیه ای در نظر گرفته بشود، گفت: سازمان حمایت مصرف‌کنندگان و تولیدکنندگان موظف شد تا میزان درصد افزایش قیمت بعضی اقلام را به سبب افزایش کرایه حمل و نقل مورد بررسی قرار دهد و اعلام کند.</p>
      <p>وی ادامه داد: این افزایش قیمت البته در خصوص اکثر قریب به اتفاق کالاها که از طریق شرکت‌های پخش توزیع می‌شود، صدق نمی‌کند و فقط در مورد برخی از کالاهای فصلی اتفاق می افتد.</p>
      <p>
        <b>نظارت‌ها بر بازار آرام، با طمانینه و ارشادی انجام می‌شود</b>
      </p>
      <p>معاون امور بازرگانی وزیر صنعت، معدن و تجارت در خصوص موضوع تشدید بازرسی‌ها نیز بیان کرد: نباید بازار را هم خیلی التهاب بدهیم، چون وقتی که اتفاق خاصی در بازار نمی‌افتد، دلیلی برای حضور آنچنانی بازرس‌ها در بازار هم نیست و سعی بر این است که اکثر قریب به اتفاق نظارت‌هایی که انجام می‌دهیم؛ خیلی آرام، با طمانینه و ارشادی باشد.</p>
      <p>قبادی با بیان اینکه الان به صورت ویژه و فوق العاده بازار به آرامی تحت رصد هست، گفت: سامانه ۱۲۴ از ساعت ۷ صبح تا ۱۰ شب هم فعال است و دیگر بیشتر از این مداخله هم ضرورتی ندارد، چرا که مداخله بیش از حد از جهت روحی و روانی بازار را با مشکل مواجه می کند.</p>
      <p>وی در خصوص جلسه دوم امروزش که با مجموعه فروشگاه‌های زنجیره ای بود، اضافه کرد: این فروشگاه ها قول دادند که تخفیفات ویژه ای را از ۱۰ تا ۳۰ درصد روی اقلام داشته باشند که در بازدیدی هم که داشتم این اتفاق افتاده است.</p>
      <p>معاون امور بازرگانی وزیر صنعت، معدن و تجارت با اشاره به اینکه فروش در فروشگاه‌های زنجیره ای سیستمی انجام می شود، بیان کرد: نظارت ها و بازرسی ها در این فروشگاه ها هم وجود دارد و البته فروشگاه های زنجیره ای واقعاً از ابتدای شروع طرح افزایش قیمت بنزین همکاری خوبی داشتند.</p>
      <p>قبادی با اعلام اینکه بالغ بر ۵۰ درصد از بازرسی های سطح بازار به صورت رندمی (نه پس از دریافت گزارش و شکایت) انجام می شود، گفت: بخش شکایات مردمی هم به صورت ویژه مورد رسیدگی و پیگیری قرار می‌گیرد و بازرسین اتحادیه‌ها هم کار رسیدگی و کنترل بازار را انجام می دهند.</p>
    </article>
  </body>
</html>