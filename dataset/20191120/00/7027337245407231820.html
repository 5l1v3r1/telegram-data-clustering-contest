<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699249/%D9%85%DB%8C%D9%87%D9%85%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%AC%D9%88%D8%A7%DB%8C%D8%B2-%D8%A2%D8%B3%DB%8C%D8%A7%D9%BE%D8%A7%D8%B3%DB%8C%D9%81%DB%8C%DA%A9-%DA%86%D9%87-%DA%A9%D8%B3%D8%A7%D9%86%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="میهمانان ایرانی جوایز آسیاپاسیفیک چه کسانی هستند؟"/>
    <meta property="og:description" content="سیزدهمین دوره جوایز سینمایی آسیاپاسیفیک فردا (پنجشنبه 30 آبان ماه) با حضور سینماگران ایرانی برگزار می‌شود."/>
  </head>
  <body>
    <article>
      <h1>میهمانان ایرانی جوایز آسیاپاسیفیک چه کسانی هستند؟</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038891_728.jpg"/>
      </figure>
      <p>سیزدهمین دوره جوایز سینمایی آسیاپاسیفیک فردا (پنجشنبه 30 آبان ماه) با حضور سینماگران ایرانی برگزار می‌شود.</p>
      <p>به گزارش ایسنا، محسن تنابنده، نوید محمدزاده، بهزاد نعلبندی، فرزاد خوش‌دست، محسن قرایی و محمد داوودی، سینماگران ایرانی هستند که بر اساس اعلام مسئولان برگزاری جوایز سینمایی آسیاپاسیفک در مراسم اعطای جوایز این رویداد سینمایی شرکت می‌کنند. </p>
      <p>امسال سینمای ایران در 6 بخش از جوایز آسیاپاسیفیک شانس کسب جایزه دارد: در بخش بهترین بازیگر  مرد این جوایز سینمایی نوید محمدزاده برای بازی در فیلم «متری شیش و نیم» ساخته سعید روستایی و محسن تنابنده برای نقش ‌آفرینی در فیلم «رونا مادر عظیم» به کارگردانی جمشید محمودی نامزد کسب جایزه هستند.</p>
      <p>فیلم «رونا مادر عظیم» به تهیه‌کنندگی نوید محمودی یکی از پنج نامزد جایزه تنوع فرهنگی یونسکو نیز هست. «کاغذ پاره‌ها» به کارگردانی و تهیه‌کنندگی بهزاد نعلبندی نیز نماینده سینمای ایران در میان نامزدهای بهترین انیمشن این جوایز سینمایی است و مستند «خط باریک قرمز» به کارگردانی فرزاد خوش‌دست نیز برای کسب جایزه بهترین مستند بلند این رویداد سینمایی رقابت می‌کند. </p>
      <p>سینمای ایران سال گذشته و در دوازدهمین دوره این جوایز سینمایی در ۴ شاخه بهترین فیلمنامه (بمب: یک داستان عاشقانه)، بهترین بازیگر مرد (بهمن فرمان‌آرا،  حکایت دریا)،  بهترین موسیقی متن (بمب: یک داستان عاشقانه، النی کاریندور) و بهترین فیلم بلند جوانان (آوا، صدف فروغی) نامزد کسب جایزه بود که سینمای ایران هیچ جایزه‌ای نبرد.</p>
      <p>در سال ۲۰۱۷ در دوره یازدهم این رویداد با فیلم «لِرد» ساخته محمد رسول‌اُف در شاخه بهترین فیلم بلند، نوید محمدزاده برای بازی در فیلم «بدون تاریخ بدون امضاء»در شاخه بهترین بازیگر مرد و «اسکی‌باز» به کارگردانی فریدون نجفی هم در بخش بهترین فیلم بلند جوانان نامزد کسب جایزه از جوایز آسیاپاسیفیک بود و در نهایت نوید محمدزاده توانست جایزه‌ی ویژه هیئت داوران این رویداد سینمایی را دریافت کند.  همچنین با اعطای جایزه‌ای ویژه، از دستاورد هنری عباس کیارستمی کارگردان فقید سینمای ایران نیز تقدیر به عمل آمد. </p>
      <p>سینمای ایران در دهمین دوره جوایز سینمایی آسیا پاسیفیک در چند بخش شامل بهترین فیلم (محمد رسول الله و دختر)، بهترین فیلم بلند جوانان (نفس ساخته نرگس آبیار)، بهترین فیلمبرداری (ویتوریو استورارو- محمد رسول‌الله)، بهترین بازیگر مرد (فرهاد اصلانی - دختر)، بهترین فیلمنامه (مهران کاشانی - دختر) و بهترین مستند (رویاهای دم صبح) نامزد کسب جایزه از این رویداد سینمایی بود که مهرداد اسکویی برای ساخت «رویاهای دم صبح» جایزه گرفت. همچنین در این دوره منوچهر محمدی جایزه فدراسیون بین‌المللی تهیه‌کنندگان سینما را دریافت کرد.</p>
      <p>در  نهمین دوره جوایز سینمایی «آسیاپاسیفیک» ایران تنها نامزدی فاطمه معتمدآریا را به عنوان بهترین بازیگر زن برای فیلم «بهمن» ساخته مرتضی فرشباف، داشت و همچنین نگار جواهریان بازیگر سینمای ایران یکی از اعضای هیات داوران اصلی این رویداد سینمایی بود.</p>
      <p>در سال ۱۳۹۳ و در هشتمین دوره این جوایز، فیلم "عصبانی نیستم!" ساخته رضا درمیشیان نامزد جایزه بهترین فیلم و بهترین بازیگر مرد (نوید محمدزاده) بود و "قصه‌ها" ساخته رخشان بنی‌اعتماد هم نامزد بهترین کارگردانی، "ملبورن" ساخته نیما جاویدی نامزد بهترین فیلمنامه و مریلا زارعی نامزد بهترین بازیگر زن برای "شیار ۱۴۳" ساخته نرگس آبیار بود. </p>
      <p>اصغر فرهادی به عنوان رییس هیات داوران و محمد اطبایی هم به عنوان یکی از اعضای هیات داوران نتپک در این دوره حضور داشتند که مریلا زارعی توانست تقدیرنامه هیات داوران را دریافت کند و نیما جاویدی هم جایزه فیلمنامه را گرفت. رضا درمیشیان نیز جایزه استعداد جوان را به خود اختصاص داد.</p>
      <p>در هشتمین دوره جوایز آسیاپاسفیک فیلم «گذشته» نامزد بهترین فیلم و همچنین اصغر فرهادی برای فیلم‌نامه‌ی «گذشته» هم در آن سال نامزد شد. شهرام مکری برای «ماهی و گربه» نامزد بهترین کارگردانی و نگار جواهریان برای بازی در «حوض نقاشی» نامزد بهترین بازیگر زن بود که هیچ کدام جایزه‌ای نگرفتند، اما «حوض نقاشی» مازیار میری جایزه معتبر یونسکو را دریافت کرد.</p>
      <p>در دوره هفتم، فیلم‌ سینمایی «خرس» به کارگردانی خسرو معصومی و به تهیه‌کنندگی جواد نوروزبیگی نامزد دریافت بهترین فیلم و بهترین کارگردانی جایزه سینمای آسیاپاسفیک شد.</p>
      <p>تورج اصلانی هم در جایزه آسیاپاسفیک برای فیلم «فصل کرگدن»، نامزد دریافت جایزه بهترین فیلمبرداری شد که این جایزه را دریافت کرد. </p>
      <p>سینمای ایران سال ۹۰، در ۹ بخش نامزد دریافت جایزه «آسیا پاسفیک» شد. «جدایی نادر از سیمین» ساخته‌ی اصغر فرهادی در بخش‌های بهترین فیلم بلند داستانی، دستاورد کارگردانی، فیلم‌نامه و همچنین بازیگر مرد برای پیمان معادی، نامزد دریافت جایزه آسیا پاسیفیک بود که سرانجام اصغر فرهادی جایزه بهترین فیلم بلند داستانی را دریافت کرد.</p>
      <p>نماینده دیگر سینمای ایران در جوایز آسیا-پاسیفیک در همان سال، «به امید دیدار» به کارگردانی‌ محمد رسول‌اف بود که در سه شاخه بهترین فیلم بلند داستانی، بهترین دستاورد کارگردانی و بازیگری زن نامزد جایزه بود. </p>
      <p>شایسته ایرانی بازیگر فیلم «آینه‌های روبرو» و «باد و مه» به کارگردانی محمد علی طالبی دیگر نامزدهای ایرانی همان سال جایزه آسیاپاسفیک بودند.</p>
      <p>سال ۸۹ تنها نماینده سینمای ایران در جوایز آسیا-پاسیفیک فیلم «دیگری» ساخته مهدی رحمانی به تهیه‌کنندگی «محمد علی نجفی» و بازی محمدرضا فروتن و مریلا زارعی بود که جایزه بهترین فیلم بلند کودک را از این رویداد دریافت کرد.</p>
      <p>در سه دوره‌ ابتدای جایزه «آسیا-پاسیفیک» نیز سینمای ایران حضور چشم‌گیری داشت.</p>
      <p>در دوره سوم که در سال ۱۳۸۸ برگزار شد،  «اصغر فرهادی» با فیلم «درباره الی» نامزد چهار جایزه از جوایز سینمایی «آسیا-پاسیفیک» شد.</p>
      <p>این فیلم علاوه ‌بر نامزدی بهترین فیلم، در بخش‌های بهترین فیلم‌نامه (اصغر فرهادی)، بهترین کارگردانی (اصغر فرهادی) و بهترین بازیگر زن (گلشیفته فراهانی) نامزد بود و البته سینمای ایران نماینده دیگری نیز در جوایز«آسیا-پاسیفیک» سال ۲۰۰۹ داشت. «علی‌محمد قاسمی» برای فیلم «چراغی در مه» نامزد بهترین فیلم‌برداری شد که در نهایت اصغر فرهادی جایزه‌ی ویژه هیات ‌داوران و جایزه بهترین فیلم‌نامه را برای «درباره ‌الی» از سومین دوره‌ی جایزه‌ی آسیا-پاسیفیک گرفت. تهمینه میلانی یکی از اعضای هیات داوری این جایزه بود و محمد اطبایی هم در این سال در میان اعضای هیات داوری نتپک قرار داشت.</p>
      <p>همچنین سینمای ایران در دومین دوره‌ی جوایز سینمایی «آسیا-پاسیفیک» در سال ۱۳۸۷ در چهار رشته نامزد و موفق به دریافت دو جایزه شد. رضا ناجی برای فیلم «آواز گنجشک ها» ساخته مجید مجیدی، فیلم «تنها دو بار زندگی می کنیم» ساخته بهنام بهزادی در دو رشته بهترین فیلمنامه و بهترین بازیگر مرد (علیرض آقا خانی) و «تینار» هم در رشته بهترین مستند نامزد شدند.</p>
      <p>رضا ناجی برای فیلم «آواز گنجشک‌ها» که نامزد بهترین بازیگر مرد شده بود، توانست جایزه‌ی این بخش را بگیرد و مستند «تینار» ساخته‌ مهدی منیری به دلیل تلاش چشم‌گیر در جهت ترویج و حفظ تنوع فرهنگی جایزه‌ی یونسکو را به‌دست آورد.</p>
      <p>در مراسم اهدای اولین دوره‌ی جایزه‌ی جشنواره‌ی سینما "آسیاپاسفیک" در سال ۱۳۸۶، سینماگران ایرانی در هفت رشته نامزد شده و جوایز بهترین کارگردانی به رخشان بنی‌اعتماد و محسن عبدالوهاب برای «خون‌بازی»، هومن بهمنش برای فیلمبرداری «آن سه» و «اتوبوس شب» کیومرث پوراحمد جایزه‌ی بزرگ هیات داوران را دریافت کردند. در آن سال، جعفر پناهی در میان اعضای هیات داوری بود.</p>
      <p>مراسم پایانی سیزدهمین دوره جوایز سینمایی آسیاپاسیفیک در تاریخ ۳۰ آبان (۲۰ نوامبر) در استرالیا برگزار می‌شود. </p>
    </article>
  </body>
</html>