<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774168,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="רשות המסים עלולה להפריע לטסלה לחדור לישראל"/>
    <meta property="og:description" content="טסלה שנערכת לכניסה לישראל תהיה הנפגעת המרכזית מהעלאת מס הקנייה על היברידיות. כדי לחדור לשוק הישראלי וגם להרוויח כסף, היא תהיה חייבת לנצל עד תום את הטבת המס שישראל מעניקה ומוגבלת עד 75 אלף שקל. צמצום נוסף של ההטבה הזו עלול להפוך את הגעת טסלה לישראל – ללא כדאית"/>
  </head>
  <body>
    <article>
      <h1>רשות המסים עלולה להפריע לטסלה לחדור לישראל</h1>
      <h2>טסלה שנערכת לכניסה לישראל תהיה הנפגעת המרכזית מהעלאת מס הקנייה על היברידיות. כדי לחדור לשוק הישראלי וגם להרוויח כסף, היא תהיה חייבת לנצל עד תום את הטבת המס שישראל מעניקה ומוגבלת עד 75 אלף שקל. צמצום נוסף של ההטבה הזו עלול להפוך את הגעת טסלה לישראל – ללא כדאית</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">תומר הדר</a></address>
      <p>מיני דרמה התרחשה אתמול בוועדת הכספים: <a href="https://www.calcalist.co.il/local/articles/0,7340,L-3774041,00.html">דיון שגרתי על חידוש תקופתי של הטבת שווי שימוש</a> בשווי של 500 שקל למכוניות היברידיות הפך לזירת התנגחות בין חברי מפלגת כחול לבן לנציגי האוצר.</p>
      <p>הדיון האמור מתקיים מאז 2015 מדי שנתיים בשלהי השנה ובדרך כלל עובר ללא דרמה, אך הפעם נציגי מפלגת כחול לבן בראשות ח"כ מיקי חיימוביץ הגיעו לדיון בהרכב מחוזק ודרשו מהוועדה לפתוח מחדש לדיון את אחד הנושאים הטעונים ביותר בימים אלה: מס הקניה שמוטל על המכוניות ההיברידיות.</p>
      <p>תזכורת למי שאינו מכיר: על מכונית היברידית עממית (כלומר כזו שממוקמת בקבוצת זיהום 2, זאת בניגוד למכונית יוקרה היברידית שמצוידת גם במנוע בנזין גדול וזללן) מוטל מס קניה בגובה 30%.</p>
      <p>לנוכח הגירעון התקציבי הודיעה רשות המסים לפני כחצי שנה שב-1 בינואר הקרוב יעלה מס הקניה על המכוניות ההיברידיות ל-45%. מכוניות היברידיות מהדגמים העממיים הן רבי מכר: טויוטה קורולה הייבריד היא המכונית הנמכרת בישראל השנה. בשנה שעברה היתה זו יונדאי איוניק הייבריד. את הנתונים אודות גובה ההכנסות ממיסוי ההיברידיות החדש שיכנס לתוקף ב-1 בינואר רשות המסים לא מתביישת לחשוף: כ-470 מיליון שקל.</p>
      <p>
        <b>ערך סביבתי ופגיעה בבריאות הציבור</b>
      </p>
      <p> </p>
      <p>עד כאן הכל טוב ויפה, אך בדיון שהתקיים השבוע כאמור נקבע שיתקיים דיון מחדש בנושא גובה מיסי הקניה על המכוניות ההיברידיות. למרות המחאות הנמרצות של נציגי האוצר שנשמעו היטב בדיון, הטיעונים שהועלו על ידי אנשי כחול לבן - כמו ערך סביבתי ופגיעה בבריאות הציבור - אכן גרמו לקיומו של דיון נוסף - והדבר יקרה בתוך כחודש.</p>
      <p>לדברי גורמים המקורבים לרשות המסים, אנשי רשות המסים לא ציפו למהלך שמבחינתם היה סגור לחלוטין, וכעת התכנסו כדי לבצע "שיעורי בית". כעת מדינת ישראל, יבואני הרכב וגם הצרכנים ניצבים בפני אחד משלושה תרחישים עיקריים שיתרחשו עד 1 בינואר.</p>
      <figure>
        <img src="https://images1.calcalist.co.il/PicServer3/2019/05/22/907719/1NL.jpg"/>
        <figcaption>אלון מאסק מייסד ומנכ"ל טסלה <br/>צילום: EPA</figcaption>
      </figure>
      <p>הראשון - מה שהוכרז לפני חצי שנה הוא שיהיה: מס הקניה על המכוניות ההיברידיות העממיות יעלה מ-30% ל-45% בינואר. השני: מתווה פשרה: רשות המסים תסכים לשנות את גובה מס הקניה שיכנס לתוקף בינואר ולהורידו מעט, למשל ל-40% או 35%. תרחיש שלישי: מס הקניה יישאר על 30% גם בינואר.</p>
      <p>  </p>
      <p>
        <b>תרחיש שמבלבל את שוק הרכב</b>
      </p>
      <p>מבחינת יבואני הרכב, וגם מבחינת הצרכנים, מדובר בתרחיש שללא ספק מבלבל את שוק הרכב אפילו יותר מכפי שכבר היה מבולבל: במהלך החודשים האחרונים עבדו יבואני הרכב שעות נוספות רבות כדי לוודא שיהיו להם מכוניות היברידיות עממיות להכניס לישראל לפני 1 בינואר.</p>
      <p>מועד הכניסה אינו מקרי: רכבים היברידיים שישוחררו ממכס לפני 31 בדצמבר הם רכבים שעליהם ישולם מס קניה בגובה 30% בלבד ולא 45% כפי שיקרה מה-1 בינואר. אך כעת כאמור, יש בעיה: עשרות אלפי מכוניות שנמצאות בדרך בימים אלה צפויות להיכנס בקרוב לנמלים, ואז יבואני הרכב ישלבו ידיים וישבו על הגדר וימתינו לראות מה יהיה גובהו של מס הקניה.</p>
      <p>וכאן טמון עוד מוקש למדינה: כל מי שיעיף מבט בדוחות הצמיחה של המשק הישראלי יבין היטב ששחרורי מכוניות ממכס מהווים חלק אקוטי בתחזית הצמיחה של מדינת ישראל. ולא רק: שחרורי מאסות של מכוניות מכניסים למשק מאות מיליוני שקלים. בהתחשב בעובדה שהמס החדש יכנס לתוקף ב-1 בינואר, חלק ניכר מהמכוניות שנמצאות כעת על האוניות בדרך לישראל הן היברידיות. אם ברגע האחרון, כלומר אי שם במהלך החודש הבא, יוחלט כי המס לא יעלה, אזי המכוניות לא ישוחררו ממכס עד 31 בדצמבר. עבור רשות המסים מדובר בסטירה קשה ולא צפויה ובפגיעה של מאות מיליוני שקלים בהכנסות המדינה.</p>
      <p>
        <b>חוק כלים שלובים</b>
      </p>
      <p>ואגב הכנסות המדינה: מנגנון המיסוי של המדינה פשוט, אפשר לומר שמדובר בסוג של חוק כלים שלובים: הכנסות שאינן מגיעות מענף הרכב הישראלי במיסוי של מכוניות היברידיות יצטרכו להגיע מענף הרכב הישראלי במיסוי אחר. הדיון בוועדת הכספים השבוע נסב סביב רכבים היברידיים אך בנקודה אחת לא נגע: רכב חשמלי.</p>
      <p>המתווה שרשות המסים הציגה לפני כמה חודשים, זה שכלל את העלאת המס על ההיברידיות כלל גם מתווה מיוחד לחשמליות: על מכונית רגילה מוטל מס קניה התחלתי של 83%. לעומת זאת מס הקניה על החשמליות היה 10% וימשיך להיות כזה – אבל רשות המסים הכניסה לתוכניותיה גם מגבלה חשובה: גובה הטבת המס למכונית החשמלית יוגבל ל-75 אלף שקל עד שנת 2022. כלומר, אם למשל מכונית חשמלית חדשה מגיעה לישראל וזכאית להטבת מס בגובה של 100 אלף שקל, היא תקבל רק 75 אלף שקל כי זוהי תקרת ההטבה.</p>
      <p>ברשות המסים יודעים היטב על חוק הכלים השלובים ולא מן הנמנע שינסו לקבל "תמורה" לביטול העלאת המס ההיברידיות. את התמורה הזו קל מאוד לקבל היכן שהציבור בכל מקרה לא שם לב: בגובה ההטבה המרבי על הרכב החשמלי, שעבור חלק ניכר מן הישראלים הוא משהו עתידני ובלתי מושג בעשור הנוכחי.</p>
      <p>הבעיה: כיום יש יצרנים אחת שבעיקר תיפגע ממהלך כזה: טסלה, שבימים אלה ממש נערכת לחדירה לישראל. אין זה סוד שלא מעט ישראלים כבר הבטיחו לחבריהם שימהרו לסוכנות טסלה כשתוקם וירכשו את הדבר האופנתי הבא – ולא תהיה זו טעות להניח שרוב הישראלים לא יוכלו לרכוש טסלה מודל S במעל 300 אלף שקל – מה שמותיר את טסלה 3 - ה"עממית".</p>
      <p>מחירה של טסלה 3 בארה"ב מתחיל ב-36,200 דולר, ביחס למשל למרצדס C קלאס שמחירה מתחיל בכ-40 אלף דולר. כדי לחדור לשוק הישראלי ולהתמודד בפלח ה"יוקרה העממית" מול מרצדס, אאודי ושות' – וגם להרוויח כסף, טסלה תהיה חייבת לנצל עד תום את הטבת המס שמדינת ישראל מעניקה. להערכת גורמים בענף הרכב אותה מגבלה של 75 אלף שקל היא בכל מקרה "גבול מעיק מאוד" על הרווח הפוטנציאלי של טסלה ישראל. צמצום נוסף של ההטבה הזו עלול להפוך את הגעת טסלה לישראל – ללא כדאית.</p>
    </article>
  </body>
</html>