<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zerkal-povidomila-koli-pide-z-mzs-330252_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T00:54:00+00:00"/>
    <meta property="og:title" content="Зеркаль повідомила, коли піде з МЗС"/>
    <meta property="og:description" content="Дипломатка планує зробити перерву."/>
  </head>
  <body>
    <article>
      <h1>Зеркаль повідомила, коли піде з МЗС</h1>
      <h2>Дипломатка планує зробити перерву.</h2>
      <address>
        <time datetime="2019-11-20T00:54:00+00:00">20 Nov 2019, 00:54</time>
      </address>
      <p>Заступник міністра МЗС<b> <a href="https://dt.ua/POLITICS/zerkal-prokomentuvala-pryami-peregovori-zelenskogo-z-putinim-321482_.html">Олена Зеркаль</a></b> повідомила про те, що планує зробити перерву в кар'єрі. Про це Зеркаль заявила в ефірі <a href="https://24tv.ua/zerkal_planuye_piti_z_posadi_zastupnitsi_ministra_mzs_n1236421">24 каналу</a>.</p>
      <p>"На цьому тижні я виконаю своє останнє завдання - проведу процесуальне слухання в Гаазі за новим арбітражем, яке стосується наших військових кораблів, які були затримані рік тому і утримувалися Росією, і наших моряків. І все, як я і обіцяла (піде з посади, - ред.)", - сказала Зеркаль.</p>
      <p>Вона додала, що їй потрібно зробити перерву. "А щодо завдань, які переді мною стояли і будуть стояти, - я завжди шукала собі щось, що мене цікавило, що було великим викликом, через що ніхто не хотів братися і мав сумніви, що це можна зробити", - пояснила заступник міністра.</p>
      <p>На запитання ведучого, чому Зеркаль не хоче залишитися в МЗС як частина системи, яка може робити опір Росії, дипломатка відповіла: "Я не можу робити опір, будучи дипломатом всередині Міністерства закордонних справ, яке виконує рішення президента".</p>
      <p>Також вона запевнила, що на момент інавгурації президента вона не бачила себе в Офісі президента, однак указ президента (про її призначення в МЗС, - ред.) вийшов до того, як з нею поговорили про це.</p>
      <p>Як повідомлялося, про свій намір піти з МЗС <b><a href="https://dt.ua/POLITICS/zerkal-planuye-zavershiti-robotu-u-mzs-320608_.html">Зеркаль повідомляла в інтерв'ю ВВС</a></b>. В липні <b>DT.UA</b> опублікувало <a href="https://dt.ua/international/olena-zerkal-ce-zapitannya-viklyuchno-do-nas-yak-mi-bachimo-mozhlivist-ruhu-stosovno-donbasu-317869_.html"><b>велике інтерв'ю з Оленою Зеркаль</b></a>, яке стосувалося не тільки позовів проти Росії, але й інших гарячих тем: звільнення українських моряків; причин суворого вироку італійського суду українському гвардійцю Марківу; роль Медведчука в комунікаціях Києва та Кремля; необхідності вітру змін для Нормандського формату; ситуації з газовим контрактом з Росією і багато чого іншого.</p>
      <footer>За матеріалами: <a href="https://dt.ua/go/aHR0cDovLzI0dHYudWE=">24 канал</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>