<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380842/necmettin-erbakan-okulunun-insasi-suruyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="“Necmettin Erbakan Okulu”nun inşası sürüyor"/>
    <meta property="og:description" content="İHH İnsani Yardım Vakfı, Suriye’nin İdlib ilinde bir sığınmacı kampında 200’den fazla öğrenciye eğitim imkanı sağlayacak Prof. Dr. Necmettin Erbakan okulunun inşasına başladı."/>
  </head>
  <body>
    <article>
      <h1>“Necmettin Erbakan Okulu”nun inşası sürüyor</h1>
      <h2>İHH İnsani Yardım Vakfı, Suriye’nin İdlib ilinde bir sığınmacı kampında 200’den fazla öğrenciye eğitim imkanı sağlayacak Prof. Dr. Necmettin Erbakan okulunun inşasına başladı.</h2>
      <address>
        <time datetime="2019-11-20T00:30:00+00:00">20 Nov 2019, 00:30</time>
      </address>
      <p>İnsan Hak ve Hürriyetleri (İHH) İnsani Yardım Vakfı, Suriye’nin İdlib ilinde bir sığınmacı kampında 200’den fazla öğrenciye eğitim imkanı sağlayacak Prof. Dr. Necmettin Erbakan okulunun inşasına başladı. İHH, Suriye’de savaş mağduru çocuklara eğitim alanında destek vermeyi sürdürüyor. Suriye’nin farklı bölgelerinde okul inşa eden İHH, bu kapsamda İdlib’in Killi beldesindeki Dıyaa Kampı içerisinde 6 sınıftan oluşacak ve 200’den fazla ilk ve ortaokul öğrencisinin eğitim göreceği Prof. Dr. Necmettin Erbakan okulunun temelini attı.</p>
      <h3>“GELECEĞE UMUTLA BAKMALARINI İSTİYORUZ”</h3>
      <p>İHH Suriye Çalışmaları Medya Sorumlusu Selim Tosun, basın mensuplarına yaptığı açıklamada, Suriye’de eğitim çalışmalarının büyük önem taşıdığını söyledi.Tosun, bölgede okul yetersizliği nedeniyle çok sayıda çocuğun eğitim hakkından mahrum kaldığını belirtti. Suriye’de  inşaatına başladıkları çok sayıda okulun bulunduğunu vurgulayan Tosun, okul sayısının daha da artırılması gerektiğini ifade etti.Tosun, Suriye’de okul çağında olup imkansızlıklar nedeniyle eğitim alamayan çok sayıda çocuğun olduğunu ifade ederek, “Bu amaçla İdlib’e bağlı Killi kasabasında Güney Afrika merkezli Ashrafül AID Humanitarian Organisation kurumunun da katkılarıyla bir okulun daha temelini atarak inşasına başladık.” dedi. Tosun, okula merhum başbakanlardan Necmettin Erbakan’ın adını verdiklerini kaydederek, “Okulumuzdaki öğrencilerin geleceğe umutla bakan kişiler olarak yetişmelerini ümit ediyoruz.” şeklinde konuştu.</p>
      <p> </p>
    </article>
  </body>
</html>