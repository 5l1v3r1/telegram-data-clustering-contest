<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-atal-bihari-bajpai-temple-built-soon-in-hardoi-2859101.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T00:55:49+00:00"/>
    <meta property="og:title" content="हरदोई में पूर्व प्रधानमंत्री अटल बिहारी बाजपेई का मंदिर बनाने की कवायद तेज"/>
    <meta property="og:description" content="गंगा और रामगंगा नदी किनारे आबाद कटियारी इलाके में पूर्व प्रधानमंत्री अटल बिहारी बाजपेई का मंदिर बनाए जाने की कवायद शुरू हो गई है। अटल जनशक्ति पार्टी के राष्ट्रीय अध्यक्ष संजीव द्विवेदी एडवोकेट ने अटल..."/>
  </head>
  <body>
    <article>
      <h1>हरदोई में पूर्व प्रधानमंत्री अटल बिहारी बाजपेई का मंदिर बनाने की कवायद तेज</h1>
      <address><time datetime="2019-11-20T00:55:49+00:00">20 Nov 2019, 00:55</time> by <a rel="author">हिन्दुस्तान संवाद, हरपालपुर (हरदोई)।</a></address>
      <p>गंगा और रामगंगा नदी किनारे आबाद कटियारी इलाके में पूर्व प्रधानमंत्री अटल बिहारी बाजपेई का मंदिर बनाए जाने की कवायद शुरू हो गई है। अटल जनशक्ति पार्टी के राष्ट्रीय अध्यक्ष संजीव द्विवेदी एडवोकेट ने अटल पुरुषार्थ ट्रस्ट का गठन किया है। अब वे मंदिर निर्माण के लिए लोगों से संपर्क कर रहे हैं।</p>
      <p>भारत रत्न पूर्व प्रधानमंत्री अटल बिहारी वाजपेई के समर्थक एडवोकेट संजीव द्विवेदी ने बताया कि उन्होंने अपने पैतृक गांव कटियारी इलाके के चांदा महमदपुर गांव में अटल का भव्य मंदिर बनाने का संकल्प लिया है। मंदिर निर्माण के लिए अपनी 4 बीघा जमीन ट्रस्ट के नाम कर दी है। आम जनमानस के सहयोग से मंदिर का निर्माण होगा। 25 दिसंबर को अटल के अवतरण दिवस पर भूमि पूजन किया जाएगा।</p>
      <p>उन्होंने बताया कि इसके लिए वह पूरे देश की जानी-मानी हस्तियों राजनेताओं, समाजसेवियों, अधिवक्ताओं, स्वयंसेवी संगठनों से संपर्क कर सहयोग करने की अपील कर रहे हैं। संजीव द्विवेदी ने बताया इस कार्य के लिए कई संगठनों ने सहयोग करने का भरोसा दिया है। यह मंदिर बनवाकर वह कटियारी इलाके का नाम विश्व पटल पर लाना चाहते हैं। ताकि विकास के मामले में पिछड़े इस इलाके पर लोगों की नजर पड़े। इससे उम्मीद है कि जिस तरह पूर्व प्रधानमंत्री ने देश को प्रगति के पथ पर आगे बढ़ाया उसी तरह कटियारी क्षेत्र भी आगे बढ़ेगा।</p>
    </article>
  </body>
</html>