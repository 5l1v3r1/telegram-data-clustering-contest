<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699305/%D9%87%D9%86%D8%AF-%D9%85%D9%85%D9%86%D9%88%D8%B9%DB%8C%D8%AA-%D9%BE%D8%AE%D8%B4-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%DA%A9%D8%B4%D9%85%DB%8C%D8%B1-%D8%B1%D8%A7-%D8%A7%D8%A8%D9%84%D8%A7%D8%BA-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="هند ممنوعیت پخش شبکه‌های تلویزیونی اسلامی در کشمیر را ابلاغ کرد"/>
    <meta property="og:description" content="دولت هند با هشدار به شرکت‌های خصوصی تلویزیونی این کشور، طی بخشنامه ای از آنها درخواست کرده تا پخش شبکه‌های تلویزیونی کشورهای اسلامی مانند پاکستان، ترکیه و مالزی را متوقف کنند."/>
  </head>
  <body>
    <article>
      <h1>هند ممنوعیت پخش شبکه‌های تلویزیونی اسلامی در کشمیر را ابلاغ کرد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038984_400.jpg"/>
      </figure>
      <p>دولت هند با هشدار به شرکت‌های خصوصی تلویزیونی این کشور، طی بخشنامه ای از آنها درخواست کرده تا پخش شبکه‌های تلویزیونی کشورهای اسلامی مانند پاکستان، ترکیه و مالزی را متوقف کنند.</p>
      <p>به گزارش ایرنا به نقل از شبکه خبری "ایندیا تودی"، وزارت اطلاعات و پخش شبکه های تلویزیونی هند در بخشنامه خود به شرکت های رسانه ای این کشور اعلام کرده است که پخش شبکه های خارجی بدون مجوز این وزارت خانه برخلاف قانون است.</p>
      <p>در این بخش نامه آمده است: تعدادی از شبکه های خصوصی کشورهای خارجی که از سوی وزارت اطلاعات و پخش شبکه های تلویزیونی هند تأیید نشده اند توسط برخی از شرکت های تلویزیونی هند پخش می شوند. این نقض قوانین رسانه ای هند است و باید به سرعت علیه آن اقدام شود.</p>
      <p>این بخش نامه به شرکت های هندی اخطار داده است که در صورت ادامه نقض قوانین آنها با مجازات های سنگین مانند جریمه نقدی، فسخ قرارداد و همچنین لغو مجوز روبرو خواهند شد.</p>
      <p>دولت هند پس از لغو امتیازات خاص ایالت جامو و کشمیر در تاریخ ۵ ماه اوت، فعالیت شرکت های تلویزیونی در کشمیر را متوقف کرد که این امر سبب ضرر اقتصادی به این شرکت ها شد. ممنوعیت پخش برنامه های تلویزیونی در کشمیر در تاریخ ۲۰ ماه اوت لغو شد.</p>
      <p>نخست وزیر هند ۵ اوت (۱۴ مرداد) از تصمیم خود برای لغو خودمختاری نسبی و اختیارات ویژه منطقه جامو و کشمیر خبر داد.</p>
      <p>طبق اصل ۳۷۰ قانون اساسی هند، این منطقه به جز در مسایل دفاعی و امور خارجی ، در سایر موارد از اختیارات خاص برخوردار بود.</p>
      <p>طبق بند ۳۵ قانون هند فروش هرگونه اموال غیرمنقول به افرادی که بومی ایالت جامو و کشمیر نیستند، ممنوع است و ساکن دائمی جامو و کشمیر فردی است که پیش از سال ۱۹۵۴ میلادی مقیم این ایالت بوده باشد یا ۱۰ سال دائم و مستمر در آن زندگی کرده باشد.</p>
      <p>پس از آنکه دولت هند امتیازات خاص کشمیر را بیش از ۳ ماه پیش لغو کرد، محدودیت های رفت و آمد در کشمیر برقرار شده و دسترسی به اینترنت در کشمیر مسدود شد.</p>
      <p>از آن زمان تاکنون محدودیت های کشمیر مانند منع رفت و آمد، احیای بخشی از خدمات تلفن ثابت و تلفن های همراه به صورت مرحله ای کاهش یافته اند.</p>
      <p>دهلی نو می گوید که لغو خودمختاری محدود کشمیر با هدف توسعه این منطقه خشونت زده انجام شده است اما بسیاری از کشمیری ها معتقدند که هند قصد دارد با سکونت هندوها، جمعیت مسلمان منطقه را تغییر دهد. پیش از تقسیم بندی جدید جامو و کشمیر، این ایالت تنها ایالت هند با جمعیت اکثریت مسلمان بود.</p>
    </article>
  </body>
</html>