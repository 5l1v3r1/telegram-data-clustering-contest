<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699324/%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%AF%D8%B3%D8%AA%D9%88%D8%B1%D8%A7%D8%AA-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%B1%D8%A8%D8%A7%D8%B1%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%A7%D8%AC%D8%B1%D8%A7-%DA%A9%D8%B1%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سفیر آمریکا در اتحادیه اروپا: دستورات ترامپ را درباره اوکراین اجرا کردم"/>
    <meta property="og:description" content="سفیر دولت ترامپ در اتحادیه اروپا امروز (چهارشنبه) در برابر کمیته تحقیقات مجلس نمایندگان آمریکا گفت، اوامر دونالد ترامپ را درباره اوکراین اجرا کرده است."/>
  </head>
  <body>
    <article>
      <h1>سفیر آمریکا در اتحادیه اروپا: دستورات ترامپ را درباره اوکراین اجرا کردم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1039021_763.jpg"/>
      </figure>
      <p>سفیر دولت ترامپ در اتحادیه اروپا امروز (چهارشنبه) در برابر کمیته تحقیقات مجلس نمایندگان آمریکا گفت، اوامر دونالد ترامپ را درباره اوکراین اجرا کرده است.</p>
      <p>به گزارش ایسنا، به نقل از خبرگزاری فرانسه، گوردون ساندلند، سفیر دولت آمریکا در اتحادیه اروپا در جریان شهادتش در برابر کمیته تحقیقات استیضاح دونالد ترامپ، رئیس‌جمهوری آمریکا گفت، رئیس‌جمهوری بر اوکراین جهت تحقیق درباره جو بایدن، رقیب دموکراتش در انتخابات ریاست‌جمهوری فشار می‌آورد.</p>
      <p>وی در اظهارات از قبل آماده شده خود تاکید کرد: من اوامر رئیس‌جهوری را اجرا کردم.</p>
      <p>در این راستا سرهنگ آلکساندر ویندمن، مقام ارشد شورای امنیت ملی کاخ‌ سفید در امور اوکراین، به عنوان کسی که هنگام تماس تلفنی دونالد ترامپ، رئیس جمهور آمریکا با همتای اوکراینی او حاضر و شنونده بوده، روز سه‌شنبه اظهار کرد، از محتوای سخنان رئیس‌جمهوری آمریکا در این گفت‌وگو "شگفت‌زده و نگران" شده است.</p>
      <p>سرهنگ ویندمن همچنین درخواست ترامپ از ولودیمیر زلنسکی، رئیس جمهوری اوکراین را "نامناسب" دانسته و گفت: "نمی‌توانستم آنچه را می‌شنوم باور کنم."</p>
      <p>اشاره این مقام ارشد کاخ‌سفید به گفت‌وگوی تلفنی ۲۵ ژوئیه ترامپ و زلنسکی است که علت آغاز تحقیقات استیضاح علیه رئیس جمهوری آمریکا قرار گرفته است؛ تحقیقاتی که به دنبال کشف این حقیقت است که آیا ترامپ با سوءاستفاده از اختیارات ریاست جمهوری تلاش کرده دولت اوکراین را به نفع کارزار انتخاباتی خود به کار بگیرد یا خیر.</p>
    </article>
  </body>
</html>