<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/vanityfood/ristoranti/2019/11/20/roma-tavola-5-ristoranti-di-pesce-da-provare"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Roma a tavola: 6 ristoranti di pesce da provare"/>
    <meta property="og:description" content="mangiare pesce in inverno? È perfetto perché per il gusto è la stagione migliore. Ecco gli indirizzi di ogni stile da non perdere in città"/>
  </head>
  <body>
    <article>
      <h1>Roma a tavola: 6 ristoranti di pesce da provare</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/pdaldosso" target="_blank">Paolo dal Dosso</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/13201214/69871506_2625557444161914_5895378088807628800_o-950x684.jpg"/>
        </figure>
        <figure>
          <img src="https://images.vanityfair.it/gallery/116573/Big/08693ac8-50db-4852-af92-1b7f5c373f3e.JPG"/>
          <figcaption><b>Lucia Rosa</b><br/>Il <b>nome viene da Ponza</b>, l'isola che dà il nome all'arcipelago di fronte a Latina; un territorio frastagliato, piena di insenature scavate dall'acqua come quella che ha ispirato la nascita di questa osteria di mare dall'esperienza di ristorazione semplice, ma attenta alla tradizione della cucina di pesce.</figcaption>
        </figure>
        <figure>
          <img src="https://images.vanityfair.it/gallery/116573/Big/2abf6240-5f6f-4358-9c3e-094e4c400483.JPG"/>
          <figcaption><b>Lucia Rosa</b><br/>«I nostri punti di forza sono la qualità e la freschezza», dicono. E lo si capisce dal menu, fin dall'antipasto con la julienne di calamari, il crostino con gambero e bufala o il tris di tonno rosso</figcaption>
        </figure>
        <figure>
          <img src="https://images.vanityfair.it/gallery/116573/Big/1ac7ce03-cab6-4ddd-9923-71c3bda2a15a.JPG"/>
          <figcaption><b>Lucia Rosa</b><br/><b>Tradizione ma anche innovazione: </b>nei primi, come per i tagliolini ai gamberi rossi cotti e crudi, nel soqquadro con broccolo e coda di rospo o nelle fettuccine tonno rosso, fiori di zucca e pomodorini; nei secondi, tra il filetto di orata burro di alici e fiori di zucca e l'astice alla catalana.</figcaption>
        </figure>
        <figure>
          <img src="https://images.vanityfair.it/gallery/116573/Big/ec4cf36b-d411-44cb-a959-2138bb88581e.JPG"/>
          <figcaption><b>Lucia Rosa</b><br/>Accattivanti gli straccetti di <b>Rombo con fiori di zucca, pomodorini e bottarga</b>, mentre è sempre presente la <b>Zuppetta di pesce</b>, che spesso in altri ristoranti c'è solo su ordinazione. E poi i <b>dolci</b>, come la <b>Crostata scomposta con crema e frutti rossi</b> e la <b>Tarte tatin con gelato alla crema</b>.<br/>Il ristorante è a <b>piazza Bologna, nel quartiere Nomentano, in via Ravenna 34a</b>, ed è aperto tutti i giorni, per pranzo e per cena.<br/><a href="http://www.osterialuciarosa.it/"><b>www.osterialuciarosa.it</b></a></figcaption>
        </figure>
        <figure>
          <img src="https://images.vanityfair.it/gallery/116573/Big/19ac055e-ffc1-47ea-a9a2-a82f6b92f0c7.jpg"/>
          <figcaption><b>Quinzi &amp; Gabrieli</b><br/>Inizia nel 1982 come crostaceria e oyster bar l'avventura di questo ristorante di pesce situato<b> in via delle Coppelle </b>le cui sale, affrescate dall'Accademia delle belle arti, sono all'interno del quattrocentesco Palazzo di Boccapaduli. Lo creano, dopo esperienze a Londra e Parigi, Alberto Quinzi ed Enrico Gabrieli.</figcaption>
        </figure>
        <figure>
          <img src="https://images.vanityfair.it/gallery/116573/Big/a8b6c02c-072f-4d26-85c0-ca8bc6e0c5e8.jpg"/>
          <figcaption><b>Quinzi &amp; Gabrieli</b><br/>Il menu degustazione parte dalle ostriche, passa per il filetto di tonno all'arancia, la calamarata all'astice e il pescato del giorno con patate e salsa alle erbe per terminare con il loro personalissimo tiramisù.</figcaption>
        </figure>
        <figure>
          <img src="https://images.vanityfair.it/gallery/116573/Big/7e5b9171-e20c-4f79-9618-172c1a6ade80.jpg"/>
          <figcaption><b>Quinzi &amp; Gabrieli</b><br/>I crudi hanno i sapori dei gamberi rossi con burrata, fichi e guanciale disidratato e <b>del ceviche di pesce con peperone Rocoto e gocce di tequila Especial Gold</b>. Particolare il<b> bossam di tonno</b>, ricetta della cucina coreana che prevede una lunga brasatura a bassa temperatura</figcaption>
        </figure>
        <figure>
          <img src="https://images.vanityfair.it/gallery/116573/Big/cc7de24d-f085-466b-8318-9a5f147a7fe0.jpg"/>
          <figcaption><b>Quinzi &amp; Gabrieli</b><br/>Oggi siamo già alla seconda generazione in cucina: <b>al fianco di Alberto Quinzi c'è Francesco Gabrieli </b>e quello che offrono ai clienti del ristorante è un viaggio: in cinque o in 10 tappe, tutte accompagnate da vini prestigiosi.<br/><b><a href="https://www.quinziegabrieli.it/">www.quinziegabrieli.it</a></b></figcaption>
        </figure>
        <figure>
          <img src="https://images.vanityfair.it/gallery/116573/Big/c1d38930-1533-4ae8-929b-74c66bcac015.jpeg"/>
          <figcaption><b>Festo Avieno</b><br/>«Se la priorità è mangiare pesce di prima qualità, cucinato con gusto ed eleganza, è il posto migliore». È solo una delle tante recensioni soddisfatte che si incontrano sui social e <b>parlano di questo locale in via Festo Avieno 52</b>, alla <b>Balduina</b>, nella zona nord di Roma ma a pochi minuti dal centro. Lo staff è caloroso, l'ambiente elegante ma a farla da padrone è il pesce, ottimamente accompagnato da buoni vini.</figcaption>
        </figure>
        <figure>
          <img src="https://images.vanityfair.it/gallery/116573/Big/d83298e0-aef1-479c-8a5a-103cbcae3580.jpeg"/>
          <figcaption><b>Festo Avieno</b><br/>Cucina di mare creativa, così si descrivono, oltre ad alcuni piatti di carne per accontentare proprio tutti, con piatti per celiaci e vegetariani. Lo  staff è rodato da 15 anni di lavoro insieme, <b>e lo chef Aurelio Miraca</b> offre piatti di qualità sin dagli antipasti - polpo arrostito su crema di patate o la tartare di spigola con pistacchio e menta.</figcaption>
        </figure>
        <figure>
          <img src="https://images.vanityfair.it/gallery/116573/Big/a1456761-27bb-4b5f-a69a-ea6979f29d49.jpeg"/>
          <figcaption><b>Festo Avieno</b><br/>Tra i primi gli spaghettoni con gamberi rossi siciliani e tartufo nero di Norcia o i ravioli con ricotta di bufala, passion fruit e lamponi con ragù d'ombrina.</figcaption>
        </figure>
        <figure>
          <img src="https://images.vanityfair.it/gallery/116573/Big/83dfa8a3-6806-41c2-8648-59d74f78de1b.jpeg"/>
          <figcaption><b>Festo Avieno</b><br/>Ottimi i secondi, tra cui il filetto di branzino in crosta di pistacchi di Bronte o i gamberoni di Terracina con granella di nocciole delle Langhe e lardo di Colonnata. Particolari anche i dolci, col semifreddo sedano, cedro e rum su crema all'arancia e il tortino al cioccolato Valrhona con cuore caldo.<br/><a href="https://www.festoavieno.com/"><b>www.festoavieno.com</b></a></figcaption>
        </figure>
        <figure>
          <img src="https://images.vanityfair.it/gallery/116573/Big/fb4cf09a-0ece-48cd-99f6-b8ef38e1e033.jpg"/>
          <figcaption><b>Il tempio di Iside</b><br/>«Qui il pesce arriva ancora vivo», assicura <b>Francesco Tripodi,</b> insieme al fratello proprietario del ristorante a poche centinaia di metri dal Colosseo, in via Labicana 50, vicino al sito storico da cui ha preso spunto per chiamare il suo locale. Lui il pesce lo acquista personalmente alle aste per servire al meglio i clienti del suo ristorante che poi descrive in quattro parole: «Qualità, primizie, servizio celere ed eleganza» .</figcaption>
        </figure>
        <figure>
          <img src="https://images.vanityfair.it/gallery/116573/Big/1d28d3de-64ae-4cc7-8ec8-d3430d48c76e.jpg"/>
          <figcaption><b>Il tempio di Iside</b><br/>Nato nel 1999, ha tre sale, di cui una al piano inferiore con antiche volte, dando così alla location un design moderno e pregiato unito all'arte romana.</figcaption>
        </figure>
        <figure>
          <img src="https://images.vanityfair.it/gallery/116573/Big/c3b120ef-c0d3-405d-91ac-9291b1d907c8.jpg"/>
          <figcaption><b>Il tempio di Iside</b><br/>Il <b>tempio di Iside offre l'aperitivo dalle 18 di tutti i venerdì e sabat</b>o e per l'antipasto una grande varietà di pesce "a cottura 0 gradi", così chiamano i crudi come i "<b>percebes</b>" (frutti di mare spagnoli, rarissimi e gustosi), le orecchie di Venere, la catalana di crostacei con cipolla di Tropea o i crostini di gamberi e lardo di Colonnata.</figcaption>
        </figure>
        <figure>
          <img src="https://images.vanityfair.it/gallery/116573/Big/af7746f7-34f7-44c8-9df5-b990613dfc76.jpg"/>
          <figcaption><b>Il tempio di Iside</b><br/>Sfiziosi i primi come<b> gli Scialatielli alle uova di san Pietro e scampi </b>e le pappardelle con scorfano, fiori di capperi e pecorino. Difficile arrivare al secondo per chi è passato dalla trafila di antipasti e primi, ma si incontrano così pesci al sale o filetti con battuto di mandorle, panco e vino bianco. <a href="https://www.isideristorante.it/"><b>www.isideristorante.it</b></a></figcaption>
        </figure>
        <figure>
          <img src="https://images.vanityfair.it/gallery/116573/Big/f1922006-ef2b-4d53-991a-c38b0e90d3d9.jpg"/>
          <figcaption><b>Trinità de Monti</b><br/><b>Sopra la scalinata di piazza di Spagna </b>all'angolo con via Gregoriana, in un punto che è impossibile non apprezzare, c'è questo ristorante elegante e accogliente che accanto a piatti gustosi e accattivanti cucinati sapientemente dallo executive <b>chef Paolo Desan</b> ha una lista dei vini, da lui stesso scelta, che va dal Sassicaia al Tignanello, dal Brunello di Montalcino al Chianti toscano.</figcaption>
        </figure>
        <figure>
          <img src="https://images.vanityfair.it/gallery/116573/Big/8663bae3-476e-481e-b193-82d263af49cb.jpeg"/>
          <figcaption><b>Trinità de Monti</b><br/>Vario e importante il menu sin dagli antipasti, con ad esempio il salmone marinato all'arancia con rucola e bottarga e la zuppetta di fagioli e cozze o di crostacei, o anche la tartare di aragosta e lime.</figcaption>
        </figure>
        <figure>
          <img src="https://images.vanityfair.it/gallery/116573/Big/28e55af8-0dd4-47d5-815e-c07870cb2a56.jpg"/>
          <figcaption><b>Trinità de Monti</b><br/>Tra i primi il risotto allo champagne e crudo di ostriche, la carbonara di pesce, i tagliolini al nero e crudo di seppia e vongole veraci e i tortelli di branzino, vongole veraci e tartufo bianco.</figcaption>
        </figure>
        <figure>
          <img src="https://images.vanityfair.it/gallery/116573/Big/88c2cff1-a1dd-4737-9ec0-38eee4ac77e3.jpeg"/>
          <figcaption><b>Trinità de Monti</b><br/>Interessante il salmone grigliato su vellutata di crema di latte e tartufo come l'astice alla catalana.</figcaption>
        </figure>
        <figure>
          <img src="https://images.vanityfair.it/gallery/116573/Big/8691b8d6-1558-4c48-a798-67391b5bd8c0.jpg"/>
          <figcaption><b>Oltremare</b><br/>«Appena entri il colpo d'occhio ti lascia senza fiato: potresti essere in Marocco, in Corsica, in Grecia, a Tunisi o in Costa Azzurra. Tutto parla di mare». Solo una persona innamorata del proprio locale, <b>aperto da 20 ann</b>i, poteva scrivere una frase del genere, e infatti <b>Paolo Mazzuca </b>ne ha fatto il leit motiv del ristorante che è a <b>Fiumicino</b>, dove tutto profuma di mare, in Lungomare della Salute 109</figcaption>
        </figure>
        <figure>
          <img src="https://images.vanityfair.it/gallery/116573/Big/5d40bcb1-1caa-43f1-9ebd-ca71055993a4.jpg"/>
          <figcaption><b>Oltremare</b><br/>Le creazioni <b>dello chef Salvatore Novello</b> sono potenti e le foto lo dimostrano: dalla zuppa di pomodoro crudo, pezzogna, riso nero ed erba cipollina ai ravioli di ricotta, pistacchio, gambero bianco, pomodorini appassiti e mousse di ceci.</figcaption>
        </figure>
        <figure>
          <img src="https://images.vanityfair.it/gallery/116573/Big/46436679-29b3-4bb5-be72-7241d8223107.jpg"/>
          <figcaption><b>Oltremare</b><br/>Nel menu anche la zuppetta di cozze in brodetto con avocado e misticanza e la dadolata di gallinella, pomodoro, basilico e pistacchi su letto di riso nero di Venere. «Basiamo il nostro lavoro su serietà e stagionalità» dice Mazzuca</figcaption>
        </figure>
        <figure>
          <img src="https://images.vanityfair.it/gallery/116573/Big/c7fbbbe8-b7ae-4f35-a1ba-8885cea8aee6.jpg"/>
          <figcaption><b>Oltremare</b><br/>Ancora una creazione di Salvatore Novello: insalatina tiepida di seppie, calamari, penna, riso rosso e erbe di campo su pesto di basilico all'aceto.</figcaption>
        </figure>
        <figcaption>Sei ristoranti di pesce da provare a Roma</figcaption>
      </slideshow>
      <p>
        <b>mangiare pesce in inverno? È perfetto perché per il gusto è la stagione migliore. Ecco gli indirizzi di ogni stile da non perdere in città</b>
      </p>
      <p><b>Il mare è vicino a Roma</b>, pochi metri a sud, con Ostia che è un quartiere della Capitale e 30 chilometri verso Nord, con l’Aurelia e tutte le sue cittadine balneari. Nelle giornate ventose a volte il profumo del mare accarezza il naso dei romani. È quello il momento per trovare il ristorante giusto. perfetto in inverno per la disponibilità di pesce e per sentirsi un po’ in vacanza.</p>
      <p>Sono tantissimi gli indirizzi, ma alcuni sono più famosi degli altri, perché lì è la qualità che conta. Ne abbiamo selezionati 5 che non vogliono essere i migliori ma senza dubbio 6 indirizzi da tenere in agenda, sempre a portata di mano.</p>
      <p>
        <i>
          <b>Li trovate nella gallery sopra</b>
        </i>
      </p>
      <p>Foto di copertina: Lucia Rosa</p>
    </article>
  </body>
</html>