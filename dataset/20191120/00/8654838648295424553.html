<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/dishonored-prey-raphael-colantonio-nuovo-team-primo-gioco-game-awards-2019.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Dopo Dishonored e Prey, Raphael Colantonio ha aperto un nuovo team: primo gioco annunciato ai Game Awards 2019"/>
    <meta property="og:description" content="Il veterano Raphael Colantonio ha deciso di lasciare Arkane dopo Dishonred e Prey per fondare il nuovo team WolfEye, il cui primo gioco verrà presentato ai Game Awards 2019.. Raphael Colantonio ha..."/>
  </head>
  <body>
    <article>
      <h1>Dopo Dishonored e Prey, Raphael Colantonio ha aperto un nuovo team: primo gioco annunciato ai Game Awards 2019</h1>
      <h2>Il veterano Raphael Colantonio ha deciso di lasciare Arkane dopo Dishonred e Prey per fondare il nuovo team WolfEye, il cui primo gioco verrà presentato ai Game Awards 2019.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p><b>Raphael Colantonio</b> ha deciso di lasciare <b>Arkane</b> e fondare un <b>nuovo studio</b> dopo una serie di titoli di grande interesse, che hanno anche incontrato buoni risultati sul mercato anche se forse non ai livelli dei riscontri ottenuti presso la critica, come la serie Dishonored e Prey.<br/><br/>Colantonio è un veterano dell'industria, partito da Electronic Arts e passato poi ad Arkane fin dalle origini con Arx Fatalis e poi appunto <a href="https://multiplayer.it/giochi/dishonored-ii-darkness-of-tyvia-per-xone.html">Dishonored</a> e <a href="https://multiplayer.it/giochi/prey-per-pc.html">Prey</a>, fino alla decisione di ripartire da indie. A tale scopo, il designer ha deciso di lasciare tutto nelle mani di Harvey Smith e iniziare una nuova avventura fondando il team <b>WolfEye</b>, che a quanto pare ha già il primo progetto pronto per la presentazione.<br/><br/>Il primo gioco di WolfEye, progettato da Colantonio, sarà presentato nel corso dei <b>Game Awards 2019</b>. Non ci sono altre notizia al riguardo al di là di un messaggio affidato a Twitter dall'account ufficiale del nuovo team, ma in base a un'intervista pubblicata da VG247 sembra che il progetto sia costruito con l'intento di innovare su elementi del videogioco che vadano oltre il semplice progresso tecnologico applicato alla grafica.<br/><br/>In base a quanto riferito da Colantonio, l'idea alla base di WolfEye Studio è andare contro i trend dell'industria dominati dalla grafica e concentrarsi su altri elementi come le <b>interazioni, la fisica e l'intelligenza artificiale</b>. Attendiamo dunque la serata dei Game Awards 2019, fissata per il 12 dicembre 2019, per conoscere il nuovo gioco in questione.</p>
      <figure>
        <iframe data-src="https://twitter.com/WolfEyeGames/status/1197138191905632256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://www.vg247.com/2019/11/20/wolfeye-raphael-colantonio-interview/">Fonte</a>
        </li>
      </ul>
    </article>
  </body>
</html>