<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/vanity-stars/daria-bignardi/2019/11/20/essere-sembrare-that-is-the-question"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Essere o sembrare? That is the question"/>
    <meta property="og:description" content="Che cos’hanno in comune un rapper cresciuto alla periferia di Milano (Marracash) e una star di Hollywood ormai quasi ottantenne (Faye Dunaway)? Lo sdoppiamento, tra persona e personaggio, raccontato in «Ora Daria», la rubrica settimanale di Daria Bignardi"/>
  </head>
  <body>
    <article>
      <h1>Essere o sembrare? That is the question</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/vanity-stars/daria-bignardi" target="_blank">Daria Bignardi</a></address>
      <p>
        <b>Che cos’hanno in comune un rapper cresciuto alla periferia di Milano (Marracash) e una star di Hollywood ormai quasi ottantenne (Faye Dunaway)? Lo sdoppiamento, tra persona e personaggio, raccontato in «Ora Daria», la rubrica settimanale di Daria Bignardi</b>
      </p>
      <p>Che cos’hanno in comune <b>un rapper cresciuto alla periferia di Milano e una star di Hollywood</b> ormai quasi ottantenne lo racconta una fotografia. La scorsa settimana<b> se ne è andato Terry O’Neill</b>, l’autore del ritratto che meglio racconta come il successo possa far sentire insensati e addirittura depressi.</p>
      <p><b>È quella foto meravigliosa scattata all’attrice Faye Dunaway</b> il giorno dopo la sua vittoria dell’Oscar per il film <i><b>Quinto potere</b></i>, nel 1976. Faye Dunaway è in un albergo di Hollywood, accasciata sulla sedia della colazione, a bordo piscina, avvolta in una vestaglia di seta.</p>
      <p>I quotidiani che scrivono del suo premio sono buttati a terra tutto intorno a lei, bellissima ma stanca e triste. Sul tavolino della colazione sono appoggiati un accendino, il tabacco e <b>la statuetta dorata dell’Oscar</b>. Terry O’Neill, che è stato anche l’autore del famoso <b>scatto dei Beatles ad Abbey Road</b> e di moltissimi ritratti alle più grandi celebrità degli anni della <b>Swinging London</b>, era uno che aveva occhio. Ed era anche autoironico, come tutti i grandi.</p>
      <p>In un’intervista a Enrico Franceschini di Repubblica disse che a riuscire a raccontare in quel ritratto Faye Dunaway proprio nel momento in cui lei si rendeva conto che «era diventata una star e una milionaria, ma nel suo volto si leggeva un’ombra di malinconia per tutta la fatica precedente, gli sforzi non riconosciuti, <b>l’insensatezza di sapere di essere la stessa persona di prima eppure di valere di colpo molto di più</b>» aveva aiutato il fatto di aver dormito con lei la sera prima. Si erano infatti appena fidanzati, e si sarebbero sposati dopo sei anni (per divorziare dopo tre).</p>
      <p>Nelle interviste che faccio all’<i>Assedio</i> ritrovo spesso lo stesso sentimento − di insensatezza − negli artisti più sensibili. Magari sono i più fragili, sicuramente i più profondi. Il <b>rapper Marracash</b> mi ha raccontato che dopo il grande successo del penultimo disco, <b><i>Status</i></b>, è stato male per tre anni. Che si sentiva solo e depresso e in quegli anni ha incontrato anche una ragazza − lui credeva lo amasse mentre si trattava di una persona con un grave disturbo narcisistico − che gli ha dato il colpo di grazia. Allora ha chiesto aiuto a uno psicologo e alla fine è riemerso e ora ha pubblicato un disco bellissimo, che sta avendo ancora più successo dei precedenti. Un disco che si intitola <i><b>Persona</b></i> e <b>parla proprio dello sdoppiamento tra la persona e il personaggio</b>, e di come possa essere doloroso avere la profonda necessità di essere e non solo di sembrare. Alla fine si parla sempre di identità, un tema centrale per ognuno di noi, famoso o non famoso. Sia che cerchiamo di affermare noi stessi litigando sui social, sia che soffriamo se non ci riconosciamo in quello che gli altri pensano di noi o addirittura nel nostro corpo, il bisogno di riconoscersi in un’identità sentita è uno dei più grandi temi della contemporaneità. <b>Per questo quel che rende unico un ritratto, che sia una fotografia o un’intervista, è sempre uno scarto, un disvelamento</b>.</p>
    </article>
  </body>
</html>