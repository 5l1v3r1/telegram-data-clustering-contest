<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/music/playlist/2019/11/20/x-factor-13-inediti-concorrenti"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="«X Factor 13»: come sono gli inediti di questa edizione"/>
    <meta property="og:description" content="Giovedì 21 novembre va in onda la quinta puntata del talent show di Sky Uno, anche quest’anno dedicata ai brani inediti. Li abbiamo ascoltati in anteprima, di fronte ai concorrenti. Ecco le nostre impressioni, tra “domani” e “cornflakes”"/>
  </head>
  <body>
    <article>
      <h1>«X Factor 13»: come sono gli inediti di questa edizione</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/sgianatti" target="_blank">Silvia Gianatti</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/20003725/eugenio-950x684.jpg"/>
        </figure>
        <figure>
          <img src="https://images.vanityfair.it/gallery/116638/Big/7b079824-a843-4e24-aa77-a63305bee525.jpeg"/>
          <figcaption><b>Davide Rossi (Under Uomini)</b><br/>Canta Don't Stop Me Now dei Queen, e Samuel pensa che questa canzone gli abbia permesso di dimostrare di essere un grande interprete. Portare un brano del genere, però, era un rischio per Sfera. Però scongiurato. </figcaption>
        </figure>
        <figure>
          <img src="https://images.vanityfair.it/gallery/116638/Big/88195784-1272-4867-9b8d-4eb05fdb9199.jpeg"/>
          <figcaption><b>Giordana Petralia (Under Donne)</b><br/>Canta Highest in the Room di Travis Scott e per Mara rappresenta il massimo della speriementazione, una direzione precisa dopo le prime settimane di rodaggio. Malika, però, consiglia a Sfera di togliere invece di aggiungere, con lei. </figcaption>
        </figure>
        <figure>
          <img src="https://images.vanityfair.it/gallery/116638/Big/1b9cefd3-9c10-4be7-83f2-53389ac89b05.jpeg"/>
          <figcaption><b>Sierra (Gruppi)</b><br/>Cantano Snow (Hey Oh) dei Red Hot Chili Peppers, ma i giudici sembrano perplessi. Secondo Mara sono mollicci, mentre Sfera crede che dovrebbero spingere più sul loro lato hardcore. </figcaption>
        </figure>
        <figure>
          <img src="https://images.vanityfair.it/gallery/116638/Big/ae1ceb4c-aef0-40f8-8cea-516e72e70e8e.jpeg"/>
          <figcaption><b>Nicola Cavallaro (Over)</b><br/>Standing ovation per il ragazzo che canta 90min di Salmo. </figcaption>
        </figure>
        <figure>
          <img src="https://images.vanityfair.it/gallery/116638/Big/58e40d5e-f532-4ec6-a970-d02713bbce5b.jpeg"/>
          <figcaption><b>Booda (Gruppi)</b><br/>Cantano M.I.L.F. $ di Fergie ed è energia allo stato puro. Forse pure troppa, a sentire i giudici. Samuel, intanto, assicura che quando lanceranno la loro freccia sarà di una dolcezza incredibile.  </figcaption>
        </figure>
        <figure>
          <img src="https://images.vanityfair.it/gallery/116638/Big/5bd04a50-e466-4fa7-93ef-83ba8b138d6a.jpeg"/>
          <figcaption><b>Eugenio Campagna (Over)</b><br/>Canta Delicate di Damiel Rice ma, per Malika, Mara e Eugenio sono stati un po' «stronzi» in questa scelta. I giudici sono tutti d'accordo nel riconoscere il valore dell'esibizione. </figcaption>
        </figure>
        <figure>
          <img src="https://images.vanityfair.it/gallery/116638/Big/3c0afa1d-5569-4c97-9153-95c4485df95e.jpeg"/>
          <figcaption><b>Seawards (Gruppi)</b><br/>Cantano un loro inedito, Feel, ma Sfera e i suoi colleghi pensano che il brano sia troppo acerbo e che l'assegnazione sia una scommessa. </figcaption>
        </figure>
        <figure>
          <img src="https://images.vanityfair.it/gallery/116638/Big/6da92cbf-668e-4e3a-b1bc-059c29f1d3d9.jpeg"/>
          <figcaption><b>Sofia Tornambene (Under Donne)</b><br/>Canta Papaoutai di Stramae e per Mara è un incredibile passo avanti. Lo stesso pensa Malika, che crede che Sfera abbia trovato la strada giusta per lei. </figcaption>
        </figure>
        <figcaption>X Factor 13: il quarto Live</figcaption>
      </slideshow>
      <p>
        <b>Giovedì 21 novembre va in onda la quinta puntata del talent show di Sky Uno, anche quest’anno dedicata ai brani inediti. Li abbiamo ascoltati in anteprima, di fronte ai concorrenti. Ecco le nostre impressioni, tra “domani” e “cornflakes”</b>
      </p>
      <p>L’appuntamento è nel loft in cui vivono i protagonisti della <b>tredicesima edizione di </b><i><b>X Factor</b>.</i> I ragazzi sono seduti di fronte ai giornalisti chiamati ad ascoltare le loro prime canzoni che, da giovedì 21 novembre in poi, saranno su Spotify e verranno trasmesse in radio entrando nella programmazione di Rtl, radio partner del programma.</p>
      <p>Sono visibilmente emozionati, per non dire tesissimi (non sfugge la mano di Federica dei Booda, sulla schiena di Sofia, a rassicurarla) . È il primo riscontro pubblico, non hanno idea di che cosa sta succedendo qua fuori.</p>
      <p>Non sanno chi sono i favoriti e l’uscita dei Sewards ne è la conferma «Non ce lo aspettavamo minimamente», dicono tutti.</p>
      <p>A introdurre gli ascolti dei brani sono il presidente di Sony, Andrea Rosi, che sottolinea i successi discografici della scorsa edizione (uno su tutti <i>La fine del mondo</i>, il brano multiplatino di Anastasio, vincitore della scorsa edizione) e il responsabile dei contenuti di Freemantle Eugenio Bonacci che sa di essere arrivato alla puntata più importante dell’edizione perché è da qui che la strada per la finale si fa più chiara: «<b>Puntiamo agli inediti in un’unica grande manche. Questa è la nostra serata Sanremo</b>».</p>
      <p>Li abbiamo ascoltati in sequenza, presentati dalle parole degli interpreti. L’effetto generale è che, sempre di più, il singolo brano venga preparato al dettaglio, dalla produzione alle parole, per entrare di diritto nelle playlist di Spotify. Da chi non farà in tempo a veder scoccare la mezzanotte di giovedì e ci entrerà di diritto a chi farà buona figura sul palco, ma avrebbe potuto desiderare di più. Li abbiamo ascoltati, guardandoli negli occhi ed ecco quindi le nostre impressioni.</p>
      <p>
        <b>EUGENIO CAMPAGNA (COMETE) – CORNFLAKES</b>
      </p>
      <p>Quanta voglia ha di cantare, Eugenio. Di far sentire tutte le sue canzoni, non solo il suo inedito. <i>Cornflakes</i> è il brano che il cantante ha già presentato al terzo live e che ha la sua forza più grande nella frase più semplice “quando è notte e ti scrivo ohi e tu rispondi ehi”. Riappare rivestito dalla produzione di Federico Nardelli (lo stesso di Gazelle e Ligabue) che lo rende ancora più forte. «Sono felice di aver potuto lavorare con un produttore che già stimavo. Lo avevo conosciuto due anni fa, con Flavio, Gazzelle. Eravamo insieme ai primi live, poi lui è esploso. Ora spero di raggiungerlo». Il cantautore di Roma è sicuramente destinato ai posti alti della classifica del programma (per non dire il primo), ma i giochi si faranno da qui in poi con questa canzone che richiama l’universo di Calcutta e Tommaso Paradiso. «<b><i>Cornflakes</i> una canzone d’amore.</b> Ne abbiamo sempre bisogno. È un amore vissuto in solitudine in una camera, in cui cerco la persona che in quel momento non c’è. <b>È una mia cosa interiore.</b> Ma spero diventi universale». Racconta di avere già molti brani già scritti (da <i>Carlotta</i>, nome della sua ex ragazza a <i>Diazepam</i>, nata dalle gocce che prendeva per dormire), e di averne scritti “a valanga” dentro al loft. Però non inseritelo nella casellina indie pop: <b>«Preferisco definirmi real pop. Dico le cose semplici, così come sono.</b> Ho cercato a lungo la semplicità e sono felice che ora esca».</p>
      <p>
        <b>GIORDANA PETRALIA – CHASING PAPERS</b>
      </p>
      <p>Un brano in inglese scritto da Sia, che se cantasse Sia sarebbe una bomba ma che lascia qualche dubbio per il pubblico italiano che da lei forse si aspettava l’arpa sul palco, visto che tanto l’arpa ha fatto in questa sua partecipazione. La voce rende, la tecnica pure, eppure. A Giordana però non interssano più le critiche. Grata per l’immensa opportunità, racconta: «<b>Sia è la mia cantante preferita e il brano mi descrive al cento per cento. Parla di questa ragazza che all’inizio è bloccata</b>, è come se la gente la ostacolasse. Come me, <b>sono stata molto criticata</b>. Eppure nella seconda parte della canzone si libera, vuole seguire la sua strada e spiccare il volo. Ecco, <b>spero di spiccare il volo anche io con questo pezzo</b>». Il brano è prodotto da Shablo, già producer della categoria gruppi, che si è preso a cuore la produzione anche dei singoli brani delle Under donne.</p>
      <p>
        <b>SIERRA – ENFASI</b>
      </p>
      <p>Il duo di Roma è cresciuto di puntata in puntata, trovando anche un buon equilibrio nelle esibizioni sul palco. L’inedito è lo stesso brano con cui Giacomo Ciavoni e Massimo Gaetano si sono presentati alle audition e da effetto sorpresa diventa “altra canzone che sarà facilmente presente in playlist” . Big Fish ha messo mano alla produzione e l’ha trasformato in una canzone «senza puzza di cover», come dice Massimo. «Ho scritto strofa e ritornello quattro anni fa. Poi si è aggiunto Giacomo e ha scritto la seconda strofa. È grazie a Fabrizio Ferraguzzo (direttore musicale del programma) se abbiamo trovato la fine di questo brano travagliato. <b>Con la nostra scrittura abbiamo sempre cercato di far aprire quei cassetti che le persone non avrebbero mai aperto da soli</b>». Parole magistralmente ammassate, melodia del ritornello che entra in testa e frasi che scorrono bene, come “per diventare mare devi essere fiume” e voglia di dar seguito allo sforzo dentro al talent: «Prima di entrare nel programma ci siamo chiusi in studio per circa due mesi e abbiamo scritto una decina di pezzi nuovi. E in passato altri che probabilmente troveranno nuova forma. Siamo fiduciosi per il futuro, qui stiamo imparando a “contenerci”. Abbiamo in piano una raccolta».</p>
      <p>
        <b>NICOLA CAVALLARO – LIKE I COULD</b>
      </p>
      <p>Dalle auditions ai live Nicola è probabilmente il concorrente che più è stato “lavorato” alla ricerca di una sua definita identità. È evidente il progetto pensato da Mara Maionchi, di questo soul man modernizzato, eppure non è chiaro se è quello che ama anche Nicola. «Ho fatto grasso cambiamento, ma l’ho voluto io. Aggrappato a quel sapore discograficamente sarei morto ancora prima di mettere testa fuori dal buco, ma <b>non mi sento cantante pop al cento per cento. Voglio tenere le sonorità che mi appartengono e che non ci sono in Italia</b>». Il brano è firmato da Tom Walker e la riconoscenza c’è. Eppure dice tante volte che lui è anche cantautore, ci tiene a sottolinearlo, ci tiene a ribadirlo. «<i>Like I could</i> è un inedito dalle sonorità internazionali e moderne che ne fanno qualcosa di nuovo per un artista italiano che prova a saltare le Alpi a petto in fuori. Ha anche un retrogusto per la old school blues e soul e il testo, nella sua semplicità è super dritto», così lo descrive e ci trova d’accordo. Aggiunge «Arriva alla gente» e il dubbio si insinua, perché è sempre difficile il brano internazionale sulla faccia di un italiano. Soprattutto se l’italiano in questione vorrebbe cantare le sue canzoni «Ancora non sono uscito come cantautore, scrivo tanto, sto già pensando a un percorso futuro».</p>
      <p>
        <b>DAVIDE ROSSI – GLUM</b>
      </p>
      <p>Qui è il vero peccato. Il brano è ben scritto, ancora meglio prodotto (da Roberto Vernetti a cui nulla si può dire). Eppure è difficile che arrivi, risultando antico in un’edizione che punta alla contemporaneità, un po’ perché la forza di questo ragazzo di 21 anni è la sua mano sul pianoforte, un po’ perché la sua sensibilità sarebbe arrivata potente su parole in italiano. E forse anche su una super ballad strappacuore. Qui invece il ritmo è swing, su parole tristi che però vanno cercate sul vocabolario. Fin dal titolo (<i>Glum</i> vuol dire triste, tetro). Davide lo descrive con poche parole: «Sul ritornello la melodia sembra essere felice ma in realtà dice cose tristi. Lui è depresso senza di lei». È tesissimo. Anche timidissimo. Ed è ancora più evidente quindi quanto cambia quando sale sul palco. Lo avremmo portato volentieri più avanti, ma con questa canzone i giochi sembrano delinearsi più velocemente del previsto.</p>
      <p>
        <b>SOFIA TORNAMBENE – A DOMANI PER SEMPRE</b>
      </p>
      <p>Che tenerezza Sofia. È la più giovane di quest’edizione. Si può dire piccola. Gli altri ragazzi vanno in modalità protettiva nei suoi confronti, lei sorride e ride e si imbarazza con niente. Non sa di avere l’inedito più forte dell’edizione, quello che si appiccia in testa, quello che il pubblico in chiaro della finale potrebbe votare perché immediato, di quelle canzoni che arrivano al primo ascolto. È la canzone con cui si è presentata alle audition, solo voce e piano. È la prima canzone che ha scritto: «<b>La prima senza l’aiuto di mio padre. Volevo dimostrargli che sapevo farlo anche io. Io non mi sono mai innamorata e qui ho scritto che cosa vorrei che fosse per me l’amore</b>». Prodotta da Shablo, ha cambiato vestito. Non senza un suo iniziale stupore «Ero abituata alla versione minimale, ma Shablo è un professionista e io mi sono fidata e ora so che, come sono cresciuta io all’interno di questo programma, così è cresciuto il mio brano. Eppure io sono sempre io. E anche la mia canzone lo è». Ne ha altre tre finite, e altre due che stava scrivendo «ma le ho lasciate a casa». Nel suo caso più che dall’inedito, dipende tutto dalle cover (dove è meno forte).</p>
      <p>
        <b>BOODA – ELEFANTE</b>
      </p>
      <p>Matti. Si può dire? Ma fortissimi. <i>Elefante</i> è un brano che conferma il loro sound che fa alzare il volume ogni giovedì sera. Lo hanno scritto nel loft, con Samuel, in un paio di giorni. «<b>Ci tenevamo a scriverlo in italiano. È la nostra lingua. E non siamo molto bravi in inglese. Samuel è stato di grande aiuto, ha fatto le notti con noi.</b> Il testo parla della lotta costante tra il bene e il male, energie positive e negative. È ambientato in una giungla urbana, parla degli animali dentro a ognuno di noi. Non importa essere tigre o scarafaggio, ma solo continuare a lottare. <b>Volevamo suonasse come una palata in faccia e ne siamo orgogliosi, comunque vada</b>». E se la voglia di sentirla live è assicurata, anche qualcosa per un eventuale primo album già c’è: «Di idee ne abbiamo in quantità industriale. Aspetteremo di uscire da questa fantastica avventura per capire la risposta del pubblico e cercare di trovare la nostra strada per scrivere in maniera più efficace, magari nel nostro loft, più rilassati e concentrati».</p>
      <related>
        <h4>LEGGI ANCHE</h4>
        <a href="https://www.vanityfair.it/music/storie-music/2019/11/15/x-factor-13-seawards-intervista-gruppi-samuel-musica"/>
        <a href="https://www.vanityfair.it/beauty/trend-beauty/2019/11/15/acconciature-capelli-corti-gendeless-sofia-tornambene-x-factor-13-foto"/>
        <a href="https://www.vanityfair.it/show/tv/2019/10/25/x-factor-13-primo-live-mika-giordana-giudici"/>
      </related>
    </article>
  </body>
</html>