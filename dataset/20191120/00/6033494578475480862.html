<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/stanislaw-rakoczy-ma-odejsc-z-zarzadu-wojewodztwa-pozostanie-szefem-psl-w-regionie/ar/c1-14595659"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Stanisław Rakoczy ma odejść z zarządu województwa. Pozostanie szefem PSL w regionie?"/>
    <meta property="og:description" content="Stanisław Rakoczy ma ustąpić z zarządu województwa opolskiego. Zarekomendował, aby miejsce dla przedstawiciela PSL w tym gremium zajął Antoni Konopka, jeden z dwóch radnych wojewódzkich ludowców. Nie oznacza to jednak rezygnacji Stanisława Rakoczego z roli lidera partii w woj. opolskim."/>
  </head>
  <body>
    <article>
      <h1>Stanisław Rakoczy ma odejść z zarządu województwa. Pozostanie szefem PSL w regionie?</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Piotr Guzik</a></address>
      <p>
        <b>Stanisław Rakoczy ma ustąpić z zarządu województwa opolskiego. Zarekomendował, aby miejsce dla przedstawiciela PSL w tym gremium zajął Antoni Konopka, jeden z dwóch radnych wojewódzkich ludowców. Nie oznacza to jednak rezygnacji Stanisława Rakoczego z roli lidera partii w woj. opolskim.</b>
      </p>
      <p>Stanisław Rakoczy w środowy wieczór zawnioskował do regionalnego kierownictwa partii o cofnięcie mu rekomendacji na stanowisko członka zarządu województwa opolskiego. Uzyskał je po wyborach samorządowych z 2018 roku, w których PSL wprowadził do sejmiku tylko dwóch radnych, tracąc sześć mandatów w porównaniu do wcześniejszej kadencji.</p>
      <p>To sprawiło, że siła ludowców w koalicji z Koalicją Obywatelską oraz Mniejszością Niemiecką zmalała. W latach 2014-2018 PSL miał w pięcioosobowym zarządzie województwa dwóch przedstawicieli. W nowej kadencji był jeden.</p>
      <h3>Kłopotliwa rekomendacja</h3>
      <p>Rekomendacja dla Stanisława Rakoczego wywołała pewne zgrzyty w partii. Wszystko dlatego, że on sam mandatu radnego sejmiku nie obronił, w przeciwieństwie do Antoniego Konopki, który razem z Rakoczym był w zarządzie województwa w poprzedniej kadencji samorządu. Części działaczy nie podobało się, że Konopka musi ustąpić miejsca regionalnemu liderowi.</p>
      <p>Wtedy też Stanisław Rakoczy zadeklarował, że zrezygnuje z zarządu województwa po roku, po wyborach parlamentarnych. Te odbyły się w połowie października. Do rezygnacji nie doszło do czasu październikowej sesji sejmiku.</p>
      <p>- Część działaczy zaczęła się obawiać, że prezes nie dotrzyma słowa - mówił nam niedawno jeden z członków PSL prosząc o anonimowość.</p>
      <h3>Antoni Konopka za Stanisława Rakoczego. To nie do końca pewne</h3>
      <p>Ostatecznie jednak Stanisław Rakoczy poprosił kolegów o wycofanie jego rekomendacji do zarządu województwa. - W związku z tym prezydium zarządu zobowiązane jest do przygotowywania uchwały na najbliższe posiedzenie plenarne Zarządu Wojewódzkiego PSL. Jednocześnie prezes Rakoczy zawnioskował o udzielenie rekomendacji dla Antoniego Konopki - informuje Marcin Oszańca, rzecznik opolskich ludowców.</p>
      <p>Nie oznacza to, że na listopadowej sesji sejmiku dojdzie do zmiany w zarządzie województwa. Ta odbędzie się we wtorek (26 listopada) i do tego czasu kierownictwo opolskiego PSL nie zdąży przedstawić wspomnianej uchwały ani zatwierdzić rekomendacji dla Antoniego Konopki do zarządu województwa.</p>
      <p>- Do zmiany najpewniej dojdzie w grudniu, a jeśli z jakichś przyczyn to nie nastąpi, to będzie to w styczniu 2020 - słyszymy w PSL.</p>
      <p>Co nie oznacza, że Antoni Konopka ostatecznie wróci do zarządu województwa. Teoretycznie możliwy jest bowiem scenariusz, że na posiedzeniu plenarnym Zarządu Wojewódzkiego PSL pojawi się inna kandydatura, która zyska wyższe poparcie.</p>
      <h3>Stanisław Rakoczy ma pozostać szefem partii, ale...</h3>
      <p>Jednakże zmiana ta stoi w sprzeczności ze statutem PSL. Ten wskazuje, że partyjny lider ma piastować najwyższe dostępne stanowisko w regionie, o ile nie jest posłem bądź nie jest pracownikiem jednego z ministerstw. To właśnie na statut miał się powoływać przed rokiem Stanisław Rakoczy gdy przyszło do obsadzenia jednego miejsca w zarządzie województwa dla PSL.</p>
      <p>Teoretycznie więc Antoni Konopka aby móc wrócić do zarządu województwa, powinien objąć stery w opolskim PSL. Ale - jak zauważają nasi rozmówcy - na zmianę szefa ludowców w regionie na razie się nie zanosi.</p>
      <p>- Faktycznie, oznacza to brak zgodności ze statutem, ale z drugiej strony to sam Stanisław Rakoczy postanowił zrezygnować - mówi członek PSL.</p>
      <p>- Jego kadencja jako szefa partii kończy się jesienią 2020 roku. Wydaje się mało prawdopodobne, by na ostatniej prostej ktoś zechciał spróbować go usunąć. To rodziłoby niepotrzebne zamieszanie w sytuacji, gdy Władysław Kosiniak-Kamysz zamierza walczyć o fotel prezydenta RP - zauważa nasz rozmówca.</p>
      <p>Co nie zmienia faktu, że wśród ludowców panuje przekonanie, że konieczne są zmiany w kierownictwie partii w regionie. - W tym wybór na prezesa osoby młodszej, nieobciążonej brzemieniem ostatnich wyborczych porażek, która będzie mogła pokazać nowe, świeże oblicze naszej formacji - słyszymy.</p>
    </article>
  </body>
</html>