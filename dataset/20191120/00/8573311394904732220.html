<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/approfondimenti/2019/11/20/john-peter-sloan-la-sola-cosa-che-non-ho-capito-degli-italiani-salvini"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="John Peter Sloan: «Cosa non ho capito degli italiani? Salvini»"/>
    <meta property="og:description" content="Il più famoso inglese che vive in Italia (da trent’anni) spiega in un libro chi siamo: dai “colpi d’aria” alla Sicilia, dalla cucina ai “boh”"/>
  </head>
  <body>
    <article>
      <h1>John Peter Sloan: «Cosa non ho capito degli italiani? Salvini»</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/sbombino" target="_blank">Silvia Bombino</a></address>
      <p>
        <b>Il più famoso inglese che vive in Italia (da trent’anni) spiega in un libro chi siamo: dai “colpi d’aria” alla Sicilia, dalla cucina ai “boh”</b>
      </p>
      <p><b>È il più famoso insegnante di inglese in Italia</b>, e con il suo manuale<b> Instant English</b> (Ed. Gribaudo, 2010), ha venduto oltre 300 mila copie nel nostro Paese ed è stato tradotto anche in Francia, Germania, Spagna, Polonia e Brasile. Ma <b>John Peter Sloan</b>, che oggi ha 50 anni e ha appena pubblicato <b>Welcome to Italy</b> (DeA Planeta, pagg. 170, E 16) un libro che celebra i suoi trent’anni in Italia, è molto di più di questo.</p>
      <p>Prima di tutto è un ragazzo che voleva andare lontano. Da Birmingham principalmente, che per un mezzo irlandese come lui, negli anni Settanta, non era così ospitale.</p>
      <p>Il solo svago da quei giorni grigi murato in casa è la chitarra, comprata mezza rotta e scordata, e la televisione, una scatola magica per evadere. <b>A 16 anni, finalmente, sale sul traghetto, a Dover, e si mette a girare l’Europa, come busker, artista di strada</b>, professione nobile in Gran Bretagna, considerato un mendicante oltremanica. Tedeschi e francesi non solo non lo folgorano, ma un po’ lo maltrattano. Quasi disperato John torna a casa, dove la mamma, contenta, torna a scaldare alphabetti spaghetti per tutti.</p>
      <p>Ma la vita inglese non fa per lui. Ci riprova. Questa volta in aereo, ed era così tanto tempo fa che in volo si poteva ancora fumare. La destinazione è Milano,<b> John non parla una parola di italiano ma è lì che inizia a notare qualcosa di molto strano</b>: chiacchieroni, scaramantici, calorosi, una volta atterrato vuole diventare come loro. Seguono vicende di vita varia, in cui Sloan passa in rassegna con sguarda da alieno tutte le nostre caratteristiche: dall’amore per il cibo e la sua preparazione alla venerazione della mamma, dalla gestualità ai latin lover, dalle donne sensuali alle nonne-generale, dalla guida spericolata al “colpo d’aria”, un unicum italiano.</p>
      <p><b>Quando arriva in redazione, John Peter Sloan è esattamente come ce lo si immagina</b>: uno che ogni tre parole ne infila una inglese, che ha ancora un forte accento, ma crede ormai di poter parlare in siciliano. “Non è una raccolta di luoghi comuni sull’Italia, diciamo che si parte da lì e si arriva ad altro: diamine, io ci ho messo 30 anni a capire gli italiani! Non siete per nulla scontati”.</p>
      <p>
        <b>Faccia un esempio.</b>
      </p>
      <p>“Durante la tubolenza in aereo, nel 1989, l’uomo accanto a me si era aggrappato ai suoi testicoli. Io davvero non avevo idea del perché lo facesse o se servisse a qualcosa, poi mi hanno spiegato che era un gesto scaramantico. Tuttavia, uscito dall’aeroporto, ho visto come guidavano i milanesi: non potevano avere paura di morire! Solo dopo ho capit che l’italiano è scaramantico e ha paura in tutti quei casi in cui non ha lui il controllo della situazione”.</p>
      <p>
        <b>Altre scoperte?</b>
      </p>
      <p>“Tantissime, io volevo essere come voi, vi studiavo come in un documentario di Quark. Tutti i cliché hanno una base di verità, ma io sono andata a indagare i perché”.</p>
      <p>F<b>a anche tante critiche agli inglesi.</b></p>
      <p>“Prima della Brexit, scrivo, il solo motivo di biasimo degli italiani verso gli inglesi era il bidet. Ora sono bersagliato da tutti per colpa di Boris Johnson”.</p>
      <p>
        <b>Lei vota ancora a Birmingham?</b>
      </p>
      <p>“Sono sempre cittadino britannico quindi sì, ma da anni non voto né là, né in Italia per le amministrative”.</p>
      <p>
        <b>Perché si è trasferito da Milano in Sicilia?</b>
      </p>
      <p>“A Milano ho la mia scuola più importante. Poi mi sono innamorato della mia migliore insegnante, che era siciliana, quindi quando lei si è ritrasferita giù, per aprire un’altra scuola, io l’ho seguita a Menfi. Dopo un paio di settimane dovevo tornare a Milano ma mi sentivo male: per la prima volta avevo visto un mare meraviglioso, i limoni… Avevo nostalgia ancora prima di partire. Poi mi sono trasferito definitivamente e non tornerei indietro. Da inglese ho la fortuna di non avere i pregiudizi che hanno al nord, e siamo già tre inglesi a Menfi: è la colonizzazione più lenta della storia, ma tra mille e duecento anni la Sicilia sarà nostra”.</p>
      <p>
        <b>Che cosa dicono i suoi parenti della sua scelta italiana?</b>
      </p>
      <p>“Mia madre quando tornavo, all’inizio, mi vedeva gesticolare ed era tutta agitata. Abbracciavo mio fratello all’aeroporto e lui si straniva. Non hanno mai avuto un’opinione sull’Italia, ora che hanno capito che io voglio essere italiano mi prendono in giro. Mio fratello, per sicurezza, comunque, non mi fa più guidare la sua auto”.</p>
      <p>
        <b>Ha imparato a cucinare, a fare qualcosa di “italiano”, mentre insegnava a noi a parlare inglese?</b>
      </p>
      <p>“Assolutamente no. Ho il mio dna e ho conservato delle caratteristiche che mi piacciono, tipo essere più guardingo, meno impulsivo. Poi però ho adottato delle cose italiane che mi piacevano, ad esempio il contatto fisico: adesso abbraccio tutti”.</p>
      <p>
        <b>Un’altra cosa che davvero non l’ha stregata è la nostra musica.</b>
      </p>
      <p>“Essendo di Birmingham, posto da cui sono usciti i Black Sabbath, metà dei Led Zeppelin, i Duran Duran, i Traffic, gli UB40, Nick Drake, solo per citarne alcuni, mi veniva un po’ difficile apprezzare Vasco, così “italiano”, o Sanremo,con canzoni mediocri e vecchi presentatori. Anche se per me la migliore cantante del mondo è Elisa. Forse anche perché è una delle più internazionali”.</p>
      <p>
        <b>Mentre in Inghilterra c’era il punk, la new wave e la Tatcher, noi avevamo la democrazia cristiana. Ma lei arriva in Italia nel 1989, quindi poco prima di Tangentopoli, e oggi vive in Sicilia, frontiera sud dell’Europa con il dramma dei migranti. Come ci ha visto cambiare in trent’anni?</b>
      </p>
      <p>“La Milano di quegli anni ce l’aveva con i “terroni”. Si parlava tanto di questa cosa, di mandarli via. Comodo no? Prima li fai venire a costruire una città, poi, ora che è tutta fatta, li mandi via. Non capivo. Per me voi italiani non capite proprio l’unicità del vostro Paese, in un giorno puoi andare dalle spiagge meravigliose della Puglia ai monti di Bolzano, e vi volete dividere? In trent’anni questo non l’ho capito. Ora i migranti sono i nuovi terroni, tutto qui: quindi se vogliamo, possiamo dire che nulla è cambiato. Quando Salvini viene in Sicilia e viene accolto come un Dio, davvero non lo capisco, quando poi tira fuori il rosario e vi prende in giro dico boh…”.</p>
      <p>
        <b>“Boh”, altra espressione che lei ci riconosce “geniale”, nel libro.</b>
      </p>
      <p>“Intraducibile, perfetta, semplice. Quando torno a casa – pochissimo devo dire, perché preferisco far scendere la famiglia in Italia – la uso senza pensarci: pensano sempre che abbia fatto un rutto”.</p>
    </article>
  </body>
</html>