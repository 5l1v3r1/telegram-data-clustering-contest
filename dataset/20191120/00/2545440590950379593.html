<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/cammu-kesmirde-agustostan-bu-yana-5-binin-uzerinde-kisiye-gozalti/1650948"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Cammu Keşmir'de ağustostan bu yana 5 binin üzerinde kişiye gözaltı"/>
    <meta property="og:description" content="Hindistan İçişleri Bakan Yardımcısı Redi, önleyici tutuklamalara gerekçe olarak devletin güvenliğini ve kamu düzeninin korunmasını gösterdi."/>
  </head>
  <body>
    <article>
      <h1>Cammu Keşmir'de ağustostan bu yana 5 binin üzerinde kişiye gözaltı</h1>
      <h2>Hindistan İçişleri Bakan Yardımcısı Redi, önleyici tutuklamalara gerekçe olarak devletin güvenliğini ve kamu düzeninin korunmasını gösterdi.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Muhammet Nazım Taşçı  </a></address>
      <h4>Ankara</h4>
      <p>Hindistan İçişleri Bakanlığı, 4 Ağustos'tan bu yana Cammu Keşmir'de "önleyici tutuklama" kapsamında 5 bin 161 kişinin gözaltına alındığını açıkladı.</p>
      <p>Hint yerel basınındaki haberlere göre, Hindistan İçişleri Bakan Yardımcısı Gangapuram Kişan Redi, federal parlamentonun üst kanadı Rajya Sabha'da (Eyaletler Meclisi) Cammu Keşmir'e ilişkin açıklamalarda bulundu.</p>
      <p>Bugüne değin binlerce kişinin gözaltına alındığı bilgisini paylaşan Redi, "4 Ağustos'tan bu yana aralarında taş atanlar, ayrılıkçılar ve siyasetçilerin bulunduğu 5 bin 161 kişi önleyici tutuklama kapsamında gözaltına alındı." dedi.</p>
      <p>Redi, önleyici tutuklamalara gerekçe olarak devletin güvenliğini ve kamu düzeninin korunmasını göstererek, mevcut durumda 609 kişinin hala gözaltında bulunduğunu, bunların 218'inin taş atma olaylarına karışanlar olduğunu kaydetti.</p>
      <h3>Cammu Keşmir'in özel statüsünün kaldırılması</h3>
      <p>Hindistan, anayasanın yarım asırdan uzun süredir Cammu Keşmir'e ayrıcalık tanıyan 370'inci maddesini 5 Ağustos'ta iptal ederek bölgenin özel statülü yapısını ortadan kaldırmış ve eyaleti ikiye bölmüştü.</p>
      <p>Eyalet, 31 Ekim'de resmi olarak merkeze bağlı Cammu Keşmir ve Ladakh, "Birlik Toprağı" statüsünde iki bölgeye ayrılmıştı.</p>
      <p>Kararın ardından Hint güvenlik güçleri, Cammu Keşmir'de asayiş operasyonlarını ve halk üzerindeki baskıları yoğunlaştırmış, bölgedeki tüm yerel partilerin yöneticileri ve üyeleri gözaltına alınmıştı.</p>
      <p>İngiltere'den bağımsızlığın kazanıldığı 1947'den bu yana Cammu Keşmir, kendi yasalarını çıkarabilen ayrıcalıklı konumdaydı. Bu özel statü, yabancıların bölgeye yerleşmesine ve mülk edinmesine izin vermeyen vatandaşlık yasasını da içeriyordu.</p>
      <related>
        <a href="https://www.aa.com.tr/tr/dunya/cammu-kesmirde-agustostan-bu-yana-5-binin-uzerinde-kisiye-gozalti/1650948"/>
        <a href="https://www.aa.com.tr/tr/dunya/irandaki-gosterilerde-15-polis-yaralandi-30-kisi-gozaltina-alindi/1650907"/>
        <a href="https://www.aa.com.tr/tr/turkiye/izmir-merkezli-feto-operasyonunda-gozalti-sayisi-118e-yukseldi/1650808"/>
        <a href="https://www.aa.com.tr/tr/dunya/cammu-kesmirde-kisitlamalar-suruyor/1650742"/>
        <a href="https://www.aa.com.tr/tr/15-temmuz-darbe-girisimi/fetonun-finans-kaynaklarina-yonelik-sorusturmada-56-gozalti/1649929"/>
        <a href="https://www.aa.com.tr/tr/dunya/hindistanda-muson-yagmurlarinda-yaklasik-2-bin-400-kisi-oldu/1649689"/>
      </related>
    </article>
  </body>
</html>