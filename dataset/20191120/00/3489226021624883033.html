<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/filippines-xeiropedes-se-osoys-atmizoyn-dhmosiws-me-entolh-kybernhshs"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Φιλιππίνες: «Χειροπέδες» σε όσους ατμίζουν δημοσίως με εντολή κυβέρνησης"/>
    <meta property="og:description" content="Αν νομίζουμε πως στην Ελλάδα επιβάλλονται αυστηρά μέτρα κατά του καπνίσματος, η κυβέρνηση στις Φιλιππίνες το πήγε ένα βήμα παραπέρα. Οι αστυνόμοι στις Φιλιππίνες έλαβαν σήμερα εντολή να συλλαμβάνουν όσους ατμίζουν δημοσίως και να κατάσχουν το ηλεκτρονικό τους τσιγάρο, λίγες ώρες αφού ο πρόεδρος Ροντρίγο Ντουτέρτε ανακοίνωσε ότι θα απαγορεύσει το άτμισμα."/>
  </head>
  <body>
    <article>
      <h1>Φιλιππίνες: «Χειροπέδες» σε όσους ατμίζουν δημοσίως με εντολή κυβέρνησης</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Αν νομίζουμε πως στην Ελλάδα επιβάλλονται αυστηρά μέτρα κατά του καπνίσματος, η κυβέρνηση στις Φιλιππίνες το πήγε ένα βήμα παραπέρα. Οι αστυνόμοι στις Φιλιππίνες έλαβαν σήμερα εντολή να συλλαμβάνουν όσους ατμίζουν δημοσίως και να κατάσχουν το ηλεκτρονικό τους τσιγάρο, λίγες ώρες αφού ο πρόεδρος Ροντρίγο Ντουτέρτε ανακοίνωσε ότι θα απαγορεύσει το άτμισμα.</h4>
      <p>Ο Φιλιππινέζος πρόεδρος ανακοίνωσε χθες Τρίτη το βράδυ ότι πρόκειται να απαγορεύσει το άτμισμα χαρακτηρίζοντας το <b>ηλεκτρονικό τσιγάρο «τοξικό</b>», προσθέτοντας ότι γεμίζει το σώμα των χρηστών με «χημικά προϊόντα».</p>
      <p>Στη συνέχεια ο Ντουτέρτε απείλησε ότι θα συλλαμβάνεται όποιος ατμίζει δημοσίως στις Φιλιππίνες, μία χώρα που διαθέτει ήδη μία από τις πιο αυστηρές νομοθεσίες κατά του καπνίσματος στην Ασία.</p>
      <p><b>Πρώην καπνιστής και ο ίδιος</b>, ο Ντουτέρτε είναι γνωστός για την ιδιαίτερα σκληρή και αιματηρή εκστρατεία του εναντίον της χρήσης ναρκωτικών, την οποία ξεκίνησε μετά την εκλογή του το 2016. Όμως παράλληλα έχει αυστηροποιήσει και τους κανόνες για το κάπνισμα σε δημόσιους χώρους.</p>
      <p>Επικαλούμενος «την εντολή του προέδρου», ο διοικητής της αστυνομίας των Φιλιππίνων ζήτησε «από όλες τις μονάδες της αστυνομίας, σε όλη τη χώρα <b>να εφαρμόσουν αμέσως την απαγόρευση του ηλεκτρονικού τσιγάρου</b> και να διασφαλίσουν ότι όλοι οι παραβάτες θα συλλαμβάνονται», αναφέρει σε ανακοίνωσή του.</p>
      <p>Το υπουργείο Υγείας των Φιλιππίνων πρόσφατα αναφέρθηκε στην περίπτωση μίας 16χρονης η οποία χρειάστηκε να νοσηλευθεί εξαιτίας βλαβών στους πνεύμονές της που συνδέονταν άμεσα με το ηλεκτρονικό τσιγάρο.</p>
      <p>Σε έκθεσή του που δημοσιεύθηκε τον Ιούλιο ο Παγκόσμιος Οργανισμός Υγείας είχε εκτιμήσει ότι <b>τα ηλεκτρονικά τσιγάρα είναι «αναμφισβήτητα βλαβερά»</b> και ότι δεν μπορεί κανείς να τα συστήσει ως μέσο διακοπής του καπνίσματος.</p>
      <p>Οι αμερικανικές αρχές έχουν χαρακτηρίσει τα ηλεκτρονικά τσιγάρα «επικίνδυνα» για τους νέους, ενώ η Ινδία απαγόρευσε την εισαγωγή, την πώληση, την παραγωγή και τις διαφημίσεις των ηλεκτρονικών τσιγάρων. Αντίστοιχες απαγορεύσεις ισχύουν στη Βραζιλία, τη Σιγκαπούρη και την Ταϊλάνδη.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>