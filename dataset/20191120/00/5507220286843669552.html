<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187137/"/>
    <meta property="og:site_name" content="Janam TV"/>
    <meta property="article:published_time" content="2019-11-20T00:06:31+00:00"/>
    <meta property="og:title" content="ആധാര്‍ സേവാ കേന്ദ്രങ്ങള്‍ ആഴ്ചയില്‍ ഏഴ് ദിവസവും പ്രവര്‍ത്തിക്കും"/>
    <meta property="og:description" content="ന്യൂഡല്‍ഹി: ആധാര്‍ സേവാ കേന്ദ്രങ്ങള്‍ ഇനി എല്ലാ ദിവസവും പ്രവര്‍ത്തിക്കും. ആധാര്‍ സേവാ കേന്ദ്രങ്ങളിലെ തിരക്കുകള്‍ വര്‍ദ്ധിച്ചതിനാലാണ് ആഴ്ചയില്‍ ഏഴ് ദിവസവും"/>
  </head>
  <body>
    <article>
      <h1>ആധാര്‍ സേവാ കേന്ദ്രങ്ങള്‍ ആഴ്ചയില്‍ ഏഴ് ദിവസവും പ്രവര്‍ത്തിക്കും</h1>
      <address><time datetime="2019-11-20T00:06:31+00:00">20 Nov 2019, 00:06</time> by <a rel="author">Janam TV Web Desk</a></address>
      <p>ന്യൂഡല്‍ഹി: ആധാര്‍ സേവാ കേന്ദ്രങ്ങള്‍ ഇനി എല്ലാ ദിവസവും പ്രവര്‍ത്തിക്കും. ആധാര്‍ സേവാ കേന്ദ്രങ്ങളിലെ തിരക്കുകള്‍ വര്‍ദ്ധിച്ചതിനാലാണ് ആഴ്ചയില്‍ ഏഴ് ദിവസവും പ്രവര്‍ത്തിക്കാന്‍ തീരുമാനിച്ചത്. നേരത്തെ ചൊവാഴ്ചകളില്‍ സേവാ കേന്ദ്രങ്ങള്‍ക്ക് അവധിയായിരുന്നു.</p>
      <p>യൂണീക്ക് ഐഡന്റിഫിക്കേഷന്‍ അതോറിറ്റി ഓഫ് ഇന്ത്യയുടെ നിയന്ത്രണത്തിലാണ് ആധാര്‍ സേവാ കേന്ദ്രങ്ങള്‍ പ്രവര്‍ത്തിക്കുന്നത്. പുതിയ ആധാറിനായി അപേക്ഷിക്കുന്നതൊഴികെ പേര്, മൊബൈല്‍ നമ്പര്‍, മേല്‍വിലാസം, ഇ-മെയില്‍ ഐഡി, ജനന തീയതി തുടങ്ങിയവ നല്‍കുന്നതിനും മാറ്റുന്നതിനുമുള്ള സേവനങ്ങള്‍ ആധാര്‍ സേവ കേന്ദ്രത്തില്‍ ലഭ്യമാകും. ഫോട്ടോയും ബയോമെട്രിക് ഡാറ്റ പുതുക്കുന്നതിനും സൗകര്യമുണ്ട്.</p>
      <p>ഓരോ കേന്ദ്രത്തില്‍ നിന്നും ദിനംപ്രതി 1000 പേരാണ് സേവനം ലഭ്യമാക്കുന്നത്. പാസ്‌പോര്‍ട്ട് സേവാ കേന്ദ്രങ്ങളുടെ മാതൃകയിലാണ് ആധാര്‍ സേവാ കേന്ദ്രങ്ങള്‍ പ്രവര്‍ത്തിക്കുന്നത്. ഓണ്‍ലൈന്‍ വഴി ബുക്ക് ചെയ്താണ് സേവനങ്ങള്‍ക്കായി കേന്ദ്രങ്ങളെ സമീപിക്കേണ്ടത്.</p>
    </article>
  </body>
</html>