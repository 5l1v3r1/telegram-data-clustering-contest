<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774195,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="חברת החשמל סיימה את הרבעון השלישי עם רווח נקי של 1.3 מיליארד שקל"/>
    <meta property="og:description" content="נתוני החברה מצביעים על צניחה של 64% ברווח הנקי הרבעוני לעומת הרבעון המקביל אשתקד, אבל יש לכך הסבר טוב - בשנה שעברה הציגה החברה רווח חשבונאי חריג, עקב מחיקת חובות עצומים בהיקף של 2.6 מיליארד שקל על ידי המדינה"/>
  </head>
  <body>
    <article>
      <h1>חברת החשמל סיימה את הרבעון השלישי עם רווח נקי של 1.3 מיליארד שקל</h1>
      <h2>נתוני החברה מצביעים על צניחה של 64% ברווח הנקי הרבעוני לעומת הרבעון המקביל אשתקד, אבל יש לכך הסבר טוב - בשנה שעברה הציגה החברה רווח חשבונאי חריג, עקב מחיקת חובות עצומים בהיקף של 2.6 מיליארד שקל על ידי המדינה</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליאור גוטמן</a></address>
      <p>חברת החשמל סיימה את הרבעון השלישי של 2019 עם רווח נקי של 1.26 מיליארד שקל. מדובר לכאורה בצניחה חדה של 64% ברווח הנקי לעומת הרבעון המקביל אשתקד שאותו סיימה חברת החשמל עם רווח נקי של כ-3.8 מיליארד שקל. </p>
      <p>אלא שהנתונים מטעים, ונובעים מהסדר שביצעה חברת החשמל בשנה שעברה עם המדינה ובמסגרתו קיבלה המדינה קרקעות ללא שימוש, ובתמורה מחקה לחברה חובות בהיקף של כ-2.62 מיליארד שקל.</p>
      <p>מחירת החובות נרשמה חשבונאית ברבעון השלישי של 2018 והובילה את החברה להציג רווח נקי יוצא דופן. בנטרול ההשפעה של הנכסים חברת החשמל הייתה רושמת רווח נקי של כ-1.145 מיליארד שקל, כך שבכל מקרה היא הייתה מציגה הרבעון שיפור בתוצאות של יותר מ-10%.</p>
      <figure>
        <img src="https://images1.calcalist.co.il/PicServer3/2018/04/30/813521/14_l.jpg"/>
        <figcaption>יו"ר חברת החשמל יפתח רון טל <br/>צילום: צביקה טישלר</figcaption>
      </figure>
      <p>ההכנסות לרבעון הסתכמו ב-7.7 מיליארד שקל, עלייה של 6.4% לעומת הרבעון המקביל אשתקד. בחברה מייחסים את העלייה להתייקרות תעריף החשמל בתחילת השנה (התייקרות בשיעור של כ-2.9%) כמו גם בביקוש העונתי לחשמל בקיץ שעלה בכ-6%. עלות הפעלת מערכת החשמל ירדה בכ-2% והסתכמה בכ-5.44 מיליארד שקל.</p>
      <p>באופן מפתיע, השימוש בפחם "הרים את הראש", ובתשעת החודשים הראשונים של השנה הוא היווה כ-46% מסל הדלקים של חברת החשמל, זאת לעומת כ-43% בתשעת החודשים הראשונים של 2019. לעומתו, השימוש בגז טבעי ירד והוא היווה כ-44% בלבד, זאת לעומת כ-50% בתקופה המקבילה אשתקד.</p>
      <p>בחברה טוענים שחלק מהיחידות הפחמיות היו מושבתות ברבעון השלישי של 2018 בשל הצורך להתקין פילטרים (סלקנים), ואילו ברבעון הנוכחי הם חזרו לעבוד.</p>
      <p>כך או כך, חברת החשמל מאשרת את <a href="https://www.calcalist.co.il/local/articles/0,7340,L-3773572,00.html">חשיפת כלכליסט מהשבוע שעבר</a> ומדווחת ש"ביום 13 בנובמבר 2019 פרסם משרד האנרגיה הודעה, לפיה שר האנרגיה החליט על הסבת היחידות הפחמיות בתחנת הכח רוטנברג באשקלון וכן הסבת יחידות 6-5 בתחנת הכוח אורות רבין בחדרה מפחם לגז טבעי, עד סוף שנת 2025", כלומר שהשימוש בפחם ייפסק, ותלוי בחוזה גז זול שהחברה תשיג. עוד החברה רשמה הוצאות שכר מיוחדות של הרפורמה בהיקף של כ-200 מיליון שקל, זאת עבור פרישה של כ-300 עובדים. בחברה טוענים שעד 2023 יפרשו שם עוד 750 עובדים. כל אלו הובילו לרווח תפעולי של כ-1.67 מיליארד שקל, עלייה של כ-21% לעומת שנה שעברה. הוצאות המימון של החברה רשמו אף הם ירידה והסתכמו בכ-31 מיליון שקל, לעומת כ-265 מיליון שקל ברבעון המקביל בשנה שעברה.</p>
      <p>יו"ר דירקטוריון חברת החשמל יפתח רון-טל, צוטט באומרו ש"צעדי ההתייעלות בהן נוקטת החברה תורמים באופן ישיר הן להורדת יוקר המחייה בישראל והן לצמיחה". מנכ"ל החברה עופר בלוך סיכם שדו"חות חברת החשמל משקפים מגמה של עלייה בצריכת החשמל בישראל.</p>
    </article>
  </body>
</html>