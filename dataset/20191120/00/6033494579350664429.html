<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/tragedia-na-budowie-radzikowicach-pijany-sprawca-uciekl-nowe-informacje/ar/c16-14594233"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Tragedia na budowie Radzikowicach. Pijany sprawca uciekł. Nowe informacje"/>
    <meta property="og:description" content="Wypadek na budowie Radzikowicach. W ładowarkę, która miała wyholować zakopaną w grząskim podłożu ciężarówkę, uderzył inny pojazd. Zginął 36-letni pracownik. Sprawca na razie trzeźwieje. W środę prawdopodobnie usłyszy zarzuty."/>
  </head>
  <body>
    <article>
      <h1>Tragedia na budowie Radzikowicach. Pijany sprawca uciekł. Nowe informacje</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mirela Mazurkiewicz</a></address>
      <p>
        <b>Wypadek na budowie Radzikowicach. W ładowarkę, która miała wyholować zakopaną w grząskim podłożu ciężarówkę, uderzył inny pojazd. Zginął 36-letni pracownik. Sprawca na razie trzeźwieje. W środę prawdopodobnie usłyszy zarzuty.</b>
      </p>
      <p>Do zdarzenia doszło we wtorek (19.11) wczesnym popołudniem między Radzikowicami a Goświnowicami w powiecie nyskim. Trwa tam budowa drogi.</p>
      <p>Ze wstępnych ustaleń wynika, że na budowie ugrzęzła ciężarówka. Wyholować miała ją ładowarka, dlatego do pojazdu, który utknął w grząskim podłożu pracownik podczepiał stalowe liny.</p>
      <p>Tu nastąpił nieszczęśliwy splot zdarzeń, bo w koparkę, która miała uwolnić ciężarówkę, uderzył przejeżdżający obok inny pojazd budowlany. Ładowarka, siłą odrzutu potrąciła mocującego liny pracownika, który znajdował się w tym momencie między pojazdami. 36-latek, mieszkaniec powiatu nyskiego, został przewieziony do szpitala, ale zmarł na skutek odniesionych obrażeń.</p>
      <p>
        <a href="https://nto.pl/tragedia-na-budowie-radzikowicach-pijany-sprawca-uciekl-nowe-informacje/ga/c16-14594233/zd/497950603">Zobacz galerię (2 zdjęcia)</a>
      </p>
      <blockquote>- Mężczyzna kierujący pojazdem, który uderzył w ładowarkę uciekł z miejsca zdarzenia, ale policjanci szybko ustalili miejsce jego pobytu - informuje asp. Magdalena Skrętkowicz z Komendy Powiatowej Policji w Nysie. - 66-latek miał w organizmie blisko <a href="http://pruszczgdanski.naszemiasto.pl/artykul/1291169,pruszcz-gdanski-plaga-nietrzezwych-kierowcow,id,t.html#utm_medium=alz&amp;utm_source=nto.pl&amp;utm_campaign=artykul">2 promile alkoholu</a>. Został zatrzymany.</blockquote>
      <p>Na miejscu pracowała policja i prokurator. Przyczyny zdarzenia wyjaśnia również inspektor Państwowej Inspekcji Pracy.</p>
      <p>- Już teraz wiemy, że kontrola na pewno będzie miała szerszy zakres niż tylko ustalenie przyczyn i okoliczności tego zdarzenia - mówi Tomasz Krzemienowski z Okręgowego Inspektoratu Pracy w Opolu. - Zachodzi podejrzenie, że co najmniej jedna osoba operowała ciężkim sprzętem będąc pod wpływem alkoholu. Będziemy sprawdzać, jak wyglądała organizacja pracy w tej firmie, m.in. po to, by dowiedzieć się, jak to się stało, że nikt nie zauważył mężczyzny, wykonującego pracę pod wpływem alkoholu. Skontrolujemy również, czy pracownicy posiadali stosowne uprawnienia.</p>
      <p>Aby przeprowadzić czynności z podejrzewanym, trzeba poczekać aż wytrzeźwieje. Jutro (20.11) prawdopodobnie usłyszy on zarzuty.</p>
    </article>
  </body>
</html>