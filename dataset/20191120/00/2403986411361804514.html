<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_zmusit_ivanisova_sklasti_mandat_yakshho_yogo_sudimist_pidtverditsya_n1237089"/>
    <meta property="og:site_name" content="24 Канал"/>
    <meta property="article:published_time" content="2019-11-20T00:41:00+00:00"/>
    <meta property="og:title" content="Зеленський змусить Іванісова скласти мандат, якщо його судимість підтвердиться"/>
    <meta property="og:description" content="Президент України Володимир Зеленський заявив, що вже 21 листопада змусити скласти мандат нардепа з фракції &quot;Слуга народу&quot; Романа Іванісова, якщо у нього буде підтвердження озвучених кричущих фактів про цього політика."/>
  </head>
  <body>
    <article>
      <h1>Зеленський змусить Іванісова скласти мандат, якщо його судимість підтвердиться</h1>
      <address><time datetime="2019-11-20T00:41:00+00:00">20 Nov 2019, 00:41</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Президент України Володимир Зеленський заявив, що вже 21 листопада змусити скласти мандат нардепа з фракції "Слуга народу" Романа Іванісова, якщо у нього буде підтвердження озвучених кричущих фактів про цього політика.</b>
      </p>
      <p>"З приводу одного з депутатів партії "Слуга народу" я прочитав, що є скандал. Я хочу відразу сказати, що завтра (21 листопада) у мене будуть реальні дані, я хочу розібратися – фейк це чи у нього є реальна причетність до кримінальної справи, пов'язаної зі зґвалтуванням", – сказав Зеленський на брифінгу в Очакові після огляду повернутих Росією українських кораблів.</p>
      <blockquote>Читайте також: <a href="https://24tv.ua/ivanisov_prizupinyaye_chlenstvo_u_fraktsiyi_sluga_narodu_cherez_skandal_iz_sudimistyu_n1237028">Іванісов заявив, що призупиняє членство у фракції "Слуга народу"</a></blockquote>
      <aside>Якщо завтра буде хоч один факт, хоч щось, завтра я змушу цю людину скласти мандат і піти з партії "Слуга народу",<cite>– наголосив президент.</cite></aside>
      <h3>Що відомо про судимість Іванісова</h3>
      <p>Про <a href="https://24tv.ua/sluga_narodu_ivanisov_viyavivsya_gvaltivnikom_iz_pogashenoyu_sudimistyu__zmi_n1236447">судимість нардепа Іванісова</a> повідомив журналіст та головний редактор сайту Цензор.НЕТ Юрій Бутусов. Відомо, що 21 березня 1996 року <b>Іванісова засудили до 3,6 року позбавлення волі за зґвалтування неповнолітньої у неприродний спосіб</b>. З цього терміну Іванісов 2 роки 6 місяців провів у виправно-трудовій колонії загального режиму в Маріуполі.</p>
      <p><b>Сам Іванісов заперечив ці факти </b>на своїй фейсбук-сторінці та опублікував фотокопію довідки про відсутність судимості. Появу інформації про свою судимість нардеп назвав "замовною чорнухою".</p>
      <figure>
        <img src="https://24tv.ua/resources/photos/news/201911/1237089_10171870.jpg?201911003845"/>
        <figcaption>Роман Іванісов / Фото 5 канал</figcaption>
      </figure>
      <h3>Що кажуть у ГПУ</h3>
      <p>Генпрокурор Руслан Рябошапка заявив, що Іванісов відбув покарання за зґвалтування, тож погасив свою судимість, відтак на сьогодні вважається несудимим. А згодом пресслужба ГПУ спростувала цю заяву Рябошапки. Натомість <a href="https://24tv.ua/u_gpu_shhe_ne_mozhut_pidtverditi_shho_nardep_ivanisov_pogasiv_svoyu_sudimist_n1237021">у ГПУ сказали, що інформація щодо підтвердження</a> погашеної судимості Іванісова не є підтвердженою. <b>Перевірка наразі триває</b>, а про її результати буде офіційно повідомлено додатково.</p>
      <h3>Що кажуть у фракції</h3>
      <p>Голова фракції "Слуги народу" Давид <a href="https://24tv.ua/arahamiya_hoche_shho_valtivnik_ivanisov_prizupiniv_chlenstvo_u_sluzi_narodu_n1236946">Арахамія заявив, що <b>Іванісов повинен призупинити</b></a><b> членство в партії та фракції </b>на час проведення всебічної перевірки та з‘ясування всіх обставин цього інциденту. Згодом сам Іванісов заявив у фейсбуці, що призупинить членство у фракції.</p>
    </article>
  </body>
</html>