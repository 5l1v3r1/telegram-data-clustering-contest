<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/ispania-h-astynomia-ekkenwse-plateia-ths-barkelwnhs-apo-katalhpsies"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ισπανία: Η αστυνομία εκκένωσε πλατεία της Βαρκελώνης από καταληψίες"/>
    <meta property="og:description" content="Δεκάδες αστυνομικοί των ειδικών δυνάμεων εκκένωσαν σήμερα τα ξημερώματα την πλατεία Ουνιβερσιτάτ στη Βαρκελώνη, όπου από τις 30 Οκτωβρίου είχε εγκατασταθεί η αυτοσχέδια κατάληψή της με σκηνές από πολλούς νέους και οργανώσεις, στο πλαίσιο των κινητοποιήσεων διαμαρτυρίας για την καταδίκη 12 Καταλανών πολιτικών από το ισπανικό Ανώτατο Δικαστήριο."/>
  </head>
  <body>
    <article>
      <h1>Ισπανία: Η αστυνομία εκκένωσε πλατεία της Βαρκελώνης από καταληψίες</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Δεκάδες αστυνομικοί των ειδικών δυνάμεων εκκένωσαν σήμερα τα ξημερώματα την πλατεία Ουνιβερσιτάτ στη Βαρκελώνη, όπου από τις 30 Οκτωβρίου είχε εγκατασταθεί η αυτοσχέδια κατάληψή της με σκηνές από πολλούς νέους και οργανώσεις, στο πλαίσιο των κινητοποιήσεων διαμαρτυρίας για την καταδίκη 12 Καταλανών πολιτικών από το ισπανικό Ανώτατο Δικαστήριο.</h4>
      <p>Οι αστυνομικές δυνάμεις προέβησαν σε <b>τουλάχιστον δύο συλλήψεις</b>, στο πλαίσιο της επιχείρησης για την απομάκρυνση περίπου 70 νεαρών από τη ζώνη της κατάληψης.</p>
      <h3>22 μέρες διαμαρτυρίας</h3>
      <p>Με την επέμβαση της αστυνομίας δόθηκε τέλος στη διαμαρτυρία, που βάστηξε<b> 22 ημέρες,</b> με αίτημα «<b>την αμνηστία στους πολιτικούς κρατουμένους, την αυτοδιάθεση της Καταλονίας </b>και για ένα μέλλον αντάξιο για την αυτοαποκαλούμενη γενιά 14-Οκτωβρίου» (όρος που υπονοεί την ημέρα ανακοίνωσης της καταδίκης των κρατουμένων Καταλανών πολιτικών).</p>
      <p>Πέντε ημέρες πριν την εκλογική αναμέτρηση της 10ης Νοεμβρίου, η εφορευτική επιτροπή της Βαρκελώνης είχε αρνηθεί να διατάξει την απομάκρυνση του αυτοσχέδιου καταυλισμού, καθώς έκρινε πως δεν εμποδίζει την είσοδο στο εκλογικό τμήμα του πανεπιστημίου (Ουνιβερσιτάτ). Η απόφαση τούτη εξελήφθη ως νίκη του κινήματος των διαμαρτυρόμενων καταληψιών, που με τις περίπου 500 σκηνές τους είχαν κόψει την κυκλοφορία στον άξονα της Ρόνδα Σαν Αντόνι και της Γκραν Βία ντες Κορτες Καταλάς. Περίπου 3.000 άνθρωποι συμμετείχαν στις εκδηλώσεις, ομιλίες και συναυλίες που πραγματοποιούνταν στην περιοχή σε τακτική βάση.</p>
      <p>Ωστόσο, περί το διάστημα των εκλογών ξεκίνησε και ο μαρασμός της κινητοποίησης, καθώς οι νεολαίοι του κεντροαριστερού κόμματος ERC κι οι αντικαπιταλιστές της CUP ανακοίνωσαν την αποχώρησή τους και τη μεταφορά της πάλης για τα δικαιώματα στις γειτονιές.</p>
      <p>Στον <b>καταυλισμό</b> των καταληψιών παρέμειναν μόνον νέοι που πρόσκεινται στον <b>αναρχικό χώρο</b>, με αιτήματα που παρεξέκλιναν από την αρχική πολιτική διαμαρτυρία—και κυρίως αφορούσαν την παραίτηση του τοπικού «υπουργού» δημόσιας τάξης, την κατάργηση των εξώσεων και τα δικαιώματα των γυναικών και την αντιφασιστική πάλη.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>