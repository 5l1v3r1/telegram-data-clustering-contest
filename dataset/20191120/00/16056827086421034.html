<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200081"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="বাংলাদেশী সহ ১৪৫ ভারতীয়কে ফেরত পাঠিয়েছে যুক্তরাষ্ট্র"/>
    <meta property="og:description" content="যুক্তরাষ্ট্র থেকে ফেরত পাঠানো ১৪৫ জন ভারতীয় অবৈধ অভিবাসী একটি বিশেষ ফ্লাইটে করে বাংলাদেশ হয়ে ভারতের রাজধানী নয়া দিল্লিতে পৌঁছেছেন। এই ফ্লাইটে কিছু বাংলাদেশীও ছিলেন। আজ বুধবার সকালে দিল্লির ইন্দিরা গান্ধী আন্তর্জাতিক বিমানবন্দরে অবতরণ করেন ভারতীয়রা। এর মধ্যে বেশির ভাগই অবৈধ অভিবাসী। আর কিছু আছেন, যারা ভিসার নিয়মকানুন লঙ্ঘন করেছেন। বিমানবন্দরে এ বিষয়ে অবহিত কয়েকজন কর্মকর্তা বলেছেন, ওই বিশেষ ফ্লাইটে কিছু বাংলাদেশী নাগরিকও ছিলেন। এ ছাড়া ছিলেন দক্ষিণ এশিয়ার আরো কিছু নাগরিক। এ খবর দিয়েছে অনলাইন হিন্দুস্তান টাইমস। এতে বলা হয়েছে, যেসব ভারতীয়কে ফেরত পাঠানো হয়েছে তাদের বেশির ভাগই অসাধু দালাল চক্রের খপ্পরে পড়েছিলেন। আন্তজার্তিক চক্রের স্থানীয় এজেন্টরা তাদেরকে বিগত বছরগুলোতে যুক্তরাষ্ট্রে প্রবেশে সহায়তা করেছিল। অবৈধ উপায়ে তাদেরকে যুক্তরাষ্ট্রে নিয়ে যাওয়ার প্রতিশ্রুতি দিয়েছিল। আবার কিছু ভারতীয় আছেন যারা ভিসার নিয়ম লঙ্ঘন করে মেয়াদ শেষেও যুক্তরাষ্ট্রে অবস্থান করছিলেন। তাদেরকে ফেরত পাঠানো হয়েছে। ওই কর্মকর্তা আরো বলেছেন, আমরা জানতে পেরেছি ওই বিশেষ ফ্লাইটে ছিলেন কিছু বাংলাদেশী ও শ্রীলঙ্কান নাগরিক। এসব অভিবাসীর বেশির ভাগের বয়স…"/>
  </head>
  <body>
    <article>
      <h1>বাংলাদেশী সহ ১৪৫ ভারতীয়কে ফেরত পাঠিয়েছে যুক্তরাষ্ট্র</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">মানবজমিন ডেস্ক</a></address>
      <p>যুক্তরাষ্ট্র থেকে ফেরত পাঠানো ১৪৫ জন ভারতীয় অবৈধ অভিবাসী একটি বিশেষ ফ্লাইটে করে বাংলাদেশ হয়ে ভারতের রাজধানী নয়া দিল্লিতে পৌঁছেছেন। এই ফ্লাইটে কিছু বাংলাদেশীও ছিলেন। আজ বুধবার সকালে দিল্লির ইন্দিরা গান্ধী আন্তর্জাতিক বিমানবন্দরে অবতরণ করেন ভারতীয়রা। এর মধ্যে বেশির ভাগই অবৈধ অভিবাসী। আর কিছু আছেন, যারা ভিসার নিয়মকানুন লঙ্ঘন করেছেন। বিমানবন্দরে এ বিষয়ে অবহিত কয়েকজন কর্মকর্তা বলেছেন, ওই বিশেষ ফ্লাইটে কিছু বাংলাদেশী নাগরিকও ছিলেন। এ ছাড়া ছিলেন দক্ষিণ এশিয়ার আরো কিছু নাগরিক। এ খবর দিয়েছে অনলাইন হিন্দুস্তান টাইমস।</p>
      <p>এতে বলা হয়েছে, যেসব ভারতীয়কে ফেরত পাঠানো হয়েছে তাদের বেশির ভাগই অসাধু দালাল চক্রের খপ্পরে পড়েছিলেন। আন্তজার্তিক চক্রের স্থানীয় এজেন্টরা তাদেরকে বিগত বছরগুলোতে যুক্তরাষ্ট্রে প্রবেশে সহায়তা করেছিল। অবৈধ উপায়ে তাদেরকে যুক্তরাষ্ট্রে নিয়ে যাওয়ার প্রতিশ্রুতি দিয়েছিল। আবার কিছু ভারতীয় আছেন যারা ভিসার নিয়ম লঙ্ঘন করে মেয়াদ শেষেও যুক্তরাষ্ট্রে অবস্থান করছিলেন। তাদেরকে ফেরত পাঠানো হয়েছে।</p>
      <p>ওই কর্মকর্তা আরো বলেছেন, আমরা জানতে পেরেছি ওই বিশেষ ফ্লাইটে ছিলেন কিছু বাংলাদেশী ও শ্রীলঙ্কান নাগরিক। এসব অভিবাসীর বেশির ভাগের বয়স ২০ থেকে ৩৫ বছরের মধ্যে। তাদেরকে শুধু জরুরি সার্টিফিকেট দেয়া হয়েছে সফর সংক্রান্ত। এ অনুমতি ওয়ানওয়ে’র। অর্থাৎ তারা শুধু দেশে ফিরতে পারবেন।</p>
      <p>দিল্লি বিমানবন্দরের টার্মিনাল ৩ দিয়ে এসব অভিবাসীকে গ্রহণ করা হয়। ওই কর্মকর্তা বলেছেন, তাদের সম্পর্কে রেকর্ড রাখা হবে। রাখা হবে আরো কিছু ডকুমেন্ট। অতীতে আমরা দেখেছি, প্রতিজন মানুষকে যুক্তরাষ্ট্রে নিয়ে যাওয়ার বিনিময়ে দালালরা হাঁকিয়ে নেয় ১০ থেকে ১৫ লাখ রুপি। যেহেতু এসব মানুষের কিছু ভারতে ফিরে এসেছেন, তাই ভারতে এসব দালালদের চিহ্নিত করা সহজ হবে। এসব দালাল বিভিন্ন রাজ্যের। তবে সংশ্লিষ্ট রাজ্যের পুলিশের সহায়তা নেয়া হবে তাদেরকে সনাক্ত করতে। এর আগে ২৩ শে অক্টোবর একই রকম অবস্থার শিকার ১১৭ জন ভারতীয়কে দেশে ফেরত পাঠায় যুক্তরাষ্ট্র। ১৮ই অক্টোবর মেক্সিকোর তোলুকা সিটি আন্তর্জাতিক বিমানবন্দর থেকে বোয়িং ৭৪৭ বিমান বহন করে আনে ৩১১ জন ভারতীয়কে। দিল্লি পৌঁছার পর তাদেরকে নিরাপত্তা রক্ষাকারীরা তাদের জিম্মায় নিয়েছে। ফেরত পাঠানো ওই ৩১১ জন ভারতীয়র মধ্যে বেশির ভাগই পাঞ্জাব ও হরিয়ানার।</p>
      <p>এই বিভাগের সর্বাধিক পঠিত</p>
    </article>
  </body>
</html>