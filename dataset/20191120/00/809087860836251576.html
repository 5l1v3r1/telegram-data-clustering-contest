<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Francuska+gildia+re%C5%BCyser%C3%B3w+zawiesi+Pola%C5%84skiego-135554"/>
    <meta property="og:site_name" content="Filmweb"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Francuska gildia reżyserów zawiesi Polańskiego?"/>
    <meta property="og:description" content="Odbędzie się głosowanie w sprawie nowych zasad funkcjonowania gildii."/>
  </head>
  <body>
    <article>
      <h1>Francuska gildia reżyserów zawiesi Polańskiego?</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Jakub Popielecki</a></address>
      <p>W reakcji na nowe oskarżenia pod adresem <a href="https://www.filmweb.pl/person/Roman.Polanski">Romana Polańskiego</a> francuska gildia zrzeszająca reżyserów, scenarzystów i producentów (ARP) zaproponowała wprowadzenie zasad, którym podlegać będą członkowie podejrzani o przestępstwa na tle seksualnym. Ich wejście w życie będzie skutkowało zawieszeniem <a href="https://www.filmweb.pl/person/Roman.Polanski">Polańskiego</a> w prawach członka gildii.</p>
      <p>Przypomnijmy: dwa tygodnie temu była francuska aktorka i modelka <a href="https://www.filmweb.pl/person/Valentine+Monnier-142127">Valentine Monnier</a> oskarżyła <a href="https://www.filmweb.pl/person/Roman.Polanski">Polańskiego</a> o gwałt. Do zdarzenia doszło podobno zimą 1975 roku w domu reżysera w alpejskim kurorcie Gstaad. Ofiara miała wtedy 18 lat. <br/><br/>Nowe zasady proponowane przez gildię mają polegać na <i>zawieszeniu członkostwa osoby, której postawiono zarzuty, oraz na wydaleniu osoby skazanej, zwłaszcza za popełnienie przestępstwa na tle seksualnym</i>, wyjaśnił przewodniczący <a href="https://www.filmweb.pl/person/Pierre+Jolivet-51147">Pierre Jolivet</a>. <br/><br/>Propozycja nowych reguł zostanie poddana głosowaniu na zebraniu organizacji zrzeszającej 200 członków. Posiedzenie generalne gildii zwykle ma miejsce wiosną, ale odbędzie się specjalna sesja głosowania w sprawie nowej zasady. <br/><br/><a href="https://www.filmweb.pl/person/Pierre+Jolivet-51147">Jolivet</a> wyjaśnił, że nowe zasady <i>dotkną <a href="https://www.filmweb.pl/person/Roman.Polanski">Polańskiego</a>, którego sprawa sądowa w USA sprzed lat jest wciąż otwarta. Minęło 40 lat od jego pierwszej sprawy. Myślę, że w międzyczasie świat bardzo się zmienił. Przestępstwa są te same, ale postrzegamy je inaczej. Można schować głowę w piasek i udawać, że nic się nie zmieniło. Ale tak nie jest i bierzemy to pod uwagę. Nasze działania są rezultatem owej decyzji.</i></p>
    </article>
  </body>
</html>