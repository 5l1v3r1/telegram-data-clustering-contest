<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kybernhsh-mhtsotakh-xhlwnei-dia-ths-plagias-odoy-th-monimothta-sto-dhmosio"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Κυβέρνηση Μητσοτάκη: Ξηλώνει δια της πλαγίας οδού τη μονιμότητα στο δημόσιο"/>
    <meta property="og:description" content="Πράσινο φως από Μαξίμου για... ελαφρύ κράτος με ευέλικτο προσωπικό και ιδιωτικοοικονομικά κριτήρια"/>
  </head>
  <body>
    <article>
      <h1>Κυβέρνηση Μητσοτάκη: Ξηλώνει δια της πλαγίας οδού τη μονιμότητα στο δημόσιο</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Παναγιώτα Μπίτσικα</a></address>
      <h4>Πράσινο φως από Μαξίμου για... ελαφρύ κράτος με ευέλικτο προσωπικό και ιδιωτικοοικονομικά κριτήρια</h4>
      <p>Η κυβέρνηση της ΝΔ ξηλώνει το πουλόβερ της μονιμότητας στο δημόσιο διά της πλάγιας οδού. Βάζει σε εφαρμογή το νεοφιλελεύθερο αφήγημα για το… ελαφρύ κράτος με ευέλικτο προσωπικό, στο οποίο επικρατούν ιδιωτικοοικονομικά κριτήρια. Ενα δημόσιο-τροχονόμος των ιδιωτών που αναλαμβάνουν τις υπηρεσίες του, χωρίς καν να τους… κόβει κλήσεις, όπως λέει χαρακτηριστικά στέλεχος της δημόσιας διοίκησης.</p>
      <p>Άλλωστε σε υπουργικά πόστα υπάρχουν πολλοί «γαλάζιοι» κήρυκες υπέρ του τέλους της μονιμότητας, όπως ο νυν γενικός γραμματέας Συντονισμού Διαχείρισης Αποβλήτων του υπουργείου Περιβάλλοντος Μανώλης Γραφάκος, ο οποίος ως μέλος της πολιτικής επιτροπής της ΝΔ και αναπληρωτής γραμματέας προγράμματος το 2016 είχε γράψει μανιφέστο για την άρση της μονιμότητας, τη μη πρόσληψη νέων μόνιμων αλλά και την αλλαγή του δημοσιοϋπαλληλικού κώδικα. Από κοντά νεοφιλελεύθεροι με… Δράση όπως ο Θόδωρος Σκυλακάκης ο οποίος από χρόνια πίνει νερό στο όνομα της σμίκρυνσης του δημοσίου και τώρα ως υφυπουργός Οικονομικών δίνει… δημοσιονομικό ρυθμό.</p>
      <h3>Παιχνίδι προς όφελος ιδιωτών</h3>
      <p>Προεξάρχοντος του πρωθυπουργού Κυριάκου Μητσοτάκη,η κρατική μηχανή τίθεται σε λειτουργία… απεξάρτησης από τη μονιμότητα. Ο ρόλος του Κωστή Χατζηδάκη ως υπουργού Ενέργειας είναι κρίσιμος. Με το κεντρώο προφίλ του πλασάρει το ιδεολογικό καύσιμο για αναδιαρθρώσεις στο δημόσιο στο νεοφιλελεύθερο παιχνίδι τού «πάρ’ τα όλα» εις όφελος των ιδιωτών.</p>
      <p>Την ίδια ώρα, όμως, ο φόβος της σύγκρουσης με τους συνδικαλιστές, περιλαμβανομένων και εκείνων της ΝΔ, δυσκολεύει τις ευθείες κινήσεις της κυβέρνησης Μητσοτάκη. Γι’ αυτό χειρίζεται πρώτα επικοινωνιακά και διά της τεθλασμένης τις υποθέσεις που μπορεί να προκαλέσουν αντιπαραθέσεις. Χρησιμοποιεί δούρειους ίππους, όπως είναι το εργαλείο της βαθμολόγησης/αξιολόγησης στο δημόσιο.</p>
      <p>Δεν είναι περίεργο ότι το Μαξίμου έστειλε μήνυμα για την άρση της μονιμότητας μέσω… ΔΕΗ η οποία δεν διέπεται από τους κανόνες της συνταγματικής προστασίας περί μονιμότητας! Το ίδιο ισχύει και για άλλες πρώην ΔΕΚΟ καθώς οι περισσότεροι εκ των εργαζόμενων των πρώην ΔΕΚΟ είναι ιδιωτικού δικαίου αορίστου χρόνου (ΙΔΑΧ). Γιατί; Η κυβέρνηση Μητσοτάκη χρησιμοποίησε τη… σκακιστική τακτική της φουρκέτας. Περνά έτσι επικοινωνιακά τη λογική του τέλους των… ρετιρέ. Ανοίγει δίοδο για την κατεδάφιση δικαιωμάτων με αλλαγή των όρων εργασίας στις πρώην επιχειρήσεις του δημοσίου, στις οποίες είναι ανοιχτό το ενδεχόμενο να επικρατήσουν ακόμη και οι ατομικές συμβάσεις εργασίας. Και κυρίως χτυπά καμπάνα για τις επόμενες κινήσεις στον στενό και ευρύτερο δημόσιο τομέα και κυρίως σε ανέγγιχτα νομικά πρόσωπα δημοσίου δικαίου (ΝΠΔΔ).</p>
      <p>Οι περίπου 50.000 εργαζόμενοι ιδιωτικού δικαίου αορίστου χρόνου οι οποίοι περιλαμβάνονται στον σκληρό πυρήνα του τακτικού προσωπικού στον δημόσιο τομέα αποτελούν το πιο ευάλωτο κομμάτι εργαζομένων στην όποια πολιτική απόφαση για μείωση προσωπικού. Το τακτικό προσωπικό του δημόσιου τομέα (ΙΔΑΧ), σύμφωνα</p>
      <p>με επίσημα στοιχεία του Μητρώου Ανθρώπινου Δυναμικού του ελληνικού δημοσίου (Ιούνιος 2019), είναι 564.941 υπάλληλοι. Το έκτακτο προσωπικό (ορισμένου χρόνου – συμβάσεις έργου – ωρομίσθιοι και μετακλητοί) είναι 105.267.</p>
      <p>Παράλληλα, το τακτικό προσωπικό των νομικών προσώπων ιδιωτικού δικαίου (ΝΠΙΔ) αριθμεί 35.779 και το έκτακτο 17.919 εργαζόμενους. Εκτός από τους έκτακτους, η δικλίδα της μονιμότητας δεν προστατεύει όσους εργάζονται σε ΝΠΙΔ ούτε και τους ιδιωτικού δικαίου αορίστου χρόνου οι οποίοι εργάζονται κυρίως στα ΝΠΔΔ και στους εποπτευόμενους φορείς υπουργείων αλλά και οργανισμών τοπικής αυτοδιοίκησης (ΟΤΑ).</p>
      <h3>Έχουν τρόπους για «πετσόκομμα»</h3>
      <p>Βέβαια, ακόμη και για τους μόνιμους που χαίρουν της συνταγματικής προστασίας περί μονιμότητας υπάρχουν νομικά τερτίπια που μπορεί να χρησιμοποιηθούν όταν οι κυβερνητικοί ταγοί θελήσουν να «πετσοκόψουν» προσωπικό. Εχουν τρόπους: είτε με κατάργηση της μόνιμης θέσης είτε με χρήση αξιολογικής κρίσης με αρνητικό πρόσημο είτε ακόμη και με πειθαρχικές παραπομπές. Το έχουν δείξει άλλωστε η κυβέρνηση Σαμαρά – Βενιζέλου και ο τότε υπουργός Διοικητικής Ανασυγκρότησης Κυρ. Μητσοτάκης.</p>
      <p>Όμως ο Κυρ. Μητσοτάκης ως πρωθυπουργός δεν βιάζεται έχοντας την υπουργική εμπειρία του 2013-15 και ιδιαίτερα με το ζήτημα του δημοσίου έχει καεί στον χυλό και φυσά και το γιαούρτι. Μια από τις μεθόδους που ήδη αξιοποιεί η κυβέρνηση της ΝΔ είναι οι νομοθετικές ρυθμίσεις, που ανοίγουν τον δρόμο για να περάσουν υπηρεσίες του δημοσίου και των ΟΤΑ σε ιδιώτες (από διοικητικές και ιατρικές υπηρεσίες έως την καθαριότητα, τη συντήρηση πρασίνου στους δήμους κ.λπ.), με ό,τι σημαίνει αυτό.</p>
      <p>Σε όλο τον κυβερνητικό μηχανισμό έχουν μπει σε θέσεις-κλειδιά στελέχη που υμνούν τη δύναμη της</p>
      <p>Από τις πιο θορυβώδεις και ιδεολογικά νεοφιλελεύθερες μεταγραφές που έκανε ο Κυρ. Μητσοτάκης μετά την ανάληψη της προεδρίας της ΝΔ ήταν στελέχη της Δράσης που έφτασαν ως τα ψηφοδέλτια των εθνικών εκλογών και των ευρωεκλογών, όπως ο Αντώνης Αβραντίνης ο οποίος κάρφωνε την κυβερνητική περίοδο Κώστα Καραμανλή για τη διόγκωση του δημοσίου και μιλούσε για… τριακόσιες χιλιάδες περιττούς δημόσιους υπαλλήλους. Ο πρόεδρος της Δράσης, ο οικονομολόγος Θ. Σκυλακάκης, ανταμείφθηκε για τη συνεργασία του με τη ΝΔ με την τοποθέτησή του ως υφυπουργού Οικονομικών αρμόδιου για τη δημοσιονομική πολιτική. Ο εξωκοινοβουλευτικός τεχνοκράτης πορεύεται στη λογική της Δράσης για την εφαρμογή ακραίας νεοφιλελεύθερης πολιτικής στην οικονομία σχετικά με τις αποκρατικοποιήσεις, μικρό και σφιχτό δημόσιο, υπαλλήλους χωρίς μονιμότητα, μικρή φορολογία στις επιχειρήσεις του μικρού κράτους, όπως και χαμηλή φορολογία των επιχειρήσεων.</p>
      <p>Αξίζει να σημειωθεί ότι έχουν πέσει στο τραπέζι σκέψεις σχετικά με δοκιμαστική περίοδο στο δημόσιο για νεοεισερχομένους, ακόμη και με σχέση ορισμένου χρόνου, ώστε στην πορεία να εξετάζεται αν θα μονιμοποιηθούν ή όχι. Εχει συζητηθεί σε κυβερνητικούς κύκλους το ζήτημα της αλλαγής του δημοσιοϋπαλληλικού κώδικα περί πειθαρχικών ποινών και αποδοτικότητας. Την ίδια ώρα διερευνάται το ζήτημα της διετούς δοκιμαστικής υπηρεσίας για μονιμοποίηση που αφορά δημόσιους υπαλλήλους.</p>
      <h3>Στο ίδιο μήκος κύματος με τον Κυριάκο</h3>
      <p>Είναι αξιοσημείωτο ότι προ τριετίας ο νυν γενικός γραμματέας Συντονισμού Διαχείρισης Αποβλήτων Μ. Γραφάκος, πρώην δήμαρχος Μελισσίων, υπέγραφε κείμενο (liberal.gr) στο οποίο πρότεινε μεταξύ άλλων: «Ολοι οι νέοι υπάλληλοι που θα απασχολούνται στο δημόσιο να είναι υπάλληλοι ορισμένου ή αορίστου χρόνου και όχι μόνιμοι δημόσιοι υπάλληλοι, άρα τέλος στις προσλήψεις δημοσίων υπαλλήλων όπως τις ξέρουμε σήμερα». Παράλληλα, με πρότυπο τον ιδιωτικό τομέα αναδεικνύει ως μείζον να υπάρξουν αλλαγές στον δημοσιοϋπαλληλικό κώδικα με δυνατότητα αφενός να τίθενται σε διαθεσιμότητα εργαζόμενοι για ορισμένο χρονικό διάστημα, αφετέρου να απομακρύνονται όσοι αξιολογηθούν ως ανεπαρκείς για τα καθήκοντα που τους ανατέθηκαν.</p>
      <p>Όλα αυτά είναι στο ίδιο μήκος κύματος με τις δηλώσεις Μητσοτάκη προ πενταετίας, όταν θεωρούσε ώριμη την έναρξη της συζήτησης περί άρσης της μονιμότητας (Βήμα FM). Μάλιστα σημείωνε ότι η ήπια εκδοχή είναι να αφορά τους νεοπροσλαμβανόμενους στο δημόσιο. Πρώτο βήμα, κατά τον Κυρ. Μητσοτάκη του 2014, ήταν να εφαρμοστεί κατά τη δοκιμαστική διετία και όποιοι δεν ανταποκρίνονται στις απαιτήσεις του δημοσίου, να μην αποκτούν το καθεστώς του μόνιμου δημόσιου υπαλλήλου...</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>