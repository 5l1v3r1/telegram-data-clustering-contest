<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774124,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="&quot;אם היו מביאים מישהו להחליף אותך בתפקיד, מה הדבר הראשון שהוא היה משנה?&quot;"/>
    <meta property="og:description" content="אביעד הראל, מנכ&quot;ל Sisense ישראל מקדיש 20% מזמנו לראיונות עבודה. בתור מי שהקים את השלוחה של החברה בארה&quot;ב יש לו תובנות על ההבדלים בגיוס עובדים אמריקאים לעומת ישראלים. &quot;בארה&quot;ב אנשים מתכוננים לראיון עבודה במשך חודשים וזה יכול להיות מטעה&quot;"/>
  </head>
  <body>
    <article>
      <h1>"אם היו מביאים מישהו להחליף אותך בתפקיד, מה הדבר הראשון שהוא היה משנה?"</h1>
      <h2>אביעד הראל, מנכ"ל Sisense ישראל מקדיש 20% מזמנו לראיונות עבודה. בתור מי שהקים את השלוחה של החברה בארה"ב יש לו תובנות על ההבדלים בגיוס עובדים אמריקאים לעומת ישראלים. "בארה"ב אנשים מתכוננים לראיון עבודה במשך חודשים וזה יכול להיות מטעה"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">מעין מנלה</a></address>
      <p>אחת השאלות המועדפות על אביעד הראל, מייסד משותף ומנכ"ל סייסנס (Sisense) ישראל בראיונות עבודה היא שאלה שהוא 'אימץ' ממרואיין. השאלה, "אם היו מחליפים אותך מהתפקיד הנוכחי שלך במישהו אחר, מה הדבר הראשון שהוא היה משנה?" נועדה בעצם לגרום למועמד להסתכל פנימה על עצמו ועל העבודה שלו בשנה האחרונה ולהבין באמת מה הוא היה יכול לעשות יותר טוב ומה הוא הזניח. "כולנו יודעים שאנחנו צריכים ללכת לחדר כושר אבל זה מסוג הדברים שיותר קשה לעשות אותם", אומר הראל. את השאלה הוא אימץ לאחר שבסוף ראיון עבודה ביקש ממועמד פידבק והוא השיב שהראל היה יכול ללמוד עליו יותר לו היה שואל אותו את השאלה הזו.</p>
      <p>הראל הוא אחד ממייסדי החברה ונמצא בה 15 שנים מאז הקמתה. הוא הקים את האתר בארה"ב שם מועסקים כ-250 עובדים ומנהל בישראל כ-350 עובדים. כחמישית מזמנו מוקדש לראיונות ופגישות עם מועמדים לעבודה. "אני גם אוהב לראיין וגם חושב שזה קריטי. בסופו של דבר זו כמעט קלישאה שאנחנו שווים מה שהצוות שלנו שווה. כמנהל בכיר ברורה לי החשיבות של לגייס את האנשים הנכונים למשימה הנכונה. בעבר ראיינתי כמעט כל אדם שהגיע היום מפאת הגודל אני מתמקד בתפקידי מפתח".</p>
      <p>כמי שהקים את שלוחת החברה בארה"ב, להראל הרבה תובנות לגבי ההבדלים בין גיוס עובדים אמריקאים לישראלים. "אחד האתגרים הגדולים הוא לזהות התאמה לתרבות לפני ההתאמה המקצועית וברגע שאתה עובר לתרבות אחרת היכולת שלך 'להריח' אנשים היא לא הכי טובה ולכן בהתחלה נעזרתי בהמון אנשים עד שלמדתי את התרבות. גייסתי את האנשים הראשונים שעזרו לי לגייס אחר כך, למדתי את התרבות, למדתי לעבוד עם האנשים, למדתי להבין איך הם ניגשים לראיון עבודה. אחד הדברים הכי בולטים הוא שבארה"ב אנשים מתכוננים חודשים לראיון עבודה בארה"ב וזה יכול להיות מטעה. מצד אחד אנשים מכירים את החברה ואותך, מה שיכול לייצר רושם מאוד טוב אבל גם, מצד שני, להסתיר המון דברים", הוא מספר. בנוסף, בארה"ב אנשים תופסים את המקצוע שלהם כמשהו יותר עמוק וכך גם את הגדילה וההתפתחות המקצועית שלהם. בישראל אנשים רוצים לגדול גם רוחבית בחברה. לכן, אם יש פונקציה בארגון שרוצים להרחיב לצדדים אז צריך לקחת את זה בחשבון ולקחת מישהו עם רצון לגדול גם לתחומים אחרים. אגב, המוכנות של המועמדים האמריקאים לראיון לרוב אינה מתבטאת בשאלות המפורטות כאן אותן אוהב הראל לשאול בראיונות עבודה. "הם מוכנים בעיקר לשאלות המקצועיות, ואמנם מתכוננים גם לשאלות פרסונליות, אבל כאשר נקודת המבט הנדרשת היא חיצונית יותר המוכנות שלהם פחות באה לידי ביטוי".</p>
      <p>פילוסופיית הראיון שלו היא לתת למועמד לדבר כמה שיותר ולספר על דברים שהוא חושב שמעניינים מכיוון שזה יכול לחשוף גם דברים טובים וגם דברים פחות טובים תוך כדי שהוא שואל שאלות מכווינות בלבד.</p>
      <p>אלה השאלות שהראל אוהב לשאול בראיונות עבודה:</p>
      <p>
        <b>1. אם היו מחליפים אותך מהתפקיד הנוכחי שלך במישהו אחר, מה הדבר הראשון שהוא היה משנה?</b>
      </p>
      <p>השאלה הזאת מבטאת את היכולת של המועמד להסתכל על התקופה האחרונה שלו בתפקיד ולהבין בצורה מזוקקת את מה הוא לא עשה טוב. בניגוד לשאלה הסטנדרטית של "מה היית משפר בתפקוד שלך", שהתשובה אליה בדרך כלל סתמית כמו "לפעמים אני צריך לדעת לעבוד פחות קשה" , השאלה הזאת מכוונת לתשובה יותר אותנטית. אמנם מועמדים מתוחכמים יודעים שזו גירסא לשאלה "מה אתה צריך לשפר" אבל הניסוח שלה דורש מהמועד להסתכל בעיניים חיצוניות על התפקיד שלו.</p>
      <p>"לא מזמן מועמד לתפקיד בכיר בחברה נתן לי תשובה שהדבר שהיה משנה זה ארגון מחדש של מקום העבודה שלו. זה פתח פתח לשיחה מאוד מעניינת על מה הבעיות בארגון שלו ולמה הוא לא עשה את זה קודם. תוך כדי הראיון הוא הבין שהארגון שלו מגביל אותו בלהוציא לפועל את המשימות. זה הראה לי גם שהוא חושב בצורה אסטרטגית על הבעיות", הוא אומר.</p>
      <p>תשובות לא טובות לשאלה הזאת הן "הייתי עובד יותר שעות" או "מנסה לעבוד טוב יותר עם האנשים סביבי" - הן מראות על חשיבה שטחית.</p>
      <figure>
        <img src="https://images1.calcalist.co.il/PicServer3/2019/11/20/948732/Aviad-Harel-SISENSE_l.jpg"/>
        <figcaption>אביעד הראל, מנכ"ל Sisense ישראל <br/>צילום: sisense</figcaption>
      </figure>
      <p>
        <b>2. מה הוא ה'רוטב הסודי' (Secret sauce) שאת/ה מביא איתך?</b>
      </p>
      <p>השאלה פה היא בעצם למה את טוב יותר מאחרים? מה מייחד אותך? "רוב המועמדים חזקים. רק החזקים באמת יודעים מה מייחד אותם", אומר הראל. השאלה מאפשרת לראות איך האדם מעריך את עצמו ומהן נקודות החוזקה שלו – מה הופך אותו לייחודי מול המועמדים האחרים. </p>
      <p>"לדוגמא, הגיע אלי לאחרונה מועמד שהשיב שהדבר שמייחד אותו זו היכולת להסתכל על סיטואציה בצורה א-לינארית. הוא אמר שהוא לא האדם הכי מסודר בעולם, אבל הוא כן יכול לקחת סיטואציה שהיא מאוד לא מסודרת ולהפיק ממנה תובנות מאוד ברורות. זה מראה על חשיבה מאוד יצירתית והתאמה לתפקידים מאוד מסויימים. </p>
      <p>לעומת זאת, בשאלה הזאת תשובה מתחמקת היא תמיד אינדיקציה לכך שהמועמד לא באמת עבר תהליך מחשבתי עמוק. שהוא לא יידע להשתפר בחולשות שלו או לבנות סביבו צוות שייחפה על החולשות האלה. תשובות כמו 'אני חושב אסטרטגית' או 'עובד טוב בצוות' הן תשובות שמראות חוסר עומק".</p>
      <p>
        <b>3. מה הדבר הזה שאנשים חושבים עליך וכשמכירים אותך לעומק מגלים שזו טעות?</b>
      </p>
      <p>המטרה של שאלה זו היא לנסות לזהות 'מלכודות רושם ראשוני' או להתגבר בעצם על הרושם הראשוני. הראל מודה שזה לא תמיד עובד אבל לפעמים השאלה כן מאפשרת לגלות דברים מפתיעים על המועמדים. "בגיוס של אנשים בטח מתרבויות אחרות, או בראיון עבודה – רושם ראשוני משחק תפקיד. התפקיד שלנו בתור מראיינים הוא לראות מעבר לרושם הראשוני. אם אתה רואה אדם מאוד מסודר אתה מסיק עליו דברים ומגבש תפיסה לגבי מי הוא. לפעמים התשובה לשאלה הזאת נותנת גוון נוסף לאדם שיושב מולך.</p>
      <p>לדוגמא אדם בתחום הפיננסים שגיליתי שלא רק שעוסק בספורט אקסטרים אלא גם פעיל בברנינג מן העולם. זה אדם שבארגון שצריך כזאת משרה הייתי מתאים אותו לבניית מודלים כלכליים ופחות אחראי על תזרים המזומנים. לנצל את הידע שלו בתחום וגם את הכישורים והגוון הנוסף", הוא אומר.</p>
    </article>
  </body>
</html>