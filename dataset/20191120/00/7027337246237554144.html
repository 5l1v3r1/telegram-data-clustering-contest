<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699234/%D8%AA%D8%A8%D8%B9%DB%8C%D8%B6-%D9%88-%D8%A8%DB%8C%E2%80%8C%D8%B9%D8%AF%D8%A7%D9%84%D8%AA%DB%8C-%D8%B9%D9%84%D8%AA-%D8%A7%D8%B5%D9%84%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%B3%D8%AA-%D9%86%D8%A8%D9%88%D8%AF-%D8%AA%D8%B4%DA%A9%D9%84-%D9%88-%D8%A7%D8%AD%D8%B2%D8%A7%D8%A8-%D9%82%D9%88%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B1%D8%A7-%D8%A8%D9%87-%D8%AE%D8%B4%D9%88%D9%86%D8%AA-%D9%85%DB%8C%E2%80%8C%DA%A9%D8%B4%D8%A7%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="تبعیض و بی‌عدالتی علت اصلی اعتراضات است/ نبود تشکل و احزاب قوی، اعتراضات را به خشونت می‌کشاند"/>
    <meta property="og:description" content="هیچ تعریفی از اعتراضات مسالمت‌آمیز وجود ندارد/ موضوع قیمت بنزین به حاشیه رفته است مقدمات جراحی سنگین جامعه و حکومت فراهم نبود."/>
  </head>
  <body>
    <article>
      <h1>تبعیض و بی‌عدالتی علت اصلی اعتراضات است/ نبود تشکل و احزاب قوی، اعتراضات را به خشونت می‌کشاند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>هیچ تعریفی از اعتراضات مسالمت‌آمیز وجود ندارد/ موضوع قیمت بنزین به حاشیه رفته است مقدمات جراحی سنگین جامعه و حکومت فراهم نبود.</b>
      </p>
      <p>عصر ایران،فاطمه صابری- فضای بعضی از نقاط ایران از بامداد روز جمعه 24 آبان ماه هم‌زمان با اعلام ناگهانی خبر سهمیه‌بندی بنزین ملتهب شده است. <br/><br/>این تجمعات که ابتدا آرام بود و خبر و تصاویر آن برخلاف معمول در برخی خبرگزاری‌های رسمی و به‌صورت خاص در صداوسیما هم منتشر شد ساعاتی بعد به خشونت کشیده شد.</p>
      <p>به دلیل قطع اینترنت در سراسر ایران دسترسی به شبکه‌های اجتماعی ممکن نیست. اما بر اساس خبرهای منتشرشده در رسانه‌های داخلی و برخی ویدئوهای شهروندان می‌توان شاهد تخریب، از بانک‌ها تا کیوسک تلفن همگانی، نرده‌های بلوار،پل عابر پیاده،مصلی و...بود.در طرف مقابل هم برخی معترضان می‌گویند که تخریب کار ما نیست و نفرات یا جریان سومی در حال تخریب اموال عمومی است.</p>
      <figure>
        <img src="https://cdn.asriran.com/files/fa/news/1398/8/29/1038878_703.png"/>
      </figure>
      <p>در همین ارتباط آذر منصوری قائم‌مقام حزب اتحاد ملت ایران اسلامی در گفت‌وگو با عصر ایران از فقدان احزاب،سندیکاها و تشکل‌های موثر مردمی در هنگامه‌ی چنین بحران‌هایی سخن گفت و در تحلیل خشم معترضان هم توضیح داد؛شماری از شهروندان به‌شدت بااحساس تبعیض و بی‌عدالتی در جامعه مواجه هستند.<br/><br/>منصوری با ذکر این نکته که در مورد تغییرات ایجادشده در نحوه توزیع و قیمت بنزین تقریبا هیچ نظر منفی مخالف توزیع یارانه‌های پنهان و آشکاری که باید در جهت کاهش فاصله طبقاتی و‌ تقویت شاخص‌های رفاه اجتماعی به کار گرفته شود، نیست به عصر ایران گفت؛اما در خصوص روش‌های به کار گرفته‌شده نقدهایی وارد است که باید کارشناسان امر راجع به آن اظهارنظر کنند.<br/><br/>این فعال سیاسی اصلاح‌طلب در خصوص نحوه تصمیم‌گیری و سهم نهادهای مسئول در این ارتباط هم توضیح داد؛در این زمینه هم انتقاداتی وارد است که آن هم باید در جای خود مورد نقد و آسیب‌شناسی قرار گیرد.<br/>منصوری با اشاره به این‌که وقتی تصمیمات در سطحی است که با زندگی روزمره مردم ارتباط پیدا می‌کند،باید هماهنگی لازم بین نهادهای مسئول انجام شده باشد؛آن‌ها باید از تصمیم گرفته‌شده دفاع کنند و افکار عمومی ظرفیت پذیرش این تصمیمات را داشته باشند.</p>
      <p>
        <b>مقدمات جراحی سنگین جامعه و حکومت فراهم نبود</b>
      </p>
      <p>عضو شورای مرکزی حزب اتحاد ملت ایران اسلامی مهم‌ترین نقد به تصمیم اخیر را این‌گونه شرح داد؛ این‌که هماهنگی‌ها قبل از اعلام و اجرای این تصمیم صورت نگرفته بود جای نقد دارد. به نحوی که پس از اجرا نه تنها هیچ‌یک از نهادهای مسئول بخصوص در ساعات اولیه، همراهی نکردند و افکار عمومی هم آمادگی لازم را نداشتند، بلکه برخی از رسانه‌های وابسته به نهادهای خاص عملا خط دامن زدن به اعتراضات را پیگیری می‌کردند.<br/>او اضافه کرد؛این موارد از عدم هماهنگی در اتخاذ تصمیمی است که حکم جراحی سنگینی برای جامعه و حکومت داشت که به‌هیچ‌وجه مقدمات لازم برای این جراحی فراهم نشده بود؛فارغ از درست و یا غلط بودن این تصمیم و فرآیندی که برای آن طی شده است.</p>
      <p>
        <b>اعتراض طبقات کم برخوردارتر</b>
      </p>
      <p>منصوری قطع اینترنت را شاهد مثال خود ذکر کرد و گفت؛وقتی حجم اعتراضات به حدی دامنه پیدا می‌کند که بیش از ۱۰۰شهر را در بر می‌گیرد و گفته می‌شود که به خاطر حفظ امنیت دسترسی شهروندان به اینترنت قطع می‌شود،نشان از این عدم آمادگی و پیش‌بینی‌های لازم برای انجام آن است.<br/><br/>این فعال سیاسی با اشاره به این‌که وقتی از مرکز شهرها به سمت حاشیه‌ها این اعتراضات بیشتر می‌شود گفت؛ این موارد نشان از اعتراض طبقات کم برخوردارتر از تغییرات به وجود آمده از توزیع و قیمت بنزین است.</p>
      <p>
        <b>هیچ تعریفی از اعتراضات مسالمت‌آمیز وجود ندارد</b>
      </p>
      <p>قائم‌مقام حزب اتحاد ملت ایران اسلامی با ذکر این نکته که هیچ سازوکاری هم برای اعتراض مسالمت‌آمیز و مدنی شهروندان وجود ندارد گفت حتی هیچ تعریفی هم از این نوع اعتراضات وجود ندارد.<br/><br/>منصوری افزود؛ناگفته پیداست که وقتی اعتراضی در ایران شکل می‌گیرد مخالفین ایران روی موج آن سوار می‌شوند و بهره‌برداری‌های خود را دارند و صورت‌مسئله اصلی که تحریم‌ها بخشی از آن است به حاشیه می‌رود و انگشت اتهام به سمت ایران گرفته می‌شود.</p>
      <p><b>موضوع قیمت بنزین به حاشیه رفته است</b><br/><br/>این فعال سیاسی توضیح داد؛باید توجه کرد که مثلا در استان تهران اعتراضات در نقاطی شکل گرفت که در دوره‌های گذشته بی‌سابقه بوده است و تقریبا تمام شهرستان‌های استان تهران مشمول اعتراض به قیمت بنزین بودند.<br/><br/>قائم‌مقام حزب اتحاد ملت ایران اسلامی با ذکر این نکته که اعتراض‌ها عموما ابتدا از بنزین شروع شد، اما شعارهایی که در ادامه مطرح شد در حدی بود که موضوع قیمت بنزین هم به‌سرعت به حاشیه رفت و نارضایتی جنبه فراگیرتری به خود گرفت و همچنان نیز نگرانی از بابت ادامه آن وجود دارد.<br/><br/>منصوری پرداختن به این اعتراض‌ها را بدون توجه به دلایلی که موجب انباشت نارضایتی در طبقات کم برخوردار شده را هم پاک کردن صورت‌مسئله عنوان کرد.<br/><br/>به باور این فعال سیاسی تا زمانی که اقتصاد ایران در گروه سیاست است این وضعیت تداوم خواهد داشت.<br/>تداومی که به گفته منصوری،به این باور در جامعه ما دامن می‌زند که مواهب، امتیازات و منابع موجود، نه تنها عادلانه توزیع نمی‌شود و همه شهروندان از فرصت برابر برخوردار نیستند، بلکه فقط گروه‌ها و طبقاتی خاص هستند که مشمول این برخورداری‌ها و فرصت‌ها هستند.<br/><br/>قائم‌مقام حزب اتحاد ملت ایران اسلامی علت اصلی اعتراض‌های اخیر را به حس و باور به تبعیض و بی‌عدالتی در جامعه مرتبط دانست. <br/><br/>منصوری افزود؛لازمه مهم همراهی مردم با تصمیمات نظام در شرایط سخت،این است که باور کنند حاکمیت از همه امکانات و منابع برای کرامت بخشیدن به شهروندان و به رسمیت شناختن حق شهروندی همه شهروندان استفاده می‌کند؛این رمز اصلی پیشرفت جوامع است.</p>
      <p><b>فقدان نهادهای موثر در ایران</b><br/><br/>قائم‌مقام حزب اتحاد ملت ایران اسلامی در ادامه از حلقه مفقوده نهادهای واسط در چنین بحران‌هایی یاد کرد و گفت؛در هنگامه‌ی این بحران‌ها باید سندیکاها،تشکل‌ها و احزابی که مطالبات مردم را نمایندگی و پیگیری کنند حضور قدرتمندانه و اثرگذاری داشته باشند.تا در این بزنگاه‌ها ظرفیت‌های به رسمیت شناخته شدن اعتراضات شهروندان را داشته باشند درحالی‌که ما فاقد این ظرفیت‌ها و نهادهای مؤثر هستیم.<br/><br/>منصوری در پایان گفت؛در چنین شرایطی طبیعی است که مجموعه عوامل درونی و بیرونی موجب به خشونت کشیده شدن هر نوع اعتراضی می‌شود.</p>
    </article>
  </body>
</html>