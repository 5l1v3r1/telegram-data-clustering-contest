<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699331/%D8%B3%D8%AE%D9%86%DA%AF%D9%88%DB%8C-%D8%B3%D9%BE%D8%A7%D9%87-%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%B1%D8%B4%D8%A7%D8%AE%D9%87%E2%80%8C%D9%87%D8%A7%DB%8C-%DA%A9%D9%84%DB%8C%D8%AF%DB%8C-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-4-%D8%A7%D8%B3%D8%AA%D8%A7%D9%86-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سخنگوی سپاه: دستگیری سرشاخه‌های کلیدی ناآرامی‌ها در 4 استان کشور"/>
    <meta property="og:description" content="سخنگوی سپاه پاسداران انقلاب اسلامی، گفت: در چهار استان کشور سرشاخه‌های کلیدی ایجاد کننده ناآرامی‌ها و اغتشاشات دستگیر شده اند."/>
  </head>
  <body>
    <article>
      <h1>سخنگوی سپاه: دستگیری سرشاخه‌های کلیدی ناآرامی‌ها در 4 استان کشور</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1039027_588.jpg"/>
      </figure>
      <p>سخنگوی سپاه پاسداران انقلاب اسلامی، گفت: در چهار استان کشور سرشاخه‌های کلیدی ایجاد کننده ناآرامی‌ها و اغتشاشات دستگیر شده اند.</p>
      <p>به گزارش خبرنگار مهر، سردار رمضان شریف چهارشنبه شب در حاشیه یادواره ۱۶۶ شهید شهرستان مرزی آستارا در جمع خبرنگاران، اظهار کرد: در استان‌های البرز، شیراز، تهران و خوزستان سرشاخه‌های ایجاد کننده ناآرامی و اغتشاشات که با سرویس‌های امنیتی بیگانه در ارتباط بودند، توسط دستگاه‌های امنیتی و اطلاعاتی جمهوری اسلامی ایران دستگیر شده اند.</p>
      <p>وی با بیان اینکه ناآرامی ها مهار شده است، افزود: هیجانات رسانه های غربی در این ناآرامی ها دخیل بود.</p>
      <p>سردار شریف با تاکید بر اینکه سلطنت طلب ها هزینه های ارازل و اوباش را تامین می کردند، گفت: دشمنان انقلاب اسلامی و مردم ایران همواره بدنبال فرصت برای جبران شکست ها و ناکامی های خود هستند.</p>
      <p>وی، ادامه داد: ملت با استقامت، پایمردی، رشادت و پیشرفت همواره باعث شکست دشمنان شده اند و ما همیشه منتظر رفتارهای خارج از قواعد مدنی دشمن هستیم.</p>
      <p>معاون روابط عمومی و تبلیغات سپاه پاسداران انقلاب اسلامی با اشاره به موارد مشابه قضیه اخیر ناآرامی ها و اغتشاشات در ۴۰ سال گذشته، تصریح کرد: از بدو پیروزی انقلاب اسلامی تا امروز دشمنان ما ثابت هستند، هر چند که دیگر قدرت، جایگاه، نفوذ و تشکیلات لازم را ندارند.</p>
      <p>سردار شریف با بیان اینکه سازمان های اطلاعاتی و امنیتی کشور موفق شدند لیدرها و سرشاخه های ناآرامی ها با اقتدار دستگیر کنند، گفت: این دستگیری ها کمک بزرگی به فروکش کردن اغتشاشات کرد.</p>
      <p>وی تصریح کرد: موضع مقام معظم رهبری مردم را آگاه کرد و مردم نیز صف خود را از آشوبگران جدا کردند.</p>
    </article>
  </body>
</html>