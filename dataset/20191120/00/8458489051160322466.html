<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/seat-vypustil-do-sveta-historicky-prvni-elektricky-skutr-nase-redakce-byla-u-toho-4590"/>
    <meta property="og:site_name" content="fDrive.cz"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="SEAT vypustil do světa historicky první elektrický skútr. Naše redakce byla u toho"/>
    <meta property="og:description" content="SEAT nasadil laťku vysoko V porovnání s konkurencí nabízí téměř trojnásobný výkon a více než dvojnásobnou maximální rychlost Kapacita baterie je 5,5 kWh a zajistí dojezd až 150 kilometrů Cena zatím není známa"/>
  </head>
  <body>
    <article>
      <h1>SEAT vypustil do světa historicky první elektrický skútr. Naše redakce byla u toho</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Jiří Paroubek</a></address>
      <ul>
        <li>
          <b>SEAT nasadil laťku vysoko</b>
        </li>
        <li>
          <b>V porovnání s konkurencí nabízí téměř trojnásobný výkon a více než dvojnásobnou maximální rychlost</b>
        </li>
        <li>
          <b>Kapacita baterie je 5,5 kWh a zajistí dojezd až 150 kilometrů</b>
        </li>
        <li>
          <b>Cena zatím není známa</b>
        </li>
      </ul>
      <p>Barcelona a všeobecně Španělsko je v současné době zasypáno lavinou skútrů, motorek, koloběžek i jízdních kol, z nichž je již nyní velká část elektrických. SEAT nechce zůstat na svém domácím trhu pozadu, a proto na probíhající výstavě Smart City Expo představil svůj historicky první elektrický skútr, na který jsme se podívali na vlastní oči.</p>
      <slideshow>
        <figure>
          <img src="https://cdn.24net.cz/5/obrazek/seat-e-scooter-31927"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31928"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31929"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31930"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31931"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31932"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31933"/>
        </figure>
      </slideshow>
      <p>SEAT svou první vlaštovku ve světě elektrických skútrů pojmenoval jako e-Scooter, stroj je nadčasový a přichází s velmi praktickou koncepcí. Umístěním motoru do zadního kola byl na rámu ušetřen prostor a vyjímatelná baterie je tedy usazena na spodní straně skútru, čímž se sníží těžiště, skútr bude ovladatelnější, stabilnější a úložný prostor pod sedlem nabízí více místa, kam bez problémů umístíte 2 přilby.</p>
      <p>SEAT už nyní vystupuje z řady běžně dostupných elektrických skútrů, a to rovnou o pořádný krok. V porovnání s konkurencí nabízí téměř trojnásobný výkon a více než dvojnásobnou maximální rychlost. Díky 11kW elektromotoru je skútr skutečně dynamický a zajišťuje akceleraci z 0 na 50 km/h za 3,9 s, přičemž maximální rychlost překračuje 100 km/h. Zvolit si můžete ze tří výkonnostních stupňů: Eco, City a Sport.</p>
      <slideshow>
        <figure>
          <img src="https://cdn.24net.cz/5/obrazek/seat-e-scooter-31925"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31926"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31921"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31922"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31923"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31920"/>
        </figure>
      </slideshow>
      <p>Vyjímatelný akumulátor též přichází s řadou inovací. Má kapacitu 5,5 kWh, což je pro obdobné skútry opravdu hodně. Podepisuje se to pozitivně na dojezdu, který dosahuje až 150 kilometrů, ale negativně na váze, která je 35 kilogramů, ale i to vyřešil SEAT elegantně a doposud nevídaně. Ve chvíli, kdy vyndáte baterii z jejího úložiště, objeví se na její spodní straně 2 kolečka, vy vysunete teleskopické madlo a poté můžete s baterií manipulovat snadno jako s kufrem na kolečkách. Jedním z designových prvků motocyklu je světelný kruh na čelní straně baterie, který má zároveň praktickou funkci, kdy vás na základě zbarvení informuje o zbývající kapacitě baterie. Doba nabíjení se pohybuje mezi 5 až 6 hodinami a jako většina elektrických skútrů, ani e-Scooter nepodporuje rychlonabíjení.</p>
      <p>Po designové stránce se SEAT e-Scooter opravdu povedl a poutá na sebe pozornost díky netypickému vzhledu a ikonickým světlometům. Zpracováním a použitými materiály SEAT překonává konkurenci na plné čáře.</p>
      <slideshow>
        <figure>
          <img src="https://cdn.24net.cz/5/obrazek/seat-e-scooter-31934"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31935"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31936"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31937"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31938"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31939"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31940"/>
        </figure>
      </slideshow>
      <p>Velký brzdový kotouč na předním kole se čtyřpístkovým brzdičem napovídá, že brzdná soustava bude na perfektní úrovni a zajistí maximální bezpečnost. Zadní kolo je brzděno bubnovou brzdou, případně elektromotorem, tím dochází pochopitelně k rekuperaci a prodloužení dojezdu. Rekuperace je dostupná ve dvou úrovních. Váha skútru je necelých 140 kilogramů i s baterií, uveze až 200 kilogramů a je navržený pro 2 osoby. SEAT nabídne zákazníkům záruku na baterii 8 let a 75 tisíc kilometrů, v příplatkové výbavě pak může zákazník zvolit větší přední plexisklo nebo zavazadlové boxy. Časem se můžeme těšit na inteligentní přilbu, která bude propojena s motocyklem.</p>
      <p>Další zajímavostí je způsob aktivace a komunikace. Ke skútru obdržíte tradiční klíček, ale budete také mít možnost komunikovat s ním skrze mobilní aplikaci. Ta vám umožní nejen skútr mobilizovat, ale také vám poskytne vzdálený přístup k potřebným informacím o dojezdu, nabíjení, poloze atp. Váš chytrý telefon bude zároveň hlavním prvkem infotainmentu a je na něj připraven speciální držák před jezdcem mezi řídítky. Informace a přístup do aplikace bude možné sdílet. Když už je řeč o sdílení, tak SEAT e-Scooter vyvinul tak, aby jej bylo možno využívat jak pro soukromé účely jednotlivých zákazníků, tak jako člena posádky sdílených či fleetových parků.</p>
      <slideshow>
        <figure>
          <img src="https://cdn.24net.cz/5/obrazek/seat-e-scooter-31943"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31942"/>
        </figure>
        <figure>
          <img src="https://cdn.24net.cz/5/obrazek/seat-e-scooter-31941"/>
        </figure>
      </slideshow>
      <p>E-Scooter je vybaven klasickými bezpečnostními prvky jako ABS a ESP. Svým výkonem nespadá do kategorie AM a jestliže je vám 15 let a brousíte si na něj zuby, budete muset ještě chvíli počkat. Přesné datum, kdy se začnou první e-Scootery dostávat ke koncovým zákazníkům, zatím není známo, stejně jako jeho cena, ale už nyní je jasné, že to bude okolo léta příštího roku.</p>
      <related>
        <a href="https://fdrive.cz/clanky/test-opairetro-a-opai-speed-elektricke-skutry-do-mesta-3917"/>
        <a href="https://fdrive.cz/clanky/test-vespa-elettrica-zelena-budoucnost-podle-italu-4314"/>
        <a href="https://fdrive.cz/clanky/revolt-rozsiruje-flotilu-o-elektricke-skutry-a-meni-podminky-pro-cizince-4125"/>
        <a href="https://fdrive.cz/clanky/mattias-ekstrm-krotil-elektricky-monopost-cupra-e-racer-jake-jsou-jeho-dojmy-4503"/>
        <a href="https://fdrive.cz/clanky/seat-se-ve-frankfurtu-pochlubil-ostrym-konceptem-tascavan-i-plug-in-hybridnim-tarracem-4271"/>
        <a href="https://fdrive.cz/clanky/novy-elektromobil-od-seatu-na-trhu-uz-pristi-rok-4057"/>
      </related>
    </article>
  </body>
</html>