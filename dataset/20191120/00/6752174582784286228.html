<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-hungarikum-lett-a-dobostorta/"/>
    <meta property="og:site_name" content="lokál"/>
    <meta property="article:published_time" content="2019-11-20T00:01:12+00:00"/>
    <meta property="og:title" content="Hungarikum lett a dobostorta"/>
    <meta property="og:description" content="A dobostorta nemrégiben, november elején bekerült a Hungarikumok Gyűjteményébe. A hírt Nagy István agrárminiszter jelentette be, a Hungarikum Bizottság ülését követően, Budapesten. Dobos C. József remeke a legenda szerint egy tévedésnek köszönheti a létrejöttét. "/>
  </head>
  <body>
    <article>
      <h1>Hungarikum lett a dobostorta</h1>
      <address><time datetime="2019-11-20T00:01:12+00:00">20 Nov 2019, 00:01</time> by <a rel="author">Lokál</a></address>
      <p>
        <b>A dobostorta nemrégiben, november elején bekerült a Hungarikumok Gyűjteményébe. A hírt Nagy István agrárminiszter jelentette be a Hungarikum Bizottság ülését követően Budapesten. Dobos C. József remeke a legenda szerint egy tévedésnek köszönheti a létrejöttét. </b>
      </p>
      <p>Nagy István szerint napjainkban egyre jobban felértékelődik az értékmentés, ezért kiemelten fontos feladat nemzeti értékeink számbavétele, megőrzése és továbbörökítése a fiatal generációknak. A dobostorta azon ritka süteményeink egyike, melyet a mai napig az eredeti recept szerint sütnek a hazai cukrászdákban.</p>
      <p>A dobostortát, amelyet a budapesti cukrászmester és szakíró, Dobos C. József 134 évvel ezelőtt, az 1885. évi Országos Kiállításon mutatott be először a nagyközönségnek, elsők között kóstolta meg Erzsébet királyné és I. Ferenc József is. Ha lehet hinni a korabeli történetíróknak, a dobostorta lelkét jelentő vajas csokikrémet – mint annyi alkalommal a gasztronómiában – egy tévedés szülte. A vajat köpülő fiatalember só helyet porcukrot hintett a vajba, amit aztán a műhelyt vezető Dobos megkóstolt, és mivel finomnak találta az édes vajat, kikísérletezte a torta töltésére alkalmas csokoládékrémet.</p>
      <p>Azt, aminek a korabeli körülmények között jól kellett tűrnie a hűtés hiányát, és ami nem rogyott össze a hat rétegnyi masszív piskóta, valamint a mindenki kedvence: a torta tetejét bevonó, roppanós karamell alatt.</p>
      <figure>
        <img src="https://www.lokal.hu/wp-content/uploads/2019/11/C__GO19670418024-1280x836.jpg"/>
        <figcaption>Mindig ugyanaz! Dobostorta szeletek a Pannónia Szálloda és Vendéglátó Vállalat számára készült reklámképen (1967).<br/>MTI Fotó: Gere László</figcaption>
      </figure>
      <p>Lássuk az eredeti receptet!</p>
      <p>1 db 22 cm átmérőjű tortához 6 db piskótalapot kell sütnünk. Ehhez 6 db tojássárgáját jól kikeverünk 5 dkg porcukorral, 6 db tojásfehérjét jó kemény habbá verünk 5 dkg porcukorral, utána összekeverjük a kikevert tojássárgát 10 dkg liszttel és 3 és fél dkg olvasztott vajjal.</p>
      <p>Egy tortához szükséges krém összeállítása: 4 db tojás, 20 dkg porcukor, 23 és fél dkg teavaj, 3 és fél dkg szilárd kakaómassza, 1,7 dkg vaníliás cukor, 3 és fél dkg kakaóvaj, 1 tábla (20 dkg) csokoládé.</p>
      <p>A 4 tojást, 20 dkg porcukrot a tűzhelyen melegítve felverjük, és ha felmelegedett addig keverjük a tűzhelyről levéve, amíg ki nem hűl. A 23 és fél dkg vajat jól kikeverjük, a 1,7 dkg vaníliás cukrot beletesszük, a 3 és fél dkg olvasztott kakaóval és a 3 és fél dkg olvasztott kakaóvajjal összekeverjük, hozzáadjuk a 20 dkg felmelegített, puha állapotú táblás csokoládét is. Ezután a hideg tojásos masszával összeöntjük, és jó átkeverés után 5 lapot megtöltünk, a hatodikat áthúzzuk dobos cukorral, a tetejére helyezzük és 20 részre vágjuk.</p>
      <ul>
        <li>
          <a href="https://www.lokal.hu/eletmod/">Minden, ami életmód!</a>
        </li>
      </ul>
    </article>
  </body>
</html>