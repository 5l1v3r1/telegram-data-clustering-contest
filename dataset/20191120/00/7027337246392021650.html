<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699282/%D9%BE%D9%86%D8%AA%D8%A7%DA%AF%D9%88%D9%86-%D8%AF%D8%A7%D8%B9%D8%B4-%D8%A7%D8%B2-%D8%B9%D9%85%D9%84%DB%8C%D8%A7%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D8%B3%D9%88%D8%B1%DB%8C%D9%87-%D9%86%D9%81%D8%B9-%D9%85%DB%8C%E2%80%8C%D8%A8%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="پنتاگون: داعش از عملیات ترکیه در سوریه نفع می‌برد"/>
    <meta property="og:description" content="یک گزارش آمریکایی نشان می‌دهد که گروه تروریستی داعش همزمان با حملات ترکیه علیه شمال سوریه، از این شرایط سوءاستفاده کرده است."/>
  </head>
  <body>
    <article>
      <h1>پنتاگون: داعش از عملیات ترکیه در سوریه نفع می‌برد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038944_207.jpg"/>
      </figure>
      <p>یک گزارش آمریکایی نشان می‌دهد که گروه تروریستی داعش همزمان با حملات ترکیه علیه شمال سوریه، از این شرایط سوءاستفاده کرده است.</p>
      <p>به گزارش خبرگزاری مهر به نقل از رویترز، در گزارشی که به تازگی از سوی وزارت دفاع آمریکا، پنتاگون، منتشر شده، گفته شده است که حمله و عملیات نظامی ترکیه علیه شمال سوریه، فرصت مناسبی را در اختیار گروه تروریستی داعش برای تجدید فعالیت‌های خود فراهم کرده است.</p>
      <p>در گزارش بازرس پنتاگون، علاوه بر حمله ترکیه به شمال سوریه، عقب نشینی نیروهای آمریکایی نیز باعث ایجاد فرصت مناسب جهت بهره‌برداری و استفاده نیروهای تروریستی داعش از شرایط عنوان شده است.</p>
      <p>در این گزارش گفته شده اعضای گروه تروریستی داعش همزمان با تحولات اخیر در شمال سوریه، فرصت و فضای کافی را جهت اهداف خود و طرح ریزی برای حملات خارج از مرزها به دست آورده‌اند.</p>
      <p>گزارش پنتاگون همچنین می‌افزاید که مرگ «ابوبکر بغدادی»، سرکرده گروه تروریستی داعش تاثیر کمی در قابلیت‌ها و توانایی‌های گروه تروریستی داعش داشته است.</p>
      <p>این گزارش از سوی پنتاگون پس از آن منتشر می‌شود که پیشتر «دونالد ترامپ»، رئیس جمهور آمریکا مدعی شکست داعش شده بود.</p>
      <p>رئیس جمهور آمریکا در بهمن ماه سال گذشته مدعی شده بود: شکست داعش به زودی اعلام خواهد شد، شاید هفته آینده اعلام کنیم که ۱۰۰ درصد خلافت داعش را از بین برده‌ایم.</p>
    </article>
  </body>
</html>