<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/deaslilarin-ulkeye-gonderilmemesi-konusunda-turkiyeyi-ikna-edemedik/1651042"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="'DEAŞ'lıların ülkeye gönderilmemesi konusunda Türkiye'yi ikna edemedik'"/>
    <meta property="og:description" content="Hollanda'lı Bakan Grapperhaus terör örgütü DEAŞ'lı iki teröristin ülkeye gönderilmemesi konusunda Türkiye'yi ikna edemediklerini açıkladı."/>
  </head>
  <body>
    <article>
      <h1>'DEAŞ'lıların ülkeye gönderilmemesi konusunda Türkiye'yi ikna edemedik'</h1>
      <h2>Hollanda'lı Bakan Grapperhaus terör örgütü DEAŞ'lı iki teröristin ülkeye gönderilmemesi konusunda Türkiye'yi ikna edemediklerini açıkladı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Abdullah Aşıran  </a></address>
      <h4>Utrecht</h4>
      <p><b>Hollanda</b> Adalet ve Güvenlik Bakanı <b>Fred Grapperhaus</b> <b>terör örgütü DEAŞ</b>'lı iki kadının ülkeye gönderilmemesi konusunda Türkiye'yi ikna edemediklerini söyledi.</p>
      <p>Kamu yayın kuruluşu NOS'taki habere göre, Grapperhaus DEAŞ'lıların Türkiye tarafından Hollanda'ya gönderilmesine ilişkin basına açıklamada bulundu.</p>
      <p>DEAŞ’lıların sınır dışı edilmemesine yönelik Türk meslektaşının fikrini değiştirmek için her şeyi denediğini ifade eden Grapperhaus, fakat bir sonuca ulaşamadığını belirtti.</p>
      <h3>"Türkiye ile gelecekteki iş birliği konusunda iyimseriz"</h3>
      <p>Türkiye'nin salı akşamı DEAŞ'lı 2 kadını sınır dışı etmesini "büyük hayal kırıklığı" olarak gördüğünü söyleyen Grapperhaus, her şeye rağmen Türkiye ile gelecekteki iş birliği konusunda iyimser olduğunu vurguladı.</p>
      <p>Türkiye’de, Hollanda vatandaşlığı elinden alınmış birkaç DEAŞ’lının daha bulunduğunu anlatan Grapperhaus, bu kişilerin sınır dışı edilmesiyle ilgili henüz bilgisi olmadığının altını çizdi.</p>
      <p>Grapperhaus yaptığı yazılı açıklamada da hükümetin Hollanda vatandaşı olmayan DEAŞ’lı kadının sınır dışı edilmesini "istenmeyen bir durum" olduğunu ve tüm çabalara rağmen Türkiye'nin bunu yapmasını "üzücü" olarak gördüklerini belirtti.</p>
      <p>İçişleri Bakanı Süleyman Soylu ile Bakanlığın farklı telefon görüşmeleri yaptığını kaydeden Grapperhaus, vatandaşlığı elinden alınmış kadının "istenmeyen yabancı" ilan edildiğini ve bu nedenle Hollanda’ya geri gelmemesi gerektiğini bildirdiklerini ifade etti.</p>
      <p>Grapperhaus söz konusu DEAŞ'lı kadının, yargılandıktan sonra kendi ülkesi olan Fas’a sınır dışı edileceği bilgisini paylaştı.</p>
      <p>Hollanda Savcılığından yapılan yazılı açıklamada da Suriye'den Türkiye'ye geçen ve sınır dışı edilen iki DEAŞ'lı kadın teröristin salı akşamı Amsterdam Schiphol Havalimanı'nda gözaltına alındığı duyurulmuştu.</p>
      <related>
        <a href="https://www.aa.com.tr/tr/dunya/deaslilarin-ulkeye-gonderilmemesi-konusunda-turkiyeyi-ikna-edemedik/1651042"/>
        <a href="https://www.aa.com.tr/tr/dunya/lavrov-ortak-devriyeler-her-seyin-soci-mutabakati-cercevesinde-yurudugunu-gosteriyor/1650980"/>
        <a href="https://www.aa.com.tr/tr/politika/icisleri-bakani-soylu-ihalarin-tespit-ettigi-toplamda-1144-terorist-etkisiz-hale-getirildi/1650503"/>
        <a href="https://www.aa.com.tr/tr/turkiye/15-yabanci-terorist-savasci-ulkelerine-gonderildi/1650428"/>
        <a href="https://www.aa.com.tr/tr/dunya/turkiyeden-sinir-disi-edilen-deasli-kadinlar-hollandada-gozaltina-alindi/1650330"/>
        <a href="https://www.aa.com.tr/tr/dunya/koalisyon-sozcusunden-skandal-ypg-pkk-paylasimi-/1648990"/>
      </related>
    </article>
  </body>
</html>