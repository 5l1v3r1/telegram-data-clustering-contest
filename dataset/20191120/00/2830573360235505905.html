<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/due-ruote/news/2019/11/20-63569240/ktm_adventure_rally_nel_2020_c_e_la_grecia/"/>
    <meta property="og:site_name" content="Tuttosport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="KTM Adventure Rally: nel 2020 c'è la Grecia"/>
    <meta property="og:description" content="L'evento organizzato dal marchio Orange e rivolto ai possessori di una KTM Adventure (numero massimo 200) porta gli appassionati sulle strade della penisola ellenica, per la quarta edizione, dal 9 al 12 giugno prossimi"/>
  </head>
  <body>
    <article>
      <h1>KTM Adventure Rally: nel 2020 c'è la Grecia</h1>
      <h2>L'evento organizzato dal marchio Orange e rivolto ai possessori di una KTM Adventure (numero massimo 200) porta gli appassionati sulle strade della penisola ellenica, per la quarta edizione, dal 9 al 12 giugno prossimi</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Può partire il conto alla rovescia per la quarta edizione del <b>KTM</b> <b>Adventure Rally</b>. L'evento e rally dal respiro internazionale organizzato dal marchio Orange è rivolto ai possessori, in tutto il mondo, di una KTM Adventure. Ecco quello che c'è da sapere.</p>
      <figure>
        <a href="https://www.tuttosport.com/foto/motori/due-ruote/news/2019/11/20-63568353/ktm_adventure_rally_appuntamento_in_grecia_foto/">
          <img src="https://cdn.tuttosport.com/images/2019/11/20/102854415-86f318b2-5cd0-49e3-a84e-4cc950d95b43.jpg"/>
        </a>
        <figcaption>KTM Adventure Rally, appuntamento in Grecia: le immagini<br/><a href="https://www.tuttosport.com/foto/motori/due-ruote/news/2019/11/20-63568353/ktm_adventure_rally_appuntamento_in_grecia_foto/">Guarda la gallery</a></figcaption>
      </figure>
      <p>Si svolgerà in Grecia dal 9 al 12 giugno e prevede un numero di partecipanti limitato a 200. L’evento farà base nella città costiera di Lepanto, si potranno vivere tre giorni di guida offroad su alcune delle più belle piste che la Grecia può offrire.</p>
      <p><b>IL PROGRAMMA</b> L’Adventure Rally europeo 2020 (dopo l’Italia e la Bosnia) approderà dunque nella storica città di Lepanto, punto di partenza di una tre giorni all’insegna dell’avventura nel cuore montuoso della Grecia. <b>Dalle acque cristalline del Golfo di Corinto</b> i partecipanti si ritroveranno sulle <b>piste soleggiate e sulle infinite strade montuose della Grecia continentale</b>, il terreno preferito da <b>Chris Birch</b>. Il popolare ambassador di KTM con la sua KTM 790 Adventure R ha conquistato proprio in Grecia un quarto posto in classifica generale all'ultima edizione dell'Hellas Rally.</p>
      <p>L'evento è riservato ai possessori di una KTM Adventure di qualsiasi anno e cilindrata. <b>Novità per il 2020: </b>i partecipanti <b>potranno scegliere se iscriversi a uno dei tour organizzati, </b>oppure <b>guidare in modo indipendente,</b> mettendo alla prova le proprie capacità di navigazione ed esplorando con il proprio ritmo alcuni dei sentieri più remoti della Grecia.</p>
      <p><b>UN EVENTO GLOBALE</b> - <i>"Il KTM Adventure Rally europeo fa parte del calendario globale KTM Adventure Rally“, ha detto </i><b>Hubert Trunkenpolz, CMO di KTM AG. </b>“<i>Per noi è un'ottima occasione per <b>incontrare sul campo la nostra crescente community di rider appassionati di viaggio e avventura</b> e raccogliere feedback utili per lo sviluppo della gamma KTM Adventure del futuro.</i></p>
      <p>
        <i>“Abbiamo registrato un'incredibile crescita delle vendite dei nostri prodotti a livello mondiale e gli <b>eventi della community Ready to Race</b>, come il KTM Adventure Rally <b>permettono a molti clienti di esplorare il potenziale delle proprie moto in diverse condizioni</b> e di guidare in compagnia di piloti di caratura mondiale, dei nostri ambassador e dello staff KTM.</i>
      </p>
      <p><i>“Dopo il grande successo dell’edizione 2019, sono impaziente di vedere motociclisti venuti da ogni parte del mondo e animati dallo spirito di avventura guidare le proprie moto sulle montagne della Grecia il prossimo giugno"</i>, ha concluso <b>Hubert Trunkenpolz.</b></p>
      <p>Le modalità di partecipazione allo European KTM Adventure Rally saranno disponibili <a href="https://www.ktm-adventure-rally.com/"><b><u>sul sito dedicato dell’evento</u></b></a> a partire da gennaio 2020.</p>
      <related>
        <a href="https://www.tuttosport.com/archivio/motori/due-ruote/news"/>
        <a href="https://www.tuttosport.com/news/motori/due-ruote/news/2019/11/18-63500760/volkspods_la_minimoto_che_riporta_in_vita_il_maggiolino/?related_news"/>
        <a href="https://www.tuttosport.com/news/motori/due-ruote/news/2019/11/15-63411536/_il_giorno_di_bacco_un_fine_settimana_all_insegna_del_vino/?related_news"/>
        <a href="https://www.tuttosport.com/news/motori/due-ruote/news/2019/11/08-63184644/sagre_del_weekend_viaggio_nei_sapori_tra_noci_formaggi_e_castagne/?related_news"/>
        <a href="https://www.tuttosport.com/news/motori/due-ruote/2019/11/14-63367079/ducati_tutto_sulla_garanzia_4ever_multistrada/?related_news"/>
      </related>
    </article>
  </body>
</html>