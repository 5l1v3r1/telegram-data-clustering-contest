<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/israele_poco_tempo_per_gatnz_torna_l_ipotesi_di_nuove_elezioni-4875263.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Lieberman scarica Gantz e Netanyahu: rischio nuove elezioni in Israele"/>
    <meta property="og:description" content="Il tempo passa e sembra sempre più difficile un accordo per la formazione di un nuovo governo in Israele. L'ex generale Benny Gantz ha infatti tempo fino alla mezzanotte di oggi per..."/>
  </head>
  <body>
    <article>
      <h1>Lieberman scarica Gantz e Netanyahu: rischio nuove elezioni in Israele</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Il tempo passa e sembra sempre più difficile un accordo per la formazione di un nuovo governo in Israele. L'ex generale Benny Gantz ha infatti tempo fino alla mezzanotte di oggi per mettere insieme una maggioranza: in caso contrario tornerà lo spettro di nuove elezioni, le terze nel giro di pochi mesi. A rendere il tutto molto complicato, il fallimento dei tentativi di Avigdor Lieberman (leader del partito di destra Israel Beitenu) di mettere insieme un «governo unitario nazionale e liberale» con il Likud di Benyamin Netanyahu e con i centristi di Gantz, leader di Blu Bianco. La notizia è stata data dallo stesso Lieberman alla Knesset osservando che «a causa della loro mancanza di leadership, esiste il rischio di nuove elezioni». Lieberman ha polemizzato sia con Netanyahu, il quale «non ha voluto separarsi dal blocco dei partiti ortodossi e messianici» sia con Gantz «il quale non ha accettato il tracciato indicato dal presidente Reuven Rivlin» per superare il blocco fra Likud e Blu Bianco. Lieberman ha rilevato che la situazione si è fatta adesso particolarmente preoccupante «a causa delle due sfide con cui Israele deve misurarsi: quella della sicurezza e quella economica». Lieberman ha inoltre accusato i deputati della Lista araba unita di essere «una quinta colonna» nel Paese e ha messo in guardia dal rafforzamento di correnti anti-sioniste che a suo parere si avverte anche nei partiti degli ebrei ortodossi.</p>
      <footer>© RIPRODUZIONE RISERVATA</footer>
    </article>
  </body>
</html>