<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774115,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ההסתדרות תלווה 2.5 מיליון שקל לתיאטרון הבימה לתשלום משכורות העובדים"/>
    <meta property="og:description" content="ההודעה נמסרה בהמשך לפגישה שערך אמש יו&quot;ר ההסתדרות ארנון בר-דוד עם מנכ&quot;לית תאטרון &quot;הבימה&quot; אודליה פרידמן ועם נציגי עובדי התאטרון הלאומי, על רקע המשבר העמוק וסכנת הסגירה המרחפת מעל התיאטרון"/>
  </head>
  <body>
    <article>
      <h1>ההסתדרות תלווה 2.5 מיליון שקל לתיאטרון הבימה לתשלום משכורות העובדים</h1>
      <h2>ההודעה נמסרה בהמשך לפגישה שערך אמש יו"ר ההסתדרות ארנון בר-דוד עם מנכ"לית תאטרון "הבימה" אודליה פרידמן ועם נציגי עובדי התאטרון הלאומי, על רקע המשבר העמוק וסכנת הסגירה המרחפת מעל התיאטרון</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">בילי פרנקל</a></address>
      <p>חבל הצלה לתיאטרון הלאומי: יו"ר ההסתדרות ארנון בר-דוד הודיע כי ההסתדרות תעמיד לרשות "הבימה" הלוואה בסך 2.5 מיליון שקל, לצורך תשלום משכורות לעובדים, כולל השחקנים שאינם מאוגדים בארגון. זאת בהמשך לסכסוך העבודה שהכריזו כלל עובדי התיאטרון בתחילת השבוע, לאחר שלא קיבלו את משכורת חודש אוקטובר. ההודעה נמסרה היום בהמשך לפגישה שערך אמש בר-דוד עם מנכ"לית תאטרון "הבימה" אודליה פרידמן, ועם נציגי עובדי התאטרון הלאומי, על רקע המשבר העמוק וסכנת הסגירה המרחפת מעל התיאטרון.</p>
      <p>עוד נמסר, כי ההסתדרות קוראת למדינה, למשרד האוצר, לשרת התרבות והספורט מירי רגב, ולכל הגורמים הנוגעים בדבר, להירתם באופן מיידי ולהקצות את המשאבים הנדרשים להצלת התיאטרון הלאומי של ישראל. יו"ר ההסתדרות יפעל לסייע במשא ומתן מול המדינה, למניעת סגירת התאטרון.</p>
      <figure>
        <img src="https://images1.calcalist.co.il/PicServer2/20122005/464867/2_L.jpg"/>
        <figcaption>הבימה <br/>צילום: אוראל כהן</figcaption>
      </figure>
      <p>לפי ההסתדרות, ההלוואה תסייע לתיאטרון בתשלום המשכורות לחודשיים הקרובים, בתקווה שבמהלכם תגובש תוכנית ההבראה לתיאטרון.</p>
      <p>מקור הכסף שמשמש להלוואה מגיע מהקרן למפעלים במצוקה של ההסתדרות. קרן זו לא הופעלה לצרכים שכאלו בשנים האחרונות, במקרים אחרים שבהם מפעלים וארגונים נקלעו לסכנת סגירה. בהסתדרות מחדדים, כי הסיבה שבעטיה הוחלט להירתם כעת לעזרת התיאטרון היא משום החשיבות הלאומית שלו, כמוסד שפועל למעלה מ-100 שנה ומהווה אבן דרך בתרבות הישראלית. כן מציינים שם, כי במקרה של מפעלים שנקלעים למצוקה, ניתן לקבל סיוע מקרן מפעלים במצוקה, שהוקמה בשנת 2016 בשיתוף ההסתדרות ומשרד האוצר.</p>
      <p>ביום ראשון השבוע הכריזו כלל עובדי התיאטרון על סכסוך עבודה מול ההנהלה, צעד שעשוי להביא להשבתתו בתוך כשבועיים. בשעות הבוקר הודיע שח"ם, ארגון השחקנים בישראל, על סכסוך עבודה לכ-58 שחקני התיאטרון המאוגדים בסכם הקיבוצי. בנוסף אליהם, מועסקים בתיאטרון עשרות שחקנים נוספים כפרילנאסרים, הטוענים כי לא קיבלו משכורת במשך תקופה ארוכה יותר.</p>
      <p>בהמשך הצטרפה ההסתדרות, שהודיעה כי אישרה סכסוך עבודה גם לכ-200 עובדי התיאטרון המשתייכים לסקטור הטכני והמינהלה, בהם עובדי במה, אביזרים, מאפרות, סדרנים, עובדי תוארה וסאונד, עובדי מכירות ועוד. בין השאר טוענים השחקנים ושאר העובדים לאי תשלום משכורת חודש אוקטובר כאמור, וכן הלנת שכר מתמשכת מדי חודש בחודשו זה תקופה ארוכה. עוד ברקע לסכסוך - אי תשלום דמי הבראה, קצובת ביגוד ו"מענק יובל" בין השנים 2017 ל-2019 - בסכומים המגיעים לכ-2 מיליון שקל, וכן אי הפרשות תשלומים כראוי לקרנות הפנסיה וקרנות ההשתלמות. העובדים טוענים גם כי הנהלת התיאטרון לא מעבירה כספים כנדרש לתקציב ועד העובדים אף שהסכומים נוכו משכרם, טענה שבגינה שח"ם הגישה בקשה דחופה לבית הדין האזורי בתל אביב, כשהדיון בנושא נקבע ל-19 בדצמבר. בנוסף הגישה שח"ם בקשה לקיום דיון בהול לאור אי תשלום משכורות השחקנים בתיק הפירוק של הבימה, בה נטען כי המשכורות לא שולמו על אף מינוי חשבת מלווה לתאטרון מטעם משרד האוצר. בר-דוד מסר היום, כי "בלתי נתפס שהתיאטרון הלאומי של מדינת ישראל, שפועל למעלה ממאה שנה וליווה את האזרחים, את כולנו, בשנות שגשוג ובשנות שפל - הגיע למצב שהוא על סף סגירה. הגיעה העת שמדינת ישראל תדע לשמר את סמליה ולחזקם. אני לא אתן יד לכך שהתאטרון הלאומי, שאחראי על פאר היצירה במאה שנות אמנות - ייסגר במשמרת שלי. אני קורא לכל הצדדים הרלוונטיים לגלות אחריות ורצינות ולפתור באופן מידי את המשבר בתאטרון". מנכ"לית תאטרון "הבימה", אודליה פרידמן, ציינה כי "כבר 6 שנים רצופות התאטרון הלאומי "הבימה" מסיים בכל שנה בעודף תקציבי, בפלוס, בזכות התנהלות נכונה. המאכלת הכלכלית נובעת מהחזרי קרן וריבית גבוהים מאוד שהתאטרון הלאומי נאלץ לשלם למדינה כל חודש, בגלל הלוואות שנתנה המדינה לתאטרון בעבר הרחוק, במקום מענקים. כל מה שנדרש כדי לפתור אחת ולתמיד את הבעיה הוא מענק מדינה בסך 20 מיליון שקל, סכום פעוט במונחים של מדינה, והסכום הזה הובטח ע"י המדינה לא פעם ולא פעמיים. אין מילים שיכולות לתאר את התודה וההערכה שלי כלפי יו"ר ההסתדרות ארנון בר-דוד. הוא עשה מעשה אצילי ומנהיגותי מן המעלה הראשונה והוכיח שכל ראשו ולבו נתונים לדאגה לעובדים ולמשפחותיהם".</p>
    </article>
  </body>
</html>