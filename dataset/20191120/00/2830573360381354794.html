<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/basket/eurocup/2019/11/20-63591602/eurocup_la_reyer_vince_a_bursa_e_va_alle_top_16/"/>
    <meta property="og:site_name" content="Tuttosport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Eurocup, la Reyer vince e va alle Top 16. Trento e Virtus Bologna ko"/>
    <meta property="og:description" content="I campioni d'Italia si impongono 80-73 sul Tofas Bursa con 28 punti di Bramos. Dolomiti Energia battuta dall'Oldenburg, Vu Nere superate ad Andorra"/>
  </head>
  <body>
    <article>
      <h1>Eurocup, la Reyer vince e va alle Top 16. Trento e Virtus Bologna ko</h1>
      <h2>I campioni d'Italia si impongono 80-73 sul Tofas Bursa con 28 punti di Bramos. Dolomiti Energia battuta dall'Oldenburg, Vu Nere superate ad Andorra</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p><b>TORINO - </b>Successo che vale oro per la <a href="https://www.tuttosport.com/news/basket/serie-a/2019/06/22-58257248/reyer_venezia_campione_d_italia_in_gara7_superata_sassari_87-61/">Reyer Venezia</a>, che piega i turchi del <b>Tofas Bursa</b> in trasferta e raggiunge le Top 16 di <a href="https://www.tuttosport.com/news/basket/eurocup/2019/11/19-63553431/eurocup_brescia_ko_col_cedevita_olimpija_moss_e_horton_non_bastano/">Eurocup</a> con due giornate di anticipo sulla conclusione del gruppo B. Nell'ottavo turno del torneo perdono invece <b>Segafredo Virtus Bologna</b>, 93-79 in casa della Morabanc Andorra, e <b>Dolomiti Energia Trento</b>, 108-88 sul parquet dell'Ewe Baskets Oldenburg: il ko è indolore per le Vu Nere, che erano già qualificate, mentre rischiano adesso i ragazzi di coach Brienza.</p>
      <h3>Reyer corsara con il Bursa</h3>
      <p>A Bursa, nell'ottava giornata del torneo, la Reyer Venezia di coach <b>De Raffaele</b> si presenta priva di <b>Tonut</b> infortunato, ma sin dall’inizio comanda il gioco trascinata da capitan <b>Bramos</b> e da <b>Chappell</b>, quest’ultimo alle prese con una leggera sciatalgia: alla prima sirena i campioni d’Italia conducono <b>22-19</b>. Il centro turco Yasar riporta avanti il Tofas Bursa nella seconda frazione, ma De Raffaele chiama il time-out, riordina il gioco dei suoi ragazzi e la Reyer riesce a mantenere il +3 fino all’intervallo lungo: <b>Venezia è avanti 41-38</b>. Al rientro i campioni d’Italia si staccano a +10 per poi dimezzare il vantaggio fino al <b>60-55</b> della conclusione del terzo quarto. Negli ultimi dieci minuti però il Tofas crolla, rendendo la vita relativamente facile alla Reyer: <b>Filloy</b> dà lo slancio con due assist e una canestro da tre, i turchi provano a reagire, ma alla sirena conclusiva festeggia Venezia, che si impone <b>80-73</b> e si guadagna la qualificazione alle Top 16. Nella Reyer <b>28 punti di Bramos</b>, 13 di Chappell e Watt. Nel Tofas Bursa <b>16 punti di Devin Williams</b> e 14 di Yasar.</p>
      <h3>Virtus Bologna battuta ad Andorra</h3>
      <p>Una <b>Segafredo Virtus Bologna</b> un po’ molle per la qualificazione già raggiunta si ritrova subito sotto per 10-0 al PalaEsportiu d’Andorra, contro i padroni di casa della Morabanc trainati da un <b>Bandja Sy</b> in grande spolvero. Le Vu Nere riescono a recuperare un po’ di terreno e chiudono i primi dieci minuti sotto per 27-22 grazie a un paio di bombe di Teodosic. La seconda frazione si apre con un altro black-out della Virtus, che incassa un nuovo<b> parziale di 10-0</b> prima di recuperare terreno e andare al riposo sotto di 52-44. Le triple di <b>Markovic</b> e <b>Teodosic</b> (19 punti a metà gara) aiutano a tenere vivi gli emiliani che nella ripresa ritrovano la strada giusta. Due bombe da tre di Gaines riportano le Vu Nere a -3 dalla Morabanc che si ritrova in svantaggio a fil di sirena per un’altra tripla, stavolta firmata da Baldi Rossi: <b>69-66 per Bologna</b>. Nell’ultimo quarto però la formazione di Djordjevic si affloscia nuovamente e la Morabanc Andorra vince <b>93-79</b>. Il migliore delle Vu Nere è <b>Teodosic</b>, centellinato da Djordjevic, con 19 punti, seguito da Gaines a 18. Tra i padroni di casa 17 punti di Sy e Massenat.</p>
      <h3>Trento ko con l'Oldenburg</h3>
      <p>In terra tedesca la <b>Dolomiti Energia Trento</b> parte forte, ritrovandosi in vantaggio 18-9 dopo 5 minuti di gara contro l'<b>Ewe Baskets Oldenburg</b>. Trascinata da Blackmon, Knox e <b>Mezzanotte</b>, la formazione di coach Brienza chiude il primo quarto sul 28-22. Al rientro sul parquet l’Oldenburg recupera, passando addirittura in vantaggio (33-32) grazie a una bomba da tre di Paulding. Fino a metà gara l’incontro prosegue in bilico, con Trento che va al riposo <b>avanti per 46-44</b>. Al rientro sul parquet l’Ewe Baskets mette la quinta e sorpassa la Dolomiti Energia dopo un paio di minuti: un parziale di 15-2 dà ai tedeschi la spinta per chiudere la terza frazione sul <b>74-69</b>, nonostante le triple di <b>Forray</b> e Blackmon. Trento non riesce più a recuperare e crolla, finendo ko per <b>108-88</b>. Per la Dolomiti Energia <b>25 punti di Blackmon</b>, tra i tedeschi spiccano i <b>31 punti</b> di Larson.</p>
      <related>
        <a href="https://www.tuttosport.com/news/basket/eurocup/2019/11/13-63355969/virtus_bologna_alle_top_16_grazie_al_successo_sul_maccabi_rishon_lezion/"/>
        <a href="https://www.tuttosport.com/news/basket/eurocup/2019/11/19-63553431/eurocup_brescia_ko_col_cedevita_olimpija_moss_e_horton_non_bastano/"/>
        <a href="https://www.tuttosport.com/archivio/basket/eurocup"/>
        <a href="https://www.tuttosport.com/news/basket/eurocup/2019/11/13-63355969/virtus_bologna_alle_top_16_grazie_al_successo_sul_maccabi_rishon_lezion/?related_news"/>
        <a href="https://www.tuttosport.com/news/basket/eurocup/2019/10/15-62299323/eurocup_virtus_bologna_a_valanga_su_andorra_bene_la_reyer_venezia/?related_news"/>
        <a href="https://www.tuttosport.com/news/basket/eurocup/2019/06/29-58440395/basket_venezia_alla_eurocup_2019_2020_sorteggio_il_12_luglio_a_barcellona/?related_news"/>
        <a href="https://www.tuttosport.com/news/basket/eurocup/2019/11/19-63553431/eurocup_brescia_ko_col_cedevita_olimpija_moss_e_horton_non_bastano/?related_news"/>
      </related>
    </article>
  </body>
</html>