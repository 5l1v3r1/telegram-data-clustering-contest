<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200251"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="বন্ধ সিনেমা হল চালু ও আধুনিকায়নে ঋণ দেবে সরকার"/>
    <meta property="og:description" content="দেশে বন্ধ হয়ে যাওয়া সিনেমা হল চালু ও আধুনিকায়নে সরকারের পক্ষ থেকে ঋণ দেয়া হবে বলে জানিয়েছেন তথ্যমন্ত্রী ড. হাছান মাহমুদ। সচিবালয়ে চলচ্চিত্র শিল্পী সমিতির নব-নির্বাচিত কমিটির সঙ্গে মতবিনিময় শেষে এ কথা বলেন তিনি। তথ্যমন্ত্রীর সঙ্গে সাক্ষাৎ শেষে সভায় উপস্থিত থাকা চলচ্চিত্রের সিনিয়র অভিনেত্রী ও চলচ্চিত্র শিল্পী সমিতির কার্যনির্বাহী পরিষদের সদস্য অরুণা বিশ্বাস বিষয়টি জানান। বুধবার দুপুরে সচিবালয়ে বাংলাদেশ চলচ্চিত্র শিল্পী সমিতির নবনির্বাচিত কমিটির সভাপতি মিশা সওদাগর ও সাধারণ সম্পাদক জায়েদ খানের নেতৃৃত্বে একটি দল তথ্যমন্ত্রীর সঙ্গে সাক্ষাৎ করেন। এ সময় তাদের সঙ্গে অরুণা বিশ্বাস ছাড়াও রোজিনা, অঞ্জনা, ডিপজল, রুবেল, ড্যানি সিডাক, ইমনসহ বাংলাদেশ চলচ্চিত্র শিল্পী সমিতির কার্যনির্বাহী পরিষদের অন্য সদস্যরা উপস্থিত ছিলেন। তথ্যমন্ত্রী এ সময় বলেন, চলচ্চিত্র শিল্পকে সুরক্ষা দিতে সরকার অনেক পদক্ষেপ নিয়েছে। এর মধ্যে এফডিসির দৈন্যদশা কাটাতে ৩২২ কোটি টাকা ব্যয়ে একটি প্রকল্প গ্রহণ করা হয়েছে। ইতোমধ্যে এ প্রকল্পের পরামর্শক নিয়োগ দেওয়া হয়েছে। এ প্রকল্পের আওতায় একটি অত্যাধুনিক ভবন হবে। যেখানে চলচ্চিত্র শিল্পের জন্য আধুনিক ব্যবস্থা থাকবে।…"/>
  </head>
  <body>
    <article>
      <h1>বন্ধ সিনেমা হল চালু ও আধুনিকায়নে ঋণ দেবে সরকার</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>দেশে বন্ধ হয়ে যাওয়া সিনেমা হল চালু ও আধুনিকায়নে সরকারের পক্ষ থেকে ঋণ দেয়া হবে বলে জানিয়েছেন তথ্যমন্ত্রী ড. হাছান মাহমুদ। সচিবালয়ে চলচ্চিত্র শিল্পী সমিতির নব-নির্বাচিত কমিটির সঙ্গে মতবিনিময় শেষে এ কথা বলেন তিনি। তথ্যমন্ত্রীর সঙ্গে সাক্ষাৎ শেষে সভায় উপস্থিত থাকা চলচ্চিত্রের সিনিয়র অভিনেত্রী ও চলচ্চিত্র শিল্পী সমিতির কার্যনির্বাহী পরিষদের সদস্য অরুণা বিশ্বাস বিষয়টি জানান। বুধবার দুপুরে সচিবালয়ে বাংলাদেশ চলচ্চিত্র শিল্পী সমিতির নবনির্বাচিত কমিটির সভাপতি মিশা সওদাগর ও সাধারণ সম্পাদক জায়েদ খানের নেতৃৃত্বে একটি দল তথ্যমন্ত্রীর সঙ্গে সাক্ষাৎ করেন। এ সময় তাদের সঙ্গে অরুণা বিশ্বাস ছাড়াও রোজিনা, অঞ্জনা, ডিপজল, রুবেল, ড্যানি সিডাক, ইমনসহ বাংলাদেশ চলচ্চিত্র শিল্পী সমিতির কার্যনির্বাহী পরিষদের অন্য সদস্যরা উপস্থিত ছিলেন। তথ্যমন্ত্রী এ সময় বলেন, চলচ্চিত্র শিল্পকে সুরক্ষা দিতে সরকার অনেক পদক্ষেপ নিয়েছে। এর মধ্যে এফডিসির দৈন্যদশা কাটাতে ৩২২ কোটি টাকা ব্যয়ে একটি প্রকল্প গ্রহণ করা হয়েছে। ইতোমধ্যে এ প্রকল্পের পরামর্শক নিয়োগ দেওয়া হয়েছে।</p>
      <p>এ প্রকল্পের আওতায় একটি অত্যাধুনিক ভবন হবে। যেখানে চলচ্চিত্র শিল্পের জন্য আধুনিক ব্যবস্থা থাকবে। এছাড়া রাজধানীর অদূরে গাজীপুরের কালিয়াকৈরের কবিরপুরে ১০০ বিঘা জমির ওপর স্থাপিত বঙ্গবন্ধু ফিল্ম সিটিকে আধুনিক করার পরিকল্পনাও হাতে নেওয়া হয়েছে। তিনি আরো জানিয়েছেন, সরকার একই সঙ্গে আর্ট ফিল্মের অনুদান দেবে। লক্ষ্য হচ্ছে বাংলাদেশের বাংলা ছবি বিশ্ববাজার দখল করুক। একই সঙ্গে বন্ধ সিনেমা হলগুলো পুনরায় চালু করতে হলগুলোকে আধুনিকায়ন ও হলের পরিবেশ উন্নত করতে স্বল্প সুদে দীর্ঘমেয়াদে ঋণ দেওয়ার কথা ভাবা হচ্ছে বলেও জানান তিনি। এদিকে অরুণা বিশ্বাস মানবজমিনকে আরো বলেন, তথ্যমন্ত্রীর সঙ্গে বেশকিছু বিষয়েই আমাদের আলাপ হয়েছে। এরমধ্যে অনুদানের সিনেমা, শিল্পীদের আবাসন নিয়ে ভাবনা, সিনেমা হলে ছবি মুক্তি দেয়ার পর লগ্নিকৃত টাকা প্রযোজকদের ফিরে আসার প্রতিবন্ধকতাসহ সিনেপ্লেক্স নির্মাণে সরকারি সুযোগ-সুবিধার বিষয়সহ আরো নানা বিষয়ে আমাদের কথা হয়েছে। আগে অনুদানের ছবি সিনেমা হলে মুক্তি দেওয়া হতো না। এখন নিয়ম বেঁধে দেওয়া হয়েছে যে, অনুদানের টাকায় নির্মিত ছবি সিনেমা হলে মুক্তি দিতে হবে। এটা একটি পজিটিভ বিষয়। চলচ্চিত্রের আরেক জনপ্রিয় তারকা রোজিনা বলেন, তথ্যমন্ত্রী আমাদের প্রায় তিন ঘন্টা সময় দিয়েছেন। চলচ্চিত্রের সমস্যা ও এই শিল্পের উন্নয়ন সংক্রান্ত নানা বিষয় নিয়ে আমাদের সঙ্গে কথা বলেছেন তিনি।  </p>
      <p>এই বিভাগের সর্বাধিক পঠিত</p>
    </article>
  </body>
</html>