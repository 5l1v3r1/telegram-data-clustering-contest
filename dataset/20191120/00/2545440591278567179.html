<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/-irakli-gostericiler-basrada-petrol-kuyularina-giden-yolu-kapatti-/1650764"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Iraklı göstericiler Basra'da petrol kuyularına giden yolu kapattı"/>
    <meta property="og:description" content="Irak'ın güneyindeki hükümet karşıtı göstericiler, petrol zengini Basra kentindeki petrol yataklarına giden ana yolları kapattı."/>
  </head>
  <body>
    <article>
      <h1>Iraklı göstericiler Basra'da petrol kuyularına giden yolu kapattı</h1>
      <h2>Irak'ın güneyindeki hükümet karşıtı göstericiler, petrol zengini Basra kentindeki petrol yataklarına giden ana yolları kapattı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">İdris Okuducu  </a></address>
      <h4>Istanbul</h4>
      <p>AA muhabirinin yerel kaynaklardan aldığı bilgiye göre, 1 Ekim'den bu yana devam eden hükümet karşıtı gösterilerin, yoğun bir şekilde devam ettiği<b> Basra</b>'da göstericiler, <b>petrol </b>yataklarının bulunduğu bölgelere yöneldi. </p>
      <p>Vilayetin batısında yer alan Zubeyir ilçesindeki göstericiler, petrol kuyularının bulunduğu Rumeyla bölgesinde bir araya geldi. Göstericiler,<b> petrol kuyuları</b>na çıkan ana yolları araç trafiğine kapatarak, ham petrol ihracatı yapan tankerlerin giriş ve çıkışlarını engelledi.</p>
      <p>Yerel basındaki haberlerde de göstericilerin Rumeyla'daki yol kapatma eyleminden sonra Hor ez-Zubeyir Limanı'ndaki ham petrol ihracatının durduğu kaydedildi.</p>
      <p>Basra'daki göstericiler, 16 Kasım Cumartesi günü de Mecnun Petrol Kuyusu'nun kapılarında gösteri düzenlemişti.</p>
      <p>Ülke ekonomisinin yüzde 90'ının petrol ihracatına bağlı olduğu Irak, günlük ortalama 3 milyon 500 bin varil ham petrol ihracatı gerçekleştiriyor. Irak petrol üretimi ve ihracatının büyük kısmını Basra'daki kuyularla, limanlar üzerinden yapıyor.</p>
      <h3>Irak'taki gösteriler</h3>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'ün üzerinde kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine protestolarda şiddet kullanılması talimatı vermekle suçladıkları Başbakan Adil Abdulmehdi ve yolsuzluk iddiaları gerekçesiyle hükümetin istifasını istiyor.</p>
      <related>
        <a href="https://www.aa.com.tr/tr/dunya/-irakli-gostericiler-basrada-petrol-kuyularina-giden-yolu-kapatti-/1650764"/>
        <a href="https://www.aa.com.tr/tr/dunya/necirvan-barzani-irakin-istikrari-ikbynin-de-cikarina/1650758"/>
        <a href="https://www.aa.com.tr/tr/turkiye/irak-in-kuzeyinde-10-pkk-li-terorist-etkisiz-hale-getirildi/1650407"/>
        <a href="https://www.aa.com.tr/tr/dunya/irak-icisleri-bakanligi-teyakkuz-durumu-sona-erdi/1650071"/>
        <a href="https://www.aa.com.tr/tr/dunya/bmden-trumpin-savas-sucu-isledigi-iddia-edilen-askerleri-affetmesine-tepki/1650052"/>
        <a href="https://www.aa.com.tr/tr/dunya/5-soruda-irak-ta-neler-oluyor-/1649564"/>
      </related>
    </article>
  </body>
</html>