<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/alaloym-sth-boylh-epese-to-systhma"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Αλαλούμ στη Βουλή: Έπεσε το σύστημα!"/>
    <meta property="og:description" content="Κομφούζιο επικράτησε στην Ολομέλεια λόγω δυσλειτουργιών που παρουσιάζει το πληροφοριακό σύστημα της Βουλής, με τον προεδρεύοντα, Χ. Αθανασίου, να προσπαθεί να συμμαζέψει την κατάσταση!"/>
  </head>
  <body>
    <article>
      <h1>Αλαλούμ στη Βουλή: Έπεσε το σύστημα!</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Άγγελος Προβολισιάνος</a></address>
      <h4>Κομφούζιο επικράτησε στην Ολομέλεια λόγω δυσλειτουργιών που παρουσιάζει το πληροφοριακό σύστημα της Βουλής, με τον προεδρεύοντα, Χ. Αθανασίου, να προσπαθεί να συμμαζέψει την κατάσταση!</h4>
      <p>Προβλήματα παρουσιάζει το πληροφοριακό σύστημα της Βουλής και το ίντερνετ. Χαρακτηριστικό ήταν το σκηνικό που εκτυλίχθηκε στην Ολομέλεια την ώρα που ο Κ. <b>Τζαβάρας βρισκόταν στο βήμα</b>. «Κύριε Τζαβάρα με συγχωρείτε γιατί έκανα μία παράλειψη» διέκοψε τον εισηγητή της ΝΔ ο προεδρεύοντας, Χ. Αθανασίου, ζητώντας να ανοίξει ο κατάλογος των ομιλητών.</p>
      <h3>«Ακούστε παρακαλώ»</h3>
      <p>Όμως, ο κατάλογος δεν άνοιγε με αποτέλεσμα ο προεδρεύων να ξανά διακόψει τον Κ. Τζαβάρα. «Κύριε Τζαβάρα συγγνώμη, πάλι θα σας διακόψω» είπε ο<b> Χ. Αθανασίου,</b> με τη δυσφορία του ομιλητή να αποτυπώνεται στο πρόσωπό του.<b> «Σήμερα τα προβλήματα είναι το ένα πίσω από το άλλο. Κυρίες και κύριοι συνάδελφοι δεν λειτουργεί το σύστημα. </b>Παρακαλώ τις αρμόδιες υπηρεσίες της Βουλής να έρθουν και να γράφονται χειρόγραφα οι βουλευτές που θέλουν να μιλήσουν. Χάλασε το σύστημα!» ανακοίνωσε ο προεδρεύων και αυτομάτως περίπου 20 βουλευτές έσπευσαν να εγγραφούν στον χειρόγραφο κατάλογο, προκαλώντας σύγχυση και φασαρία στην αίθουσα.</p>
      <p>Δευτερόλεπτα μετά, παρατηρώντας την αναστάτωση που είχε προκληθεί, ο Χ. Αθανασίου καλούσε τους βουλευτές που είχαν σηκωθεί και κατευθυνθεί στα έδρανα των υπηρεσιακών παραγόντων της Βουλής για να εγγραφούν στον κατάλογο να επιστρέψουν στις θέσεις τους. <b>«Ακούστε παρακαλώ. Μισό λεπτό.</b> Παρακαλώ τους συναδέλφους να καθίσουν στα έδρανα και θα περιέλθουν οι υπάλληλοι της Βουλής τα έδρανα γιατί έτσι δεν θα παρακολουθήσετε τους εισηγητές» είπε προσπαθώντας να επαναφέρει την τάξη.</p>
      <p>Ωστόσο, η υπάλληλος της Βουλής που είχε αναλάβει την εγγραφή των ομιλητών δεν ανταποκρινόταν. «Η υπάλληλος να διακόψει την καταγραφή!» είπε την αρχικά, όμως, η υπάλληλος συνέχιζε την καταγραφή αφού οι βουλευτές δεν επέστρεφαν στις θέσεις τους. «Κύριοι συνάδελφοι δεν θα εγγραφεί κανένας τώρα. Κυρία… Πώς λέγεται η κυρία; Μα δεν ακούτε;», ήταν τα λόγια του προεδρεύοντα κατά την προσπάθεια του να αποκαταστήσει την ομαλότητα στην αίθουσα. Ώσπου, ο Χ. Αθανασίου εκνευρίστηκε από την απροθυμία της υπαλλήλου να ευθυγραμμιστεί με τις εντολές του και της είπε από το μικρόφωνο: «Ακυρώνεται ο κατάλογος. Λοιπόν, δώστε μου τον κατάλογο. Θα τον σκίσουμε μάλιστα. Σας παρακαλώ, ελάτε εδώ…».</p>
      <p>Να σημειωθεί ότι νωρίτερα και συγκεκριμένα κατά την ομιλία του εισηγητή της Ελληνικής Λύσης, Κ. Χύτα, για την ένσταση αντισυνταγματικότητας που κατέθεσε ο ΣΥΡΙΖΑ, τα φώτα της Ολομέλειας έσβησαν. Οπότε, μπορεί να θεωρηθεί… οιωνός για όσα ακολούθησαν!</p>
      <p>
        <b>
          <a href="https://www.documentonews.gr/article/boylh-aporrifthhke-h-enstash-antisyntagmatikothtas-toy-syriza-gia-thn-eklogh-toy-ptd">Διαβάστε ακόμη: Βουλή: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή του ΠτΔ</a>
        </b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>