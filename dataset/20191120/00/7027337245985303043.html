<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699260/%D9%87%D9%81%D8%AA%D9%87-%D8%A7%D9%88%D9%84-%D8%A2%D8%B0%D8%B1-%D8%B2%D9%85%D8%A7%D9%86-%D8%AB%D8%A8%D8%AA%E2%80%8C%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%A8%D8%B1%D8%A7%DB%8C-%D8%AA%D9%87%D8%B1%D8%A7%D9%86%DB%8C%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="هفته اول آذر زمان ثبت‌نام مسکن ملی برای تهرانی‌ها"/>
    <meta property="og:description" content="مجموع سهم شهرهای جدید از این طرح، حدود ۲۰۰ هزار واحد مسکونی است که در مرحله نخست آن، قرار است ثبت نام برای حدود ۶۰ هزار واحد مسکونی در شهرهای جدید کشور آغاز شود."/>
  </head>
  <body>
    <article>
      <h1>هفته اول آذر زمان ثبت‌نام مسکن ملی برای تهرانی‌ها</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>مجموع سهم شهرهای جدید از این طرح، حدود ۲۰۰ هزار واحد مسکونی است که در مرحله نخست آن، قرار است ثبت نام برای حدود ۶۰ هزار واحد مسکونی در شهرهای جدید کشور آغاز شود.</b>
      </p>
      <figure>
        <img src="https://cdn.asriran.com/files/fa/news/1398/8/29/1038905_513.jpg"/>
      </figure>
      <p>مدیرعامل شرکت عمران شهرهای جدید با بیان اینکه ثبت نام در این شهرها از هفته اول آذر ماه شروع خواهد شد، گفت: در مرحله نخست قرار است ثبت نام برای حدود ۶۰ هزار واحد مسکونی در شهرهای جدید کشور آغاز شود.</p>
      <p>به گزارش روز چهارشنبه روابط عمومی بانک مسکن، «حبیب الله طاهرخانی» با بیان اینکه طرح اقدام ملی تولید مسکن بخش‌های مختلفی را شامل می‌شود، گفت: شاخه نخست این طرح، مسکن مشارکتی بود که پس از حضور رئیس جمهوری در وزارت راه و شهرسازی در سال گذشته، این بخش از طرح به طور رسمی کلید خورد. هدف اصلی از استارت این بخش از طرح، رونق بخشی به فرآیند عرضه و ساخت مسکن برای اقشار متوسط جامعه است.</p>
      <p>وی گفت: بخش دوم این طرح که اخیرا اجرای آن در قالب ثبت نام از شهروندان در تعدادی شهرهای کشور آغاز شده است، به نوعی فروش اقساطی زمین است. سومین بخش از طرح نیز که جامعه مخاطب آن اقشار کم‌درآمد و ضعیف جامعه هستند، واگذاری اراضی ۹۹ ساله به نهادهای حمایتی برای اختصاص به این گروه از متقاضیان مسکن است.</p>
      <p>وی به سهم شهرهای جدید از مجموع سه بخش طرح اقدام ملی تولید مسکن اشاره کرد و افزود: مجموع سهم شهرهای جدید از این طرح، حدود ۲۰۰ هزار واحد مسکونی است که در مرحله نخست آن، قرار است ثبت نام برای حدود ۶۰ هزار واحد مسکونی در شهرهای جدید کشور آغاز شود.</p>
      <p>معاون وزیر راه، زمان آغاز ثبت نام شهرهای جدید در قالب طرح اقدام ملی تولید مسکن را هفته نخست آذرماه اعلام کرد و گفت: از آنجا که یکی از اهداف اصلی شکل‌گیری شهرهای جدید پاسخ‌گویی به بخشی از نیاز مسکن ساکنان کلانشهرها بوده بنابراین با آغاز ثبت‌نام این طرح در شهرهای جدید، این انتظار وجود دارد که به بخشی از تقاضای مسکن ساکنان کلانشهرها نیز پاسخ داده شود.</p>
      <p>وی با بیان اینکه میان این طرح و طرح مسکن مهر تفاوت‌های زیادی وجود دارد، اظهار کرد:بر خلاف طرح مسکن مهر، هیچ پروژه ای در این طرح بدون متقاضی آغاز نخواهد شد. در طرح مسکن مهر، بخشی از واحدهای مسکن مهر بدون متقاضی آغاز و بخشی از واحدها در طول اجرای پروژه دارای متقاضی شدند و در این میان بخشی از واحدهای مسکونی همچنان بدون متقاضی باقی ماندند. اما مطابق با برنامه ریزی های انجام شده این اتفاق و تجربه تلخ در این طرح اقدام ملی تولید مسکن تکرار نخواهد شد.</p>
      <p>طاهرخانی همچنین نحوه انتخاب پیمانکاران و سازنده های طرح اقدام ملی تولید مسکن را دیگر تفاوت آن با طرح مسکن مهر خواند و گفت: چارچوب قرار دادها و حجم پروژه های واگذار شده به پیمانکاران بر مبنای نظام فنی اجرایی کشور خواهد بود تا از این طریق یک نظام رقابتی در میان پیمانکاران برای تحویل پروژه ها شکل بگیرد.</p>
      <p>وی گفت: یکی از تاکیدات اصلی برای اجرای صحیح این طرح، استفاده کردن از اراضی آماده سازی شده است تا از این طریق هزینه اجرا و تکمیل پروژه های ساختمانی کاهش پیدا کند.</p>
    </article>
  </body>
</html>