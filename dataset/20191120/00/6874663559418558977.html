<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774089,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="כחלון יכול להגדיל את הירידה הצפויה בתעריף החשמל - אך סביר שלא יעשה זאת"/>
    <meta property="og:description" content="ההפחתה הקרובה של 4% בתעריף, שתיכנס לתוקפה בינואר, תוביל לחסכון ממוצע של כ־200 שקל בשנה בחשבון החשמל. בכוחו של שר האוצר להוביל להפחתה של 7.1%, אך הגירעון הכבד ולחצים באוצר עשויים להניא אותו מכך"/>
  </head>
  <body>
    <article>
      <h1>כחלון יכול להגדיל את הירידה הצפויה בתעריף החשמל - אך סביר שלא יעשה זאת</h1>
      <h2>ההפחתה הקרובה של 4% בתעריף, שתיכנס לתוקפה בינואר, תוביל לחסכון ממוצע של כ־200 שקל בשנה בחשבון החשמל. בכוחו של שר האוצר להוביל להפחתה של 7.1%, אך הגירעון הכבד ולחצים באוצר עשויים להניא אותו מכך</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליאור גוטמן</a></address>
      <p>רשות החשמל פרסמה שלשום (ב') בלילה את מסמכי השימוע לקראת קביעת תעריף החשמל הקרוב. <a href="https://www.calcalist.co.il/local/articles/0,7340,L-3773971,00.html">כפי שנחשף באתר "כלכליסט"</a>, הרשות מעריכה שבינואר תרשם ירידה של כ־4% בתעריף החשמל הביתי, ו־4.7% בתעריף החשמל הכללי - שכולל בין היתר תעשייה ומאור רחובות, ואינו מתייחס למשקי הבית. בחודש הקרוב יוכלו גופים ובעלי עניין להביע הסתייגויות לגבי התעריף והחישובים שערכה הרשות. אם לא יהיו שינויים, בתחילת ינואר ישלמו משקי הבית כ־53 אגורות לקילוואט/שעה, זאת במקום כ־55 אג' כיום.</p>
      <figure>
        <img src="https://images1.calcalist.co.il/PicServer3/2019/07/25/923287/800-550_l.jpg"/>
        <figcaption>שר האוצר משה כחלון. יכול להכפיל את הפחתת המחיר, אך כנראה יימנע מכך <br/>צילום: אוראל כהן</figcaption>
      </figure>
      <p>ברמה הצרכנית הישירה מדובר בבשורה שהשפעתה לא תהיה גדולה: בהנחה שמשק בית משלם בממוצע כ־400 שקל בחודש עבור החשמל שהוא צורך, ההפחתה תוביל לחיסכון של קצת פחות מ־200 שקל בשנה שלמה. עם זאת החשמל הוא תשומת ייצור עבור שירותים ומוצרים אחרים, והורדת התעריף עשויה להוביל לירידה אפשרית גם בשאר המוצרים, ובהם תעריפי המים, מה שיהפוך את החסכון למשקי הבית לגבוה יותר. ברשות המים כבר אמרו אתמול שהנתונים ילקחו בחשבון, וייתכן שהעלייה במחירי המים שתקרה בינואר, והיתה אמורה לעמוד על 4%, תהיה נמוכה יותר.</p>
      <figure>
        <img src="https://images1.calcalist.co.il/PicServer3/2019/11/19/948594/1NL.jpg"/>
      </figure>
      <p>עיון בנתוני רשות החשמל שפרסמה הרשות מעלה ששר האוצר משה כחלון יכול להתערב ולהפחית את תעריף החשמל מעבר למה שפורסם, כמעט עד הכפלת ההפחתה. בין הנתונים שהשפיעו לרעה על תעריף החשמל - כלומר מנעו הפחתה גבוהה יותר במקור - היה המס על הפחם (בלו) שקיזז את הירידה הצפויה בכ־3.1%. במשרד האוצר רצו ליישם מס זה כבר מאמצע העשור שעבר, ובכל פעם שר אוצר אחר טירפד את תוכניותיהם. בתקופת כחלון תכננו במשרד האוצר להחיל את המס מינואר 2019 - ובהוראת כחלון הוא נדחה בשנה, לתחילת 2020. כחלון יוכל להתערב פעם שנייה ולבטל את המס על הפחם - ובכך להוביל לירידה של כ־7.1 בתעריף החשמל. עם זאת, הגירעון התקציבי שיש למלא ומהר הוא תירוץ מצוין להשאיר את המס.</p>
      <h3>מכירת תחנת הכוח היא הצלחה</h3>
      <p>גורמים נוספים שהשפיעו על תעריף החשמל כוללים סבסוד מערכות סולאריות שונות ואנרגיות מתחדשות, שקיזזו ירידה אפשרית בשיעור של כ־3.3% - למעשה המדינה משיתה על כלל האזרחים את היכולת לייצר חשמל "ירוק". ב־2019 סבסוד מגזר האנרגיה המתחדשת עמד על 3.12% מכלל עליית התעריף. כמו כן, החזרי עלויות לחברת החשמל - פרויקטים שהוטלו על החברה ובוטלו, כמו הקמת הפחמית החדשה באשקלון - צמצמו בכ־1.4% את ירידת התעריף.</p>
      <figure>
        <img src="https://images1.calcalist.co.il/PicServer3/2017/09/26/760402/1NL.jpg"/>
        <figcaption>יו"ר רשות החשמל אסף אילת <br/>צילום: אוהד צויגנברג</figcaption>
      </figure>
      <p>בצד החיובי אפשר לציין את מכירת תחנת הכוח של חברת החשמל שתרמה 3.9% לירידה. מדובר בהצלחה של הרפורמה בחברה שכפתה עליה למכור חמש תחנות כוח, כדי שנתח השוק שלה בייצור ייחתך במחצית, מכ־70% ל־35%. המכירה למבטח שמיר, רפק והסינים, שלשלה לקופת חברת החשמל כמיליארד שקל עודף מעבר לשווי התחנה בספרים - תמורה של 1.9 מיליארד שקל לעומת שווי של כ־800 מיליון - וזו תתגלגל לכיסי הצרכנים.</p>
      <p>עוד נרשמה ירידה של 4% במחיר הפחם, והפחתה שלישית של כ־3.3% כתוצאה מירידת מחירי הגז בחוזים החדשים של חברת החשמל מול מאגר לוויתן. על כל אלה נרשמה ירידה של כ־1.2% בשל פשרת הגז המצרי, במסגרתה חברת החשמל אמורה לקבל פיצוי של כחצי מיליארד דולר לאורך 8 שנים, מאי קבלת גז מהמצרים. פעימת התשלום הראשונה, כחמישית מהסכום, אמורה להגיע במהלך 2020. בתעריף היתה אמורה להופיע ירידה של עוד כאחוז שמקורה בפשרה בגובה 465 מיליון שקל בין חברת החשמל לקרטל GIS שמכר לה ציוד יקר. חצי מהסכום כבר הוחזר לצרכנים בתחילת 2019 בדמות ירידה תעריפית של קצת פחות מאחוז, והחצי השני היה אמור להגיע בתחילת 2020. אלא שתביעות משפטיות נגד הפשרה גרמו לכך שהרשות משהה את החזר הכסף לצרכנים.</p>
      <h3>שוק החשמל הפרטי יסבול</h3>
      <p>הפחת המחירים תשפיע גם על יצרני החשמל הפרטיים, שמחזיקים כשליש מכוח הייצור. רק בשבוע שעבר נחשף ב"כלכליסט" שרשות החשמל מפרסמת פיילוט לחיבור 30־40 אלף בתי אב לתחנות כוח פרטיות, תמורת התנתקות מחברת החשמל והנחה ראשונית בתעריף של 8־10 אחוזים. הכוונה היא לפתוח את שוק האספקה לצרכנים הפרטיים כבר בשנה הבאה.</p>
      <p>עיון בנתוני התעריף החדש מלמד שרשות החשמל הפחיתה גם לתחנות הכוח הפרטיות את תעריף הייצור שלהן, ב־8.5%. שחקן בכיר בשוק אמר אתמול שהבשורה תחתוך להם לפחות 8% מההכנסות ממכירת חשמל, מה שיקשה עליהם לתת הנחות לצרכנים חדשים. בסביבת רשות החשמל מודים שזה גובה ההפחתה, אולם מציינים שהתחנות הפרטיות חוזרות למודל התשלומים שהיה להן ב־2016/7, ושממילא הן רוכשות את הגז להפעלת תחנות הכוח שלהן במחיר נמוך בכ־25% מחברת החשמל.</p>
    </article>
  </body>
</html>