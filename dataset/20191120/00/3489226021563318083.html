<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/o-entoyarnt-snooynten-kai-ta-programmata-mazikhs-parakoloythhshs"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ο Εντουαρντ Σνόουντεν και τα προγράμματα μαζικής παρακολούθησης"/>
    <meta property="og:description" content="Πριν από λίγες μέρες κυκλοφόρησε η αυτοβιογραφία του."/>
  </head>
  <body>
    <article>
      <h1>Ο Εντουαρντ Σνόουντεν και τα προγράμματα μαζικής παρακολούθησης</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Εμυ Ντούρου</a></address>
      <h4>Πριν από λίγες μέρες κυκλοφόρησε η αυτοβιογραφία του.</h4>
      <p>Πριν από έξι χρόνια το όνομά του έκανε τον γύρο του κόσμου όταν διοχέτευσε στον Τύπο απόρρητες πληροφορίες των αμερικανικών μυστικών υπηρεσιών σχετικά με προγράμματα μαζικής παρακολούθησης που εφαρμόζουν οι κυβερνήσεις των ΗΠΑ και της Βρετανίας, μέσω των οποίων ανά πάσα στιγμή είναι εφικτό να παρακολουθείται η επικοινωνία (sms, email, τηλεφωνήματα) οποιουδήποτε ανθρώπου στον κόσμο. </p>
      <p>Έκτοτε, διωκόμενος με βαριές κατηγορίες από την κυβέρνηση των ΗΠΑ και έχοντας ζητήσει άσυλο σε μια σειρά από χώρες, ο Εντουαρντ Σνόουντεν, ο οποίος όλα αυτά τα χρόνια έχει στολιστεί με όλη την γκάμα των χαρακτηρισμών, από εθνικός προδότης έως ήρωας (πέρυσι προτάθηκε από Νορβηγούς βουλευτές για το Νόμπελ Ειρήνης), ζει σε άγνωστη τοποθεσία στη Ρωσία.</p>
      <p>Το βιβλίο του «Το μεγάλο φακέλωμα» (Permanent record), το οποίο κυκλοφόρησε στα ελληνικά λίγες μόλις μέρες μετά την αμερικανική του έκδοση από τον νεοϋορκέζικο οίκο Metropolitan Books, αποτελεί την αυτοβιογραφία του και ταυτόχρονα την καταγραφή της πορείας του στην ψηφιακή εποχή, από τα αρχαία πλέον Compaq Presario τα οποία χειριζόταν ως παιδί στη Βόρεια Καρολίνα μέχρι τους προηγμένους υπολογιστές στα κέντρα επιχειρήσεων της CIA και της NSA, όπου ανακάλυψε τα αρχεία που σόκαραν δισεκατομμύρια ανθρώπους στον πλανήτη.</p>
      <p><i>«Κάποτε εργαζόμουν για το κράτος, όμως πλέον εργάζομαι για τον πολίτη. Χρειάστηκα σχεδόν τρεις δεκαετίες προκειμένου να συνειδητοποιήσω ότι ήταν ταυτόσημες οι έννοιες αυτές και όταν πλέον το κατάλαβα μου προκάλεσε κάποια προβλήματα στη δουλειά»</i> περιγράφει ο Σνόουντεν στην αρχή του βιβλίου του. Η μαρτυρία του έχει μεγάλη αξία όχι μόνο γιατί είναι η πρώτη φορά που διαβάζουμε τόσες λεπτομέρειες για τα –σαν βγαλμένα από το Χόλιγουντ– παρασκήνια των ερευνών του αλλά και γιατί είναι γραμμένη με τρόπο απλό και εύληπτο, σαν γράμμα από φίλο σε φίλο. Ίσως αυτό ακριβώς να είναι που κάνει το βιβλίο του ανατριχιαστικό: το γεγονός ότι τελικά είναι τόσο απλό να ζει κανείς γυμνός στο παγκόσμιο ψηφιακό χωριό έχοντας την ψευδαίσθηση της ιδιωτικότητας.</p>
      <p>ΕΚΔΟΣΕΙΣ ΨΥΧΟΓΙΟΣΜετάφραση: Χρήστος Καψάλης</p>
      <p>ISBN: 978-618-01-3305-9</p>
      <p>ΤΙΜΗ: 17,70 ευρώ</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/20/5dd4ef48825e635d77437ac3.jpg"/>
        <figcaption>Το βιβλίο του «Το μεγάλο φακέλωμα» (Permanent record), το οποίο κυκλοφόρησε στα ελληνικά λίγες μόλις μέρες μετά την αμερικανική του έκδοση από τον νεοϋορκέζικο οίκο Metropolitan Books</figcaption>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>