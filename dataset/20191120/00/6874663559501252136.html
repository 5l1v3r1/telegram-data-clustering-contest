<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774178,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="הותמ&quot;ל אישרה 1,650 דירות חדשות בהרצליה, ראש העיר: &quot;נילחם בתוכנית&quot;"/>
    <meta property="og:description" content="את התוכנית יזמו רשות מקרקעי ישראל וחברת סיטי-טק, להקמת 1650 יחידות דיור, ו-200 אלף מ&quot;ר שטחי תעסוקה. פדלון: &quot;הותמ&quot;ל ממשיכה לדרוס ברגל גסה את הרשויות המקומיות&quot;"/>
  </head>
  <body>
    <article>
      <h1>הותמ"ל אישרה 1,650 דירות חדשות בהרצליה, ראש העיר: "נילחם בתוכנית"</h1>
      <h2>את התוכנית יזמו רשות מקרקעי ישראל וחברת סיטי-טק, להקמת 1650 יחידות דיור, ו-200 אלף מ"ר שטחי תעסוקה. פדלון: "הותמ"ל ממשיכה לדרוס ברגל גסה את הרשויות המקומיות"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שלומית צור</a></address>
      <p>הותמ"ל דחתה היום (ד') את ההתנגדויות לתוכנית "קרית שחקים" בהרצליה, ואישרה את התוכנית במסגרתה יוקומו 1,650 יחידות דיור נוספות. ראש העירייה משה פדלון הודיע כי יילחם בתוכנית וטען כי התנהלות הוותמ"ל היא "דורסנית ומנותקת" .</p>
      <p>את התוכנית שערך האדריכל משה צור יזמו רשות מקרקעי ישראל וחברת סיטי-טק שבבעלות מנרב (25%) רותם שני (25%) וקיבוץ גליל ים (50%), על שטח של 204 דונם מצפון למחלף שבעת הכוכבים, סמוך לתחנת הרכבת של הרצליה ולפארק הרצליה.</p>
      <p>על פי התוכנית שאושרה, יוקמו 7 מגדלים בני 22-60 קומות ובסך הכל 1,650 יחידות דיור, 330 מתוכן דירות קטנות. בנוסף כוללת התכנית 200 אלף מ"ר שטחי תעסוקה ומסחר, 12 דונם שטחים ציבוריים פתוחים, ו- 18 דונם מבני ציבור. עוד הודיעו בוותמ"ל כי התוכנית ממוקמת סמוך למוקדי תחבורה ראשיים כגון נתיבי איילון, תחנת הרכבת הקיימת, וקווי "מהיר לעיר". בשל מוקדי התחבורה הציבורית הסמוכים לתוכנית, אושר תקן חניה מופחת בתוכנית.</p>
      <figure>
        <img src="https://images1.calcalist.co.il/PicServer3/2019/11/18/948286/191118045724IMG_894394368_l.jpg"/>
        <figcaption>השטח שעליו אמורה לקום התוכנית בהרצליה <br/>צילום: אסף פרידמן</figcaption>
      </figure>
      <p>"אנו מאוכזבים מכך שהנושאים שהציגה העירייה לאורך תהליכי התכנון ובמסמך ההתנגדויות המפורט, לא התקבלו כלל ונדחו על הסף מבלי להעמיק", מסר ראש עיריית הרצליה משה פדלון לאחר אישור התוכנית.</p>
      <p>"עיריית הרצליה תגיב בכל הכלים העומדים לרשותה ולא תאפשר בנייה ללא מענה הולם של תשתיות לאומיות כגון תחבורה, ניקוז, ושטחי ציבור. מחטף האישור מוכיח שוב איך הוותמ"ל ממשיכה ולא בפעם הראשונה לדרוס ברגל גסה את הרשויות המקומיות ולאשר תוכניות בנייה מנותקות לגמרי מצרכי הרשות ומהתנאים בשטח".</p>
    </article>
  </body>
</html>