<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238485-hapal-pripusta-ze-by-nieco-urobil-inak-viac-ocakaval-od-krajnych-bekov-aj-kridelnikov"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Hapal pripúšťa, že by niečo urobil inak. Viac očakával od krajných bekov aj krídelníkov"/>
    <meta property="og:description" content="Chýbali body so silnými súpermi, takže priamy postup na EURO 2020 zostal pre slovenských futbalistov zatarasený. Šanca ale stále žije, v marci budúceho roka sa Slovensko v baráži doma stretne s Írskom a v prípade víťazstva si zahrá o miestenku na finálový turnaj proti úspešnému z dvojice Bosna a Hercegovina - Severné Írsko."/>
  </head>
  <body>
    <article>
      <h1>Hapal pripúšťa, že by niečo urobil inak. Viac očakával od krajných bekov aj krídelníkov</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Viktor Háber, TASR</a></address>
      <p>Chýbali body so silnými súpermi, takže priamy postup na EURO 2020 zostal pre slovenských futbalistov zatarasený. Šanca ale stále žije, v marci budúceho roka sa Slovensko v baráži doma stretne s Írskom a v prípade víťazstva si zahrá o miestenku na finálový turnaj proti úspešnému z dvojice Bosna a Hercegovina - Severné Írsko.</p>
      <related>
        <a href="https://profutbal.sk/clanok/238474-foto-kvalifikaciu-koncime-vitazstvom-wales-postupom"/>
      </related>
      <p>V utorok Slováci zdolali na trnavskom Štadióne Antona Malatinského v záverečnom súboji E-skupiny Azerbajdžancov 2:0. Na postup však potrebovali remízu Walesu s Maďarskom a to sa nestalo, keďže výber kouča Ryana Giggsa vyhral 2:0. Postúpil tak z druhého miesta, skupinu vyhrali vicemajstri sveta z Chorvátska. Tréner SR Pavel Hapal neskrýval po vyvrcholení kvalifikácie sklamanie napriek výhre domáceho mužstva v záverečnej konfrontácii E-skupiny.</p>
      <h3>Veľké hodnotenie</h3>
      <p><i>"Do zápasu sme vstúpili dobre a mali prevahu skoro celý polčas. Očakávali sme, že Azerbajdžan bude hrať z hustého bloku a brániť, snažiť sa vyrážať do brejkov a presadiť sa po nejakej štandardke. Dali sme gól, čo nás upokojilo, lenže podľa mňa nás to upokojilo až príliš. Začiatok druhého polčasu nebol až taký optimálny. Neviem, do akej miery odohralo svoju rolu zistenie výsledku Walesu. Záver sme zvládli. Pridali sme druhý gól, i keď mu prišla aj veľká šanca Azerbajdžanu. Vždy tvrdím, že ak hráte s relatívne slabším súperom, tak si stále dokáže vypracovať príležitosť na skórovanie a podržal nás brankár Martin Dúbravka. Víťazstvo je dôležité v tom, že sme sa pred domácim publikom dokázali rozlúčiť s kvalifikáciou víťazne," </i>zneli prvé slová 50-ročného Čecha na tlačovej konferencii.</p>
      <figure>
        <img src="https://profutbal.sk/static/article/2019/11/5dd505bb4eafd/content/5dd50f090bda2.jpg"/>
        <figcaption>Pavel Hapal: "Aktuálne prevláda sklamanie z toho, že sme nepostúpili." (foto: Jozef Bedej)</figcaption>
      </figure>
      <p>Na nej zhodnotil nielen záverečný duel, ale aj celý kvalifikačný rok 2019, po ktorom nám v tabuľke E-skupiny patrí tretie miesto s 13 bodmi. <i>"Aktuálne prevláda sklamanie z toho, že sme nepostúpili. Keď sme začínali, mali sme k dispozícii istý káder. Potom sme prišli o troch skúsených hráčov, ktorí ukončili reprezentačnú kariéru (Martin Škrtel, Tomáš Hubočan, Adam Nemec, pozn.) a zabudovali sme nových mladých futbalistov. Myslím si, že sa nám to zatiaľ darí.Samozrejme, bude to chcieť ešte trochu trpezlivosti. Na druhej strane, toto mužstvo určite má svoj potenciál. Verím, že ak sme sa mohli dostať cez kvalifikáciu, tak sa môžeme dostať určite aj cez baráž. Svoj rok mám zbilancovaný a beriem ho skôr pozitívne než negatívne,"</i> rozhovoril sa <b>Hapal.</b></p>
      <p>Čo videl náš tréner ako kľúčové v rámci (zatiaľ) nezvládnutých postupových ambícií? Výsledky proti Walesu (0:1 doma, 1:1 vonku), ktorý predbehol "sokolov" v konečnom zúčtovaní o bod, ale i to, že sme nevyzreli na vicemajstrov sveta z Chorvátska. <i>"Nezdolali sme ani 'červených drakov', ani Chorvátsko, kde sa skrýval postupový kľúč. Keď si vezmeme zápas vo Walese, ktorého úvod patril domácim, my sme mali v závere dve vyložené šance. Bohužiaľ, nepremenili sme ich. To sú tie rozhodujúce detaily. Mohli sme tam bodovať, ale nebodovali sme. Mrzí ma, že sme nedokázali zdolať Wales aspoň doma, pretože sme na to mali. Ak by strela Alberta Rusnáka išla doma o kúsok ďalej, mohli sme vyhrať 2:1,"</i> zaspomínal si <b>Hapal.</b></p>
      <related>
        <a href="https://profutbal.sk/clanok/238482-bero-i-haraslin-s-kritikou-od-trenera-odpovedali-co-im-vyslo-a-co-nie"/>
      </related>
      <h3>Čo by urobil inak?</h3>
      <p>Na lodivoda Slovákov padla aj otázka, či by niečo urobil inak v niektorom zo zápasov - či už hráčske alebo systémové zmeny.<i> "Po bitke je každý generál. Určite aj vy viete, čo by sa malo urobiť inak, ak sa v zápase niečo nepodarí alebo prehrá. Takto to cítim aj ja a v niektorých stretnutiach by som urobil niečo inak. Možno by som poslal na ihrisko iných hráčov alebo zmenil spôsob či štýl hry. Bohužiaľ, to sa už nedá vrátiť. V kvalifikácii sme odohrali aj dobré aj slabé zápasy, z ktorých ma bolí hlava," </i>priznal úprimne niekdajší kouč výberu SR do 21 rokov. Ten si proti Azerbajdžanu trúfol na viacero zmien. Ku Milanovi Škriniarovi dal ako stopérsku dvojičku Norberta Gyömbéra, na krídla nasadil Lukáša Haraslína a Matúša Bera.</p>
      <figure>
        <img src="https://profutbal.sk/static/article/2019/11/5dd505bb4eafd/content/5dd50f4143967.jpg"/>
        <figcaption>Pavel Hapal netají, že niečo mohol urobiť inak. (foto: Róbert Fritz)</figcaption>
      </figure>
      <p><i>"Noro odohral dobrý zápas, ale naša obrana nebola až taká preťažená a mal to jednoduchšie. Svoje osobné súboje vyhral a so všetkým, čo mal, si poradil dobre," </i>ohodnotil výkon stredného zadáka <b>Hapal</b> a následne priznal, že od dvojice krídelníkov, ale i krajov celkovo, očakával viac. <i>"Čo sa týka krajov, od nich sme možno čakali trochu viac. Matúš Bero mal viac súbojov a získaných lôpt, pri pressingoch bol blízko lopty, ale vo finálnej fáze z neho trochu vypadla kvalita. Hral z pravej strany a chceli sme, aby prečísľoval súpera smerom do stredu, to mu úplne nevychádzalo. To isté musím povedať o Haraslínovi. Nebol to jeho optimálny výkon. V súbojoch jeden na jedného dokáže byť nebezpečnejší, ale k tomu sa takmer vôbec nedostával. Z druhej strany sa presadzoval Peter Pekarík, neprišiel však od neho lepší center či prihrávka. Tam to treba spresniť. Dôležité bude, aby všetci začali hrávať, čo vnímam ako jeden z väčších problémov,"</i> uvedomuje si <b>Hapal.</b></p>
      <related>
        <a href="https://profutbal.sk/clanok/238480-pred-rokom-niektori-nevedeli-ako-sa-vola-dnes-je-bozenik-vyhlaseny-kanonier"/>
      </related>
      <h3>Mužstvo je mladé, Írov doposiaľ neriešil</h3>
      <p>Potešil ho aspoň fakt, že Slovensko našlo svojho zakončovateľa. Mladý 20-ročný Róbert Boženík v tejto kvalifikácii nastrieľal už tri góly a v reprezentácii štyri celkovo. Šancu pritom dostal len nedávno. <i>"Ukázalo sa, že sme sa rozhodli správne. Bohužiaľ, na poste hrotového útočníka nemáme až toľko hráčov. Teší nás, že sa pravidelne presadzuje, skóruje a strelil aj rozhodujúci gól. Mužstvo je omladené a snažíme sa do tímu zapracovať čo najviac mladíkov, ako aj Lukáša Haraslína, ktorý už bol v niekoľkých striedaniach. Nie je iná cesta. Teší ma, že najmä títo dvaja dostávajú taký priestor,"</i> poznamenal <b>Hapal.</b><br/><br/>Tréner našich futbalistov na záver prezradil aj to, čo očakáva od marcového barážového semifinálového duelu s Írskom. <i>"Videli sme ich zápas proti Dánsku a nepodarilo sa im cez nich postúpiť. Odohrali ale dobrý duel, silní boli najmä v závere. Ak to bude Írsko, budeme sa musieť na neho pripraviť. V pondelok sme sa tým trochu zaoberali, ale ja som to vôbec neriešil. Bohužiaľ, viac sa tým budem musieť zaoberať až teraz, pretože sa nám nepodarilo postúpiť priamo cez kvalifikáciu."</i></p>
      <related>
        <a href="https://profutbal.sk/clanok/238479-v-ceste-na-euro-stoji-ostrovny-futbal-po-walese-budeme-celit-irsku"/>
      </related>
    </article>
  </body>
</html>