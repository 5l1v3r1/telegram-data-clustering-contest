<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/beregova-ohorona-italiji-zatrimala-yahtu-z-ukrajincyami-641054.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T00:28:34+00:00"/>
    <meta property="og:title" content="Берегова охорона Італії затримала яхту з українцями"/>
    <meta property="og:description" content="Викрити яхту з 74 нелегалами біля берегів Італії вдалося у результаті співпраці українських прикордонників з Європолом"/>
  </head>
  <body>
    <article>
      <h1>Берегова охорона Італії затримала яхту з українцями</h1>
      <address>
        <time datetime="2019-11-20T00:28:34+00:00">20 Nov 2019, 00:28</time>
      </address>
      <h4>Викрити яхту з 74 нелегалами біля берегів Італії вдалося у результаті співпраці українських прикордонників з Європолом</h4>
      <p>Біля берегів Італії затримали яхту з українським екіпажем, який переправляв нелегальних мігрантів з Іраку. Попередити незаконні перевезення людей, вдалося завдяки співпраці прикордонників України та Європолу.</p>
      <p>Про це повідомляє <a href="https://dpsu.gov.ua/ua/news/vikriti-yahtu-z-74-nelegalami-bilya-beregiv-italii-vdalosya-u-rezultati-spivpraci-ukrainskih-prikordonnikiv-z-vropolom-/?fbclid=IwAR1ZNTY-5ptgDXn3ewNnzcJC3-hyZ3JX982qhdFyUI0eLyGMjUcYB5Dwfl8">пресслужба</a> Держприкордонслужби України.</p>
      <p>Зокрема, українські прикордонники отримали підтвердження, що одне з морських суден могло використовуватися для переправляння мігрантів. Інформацію було передано Європолу.</p>
      <p>Яхту вдалося виявити береговій охороні Італії у бухті Роччелла-Йоніка (італ. Roccella Ionica). На борту маленького судна знаходилося аж 74 пасажири, які назвалися громадянами Іраку, а керували яхтою 40-річний та 38-річний українці.</p>
      <p>Обох українців поліція Італії заарештувала.</p>
      <p>У Держприкордонслужбі попереджають, українці можуть стати жертвами схем організаторів нелегальних перевезень. Адже часто зловмисники пропонують роботу на нібито прогулянкових яхтах, а насправді це може бути злочинна оборудка.</p>
      <p>У відомстві закликають громадян України ретельно вивчати пропозиції роботи, що мають сумнівний характер, аби не стати жертвами злочинців.</p>
      <p>Держприкордонслужба спільно з Нацполіцією України та Європолом шукатимуть іноземних громадян, ймовірних організаторів, причетних до втягнення українських громадян до злочинної оборудки.</p>
      <related>
        <a href="https://glavcom.ua/news/v-italiji-zatrimali-dvoh-ukrajinciv-yaki-nezakonno-perevozili-migrantiv--523698.html"/>
        <a href="https://glavcom.ua/video/istoriya-ukrajincya-yakiy-vidkriv-vlasnu-piceriyu-v-rimi-477544.html"/>
        <a href="https://glavcom.ua/news/uryad-italiji-zakriv-porti-dlya-sudna-z-vryatovanimi-migrantami-578308.html"/>
      </related>
    </article>
  </body>
</html>