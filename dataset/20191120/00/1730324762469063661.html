<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/241308/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-20T00:21:42+00:00"/>
    <meta property="og:title" content="แนะธุรกิจ ‘เฮลธ์แคร์’ สู้ดิสรัปชั่น ปฏิวัติการทำงานสู่ ‘ยุคอัจฉริยะ’"/>
    <meta property="og:description" content="ในยุคที่ภาคธุรกิจต้องเร่งทรานส์ฟอร์มสู่ยุคดิจิทัล โดยผู้นำองค์กร 93% ประกาศวิชันให้บุคลากรปรับตัวสู่ยุคดิจิทัล ขณะที่ผู้นำองค์กรทางการแพทย์กว่า 70% มองว่ายุค ดิจิทัล ทรานส์ฟอร์เมชั่นกำลังส่งผลต่อวงการแพทย์ในอนาคต"/>
  </head>
  <body>
    <article>
      <h1>แนะธุรกิจ ‘เฮลธ์แคร์’ สู้ดิสรัปชั่น ปฏิวัติการทำงานสู่ ‘ยุคอัจฉริยะ’</h1>
      <address><time datetime="2019-11-20T00:21:42+00:00">20 Nov 2019, 00:21</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ในยุคที่ภาคธุรกิจต้องเร่งทรานส์ฟอร์มสู่ยุคดิจิทัล โดยผู้นำองค์กร 93% ประกาศวิชันให้บุคลากรปรับตัวสู่ยุคดิจิทัล ขณะที่ผู้นำองค์กรทางการแพทย์กว่า 70% มองว่ายุค ดิจิทัล ทรานส์ฟอร์เมชั่นกำลังส่งผลต่อวงการแพทย์ในอนาคต</p>
      <p>บริษัท เนทติเซนท์ จำกัด จึงมองเห็นโอกาสดังกล่าว และได้พัฒนาเทคโนโลยีที่ทันสมัยและนวัตกรรมใหม่เจาะตลาดธุรกิจสุขภาพ หรือ เฮลธ์แคร์ ด้วยระบบ ERP เวอร์ชัน Netizen Peony ที่จะช่วยผลักดันบริการทางการแพทย์ให้เดินหน้าเข้าสู่โรงพยาบาลอัจฉริยะ (Intelligent Hospital) อย่างเต็มรูปแบบ เพื่อยกระดับคุณภาพชีวิต และการดูแลสุขภาพของคนไทยให้ดียิ่งขึ้นในอนาคต ซึ่งส่งผลดีต่อเศรษฐกิจ สังคม ของมนุษยชาติแบบองค์รวม</p>
      <figure>
        <img src="https://www.thebangkokinsight.com/wp-content/uploads/2019/11/markus-spiske-iar-afB0QQw-unsplash.jpg"/>
      </figure>
      <p>นายกฤษดา สาธุกิจชัย ประธานเจ้าหน้าที่บริหาร บริษัท เนทติเซนท์ จำกัด (Netizen) ผู้ประกอบธุรกิจที่ปรึกษาการวางระบบซอฟต์แวร์การบริหารจัดการทางธุรกิจ ERP (Enterprise Resource Planning) เปิดเผยว่า แม้ว่าในปัจจุบันสังคมไทยได้เริ่มหันมาสนใจในเรื่องการดูแลรักษาสุขภาพกันมากยิ่งขึ้น แต่ธุรกิจโรงพยาบาลกำลังเผชิญหน้ากับ ดิจิทัล ดิสรัปชั่น เช่นเดียวกับอุตสาหกรรมอื่นๆ</p>
      <p>ปัจจุบันระบบการให้บริการหน้าบ้าน (Front Office) ได้มีการพัฒนาไปค่อนข้างมาก เพื่อให้เข้าถึงการรักษาพยาบาลคนไข้ให้ได้รับความสะดวกสบายมากขึ้น แต่ในส่วนของระบบหลังบ้าน (Back Office) โรงพยาบาลส่วนใหญ่ยังคงใช้ระบบซอฟท์แวร์เวอร์ชั่นเดิมที่ยังไม่ได้รับการพัฒนา ทำให้การเข้าถึงและเชื่อมโยงกับระบบหน้าบ้านไม่มีประสิทธิภาพเท่าที่ควรในการจัดการและตรวจสอบข้อมูลได้อย่างรวดเร็วและทันท่วงที</p>
      <p>ล่าสุด เนทติเซนท์ ได้พัฒนาระบบหลังบ้านเพื่ออุตสาหกรรม เฮลธ์แคร์ ในการวางระบบ ERP เวอร์ชัน Netizen Peony เพิ่มเติมจาก SAP S/4HANA เพื่อวางรากฐานระบบการบริหารจัดการทรัพยากรภายในองค์กรให้กับธุรกิจโรงพยาบาล</p>
      <figure>
        <img src="https://www.thebangkokinsight.com/wp-content/uploads/2019/11/natanael-melchor-43LwvC-eQPM-unsplash.jpg"/>
      </figure>
      <p> </p>
      <p>การขับเคลื่อนธุรกิจโรงพยาบาลเข้าสู่ยุคดิจิทัล ช่วยในการปรับโมเดลธุรกิจโรงพยาบาลให้มีความยืดหยุ่น สามารถตอบสนองต่อความต้องการของคนไข้ และการเปลี่ยนแปลงของโครงสร้างประชากรอย่างรวดเร็ว รวมถึงการสร้างความแข็งแกร่งให้กับธุรกิจ สามารถเชื่อมโยงการทำงานภายในองค์กร และโรงพยาบาลภายในเครือ โดยการเข้าถึงข้อมูลได้แบบเรียลไทม์เพื่อช่วยในการวิเคราะห์และตัดสินใจ สร้างกลยุทธ์เพื่อเข้าถึงการบริการใหม่ๆ</p>
      <p>ด้านนายเสรี สาธุกิจชัย ประธานฝ่ายปฏิบัติการ เนทติเซนท์ กล่าวเสริมว่า ระบบ Netizen Peony พร้อมรองรับการเชื่อมต่อกับเครื่องมือ และเทคโนโลยีทางการแพทย์ รวมไปถึงระบบบริหารการจัดการยาและเวชภัณฑ์ ที่ช่วยลดต้นทุนในค่ายาและค่ารักษาพยาบาล เพื่อตอบสนองเทรนด์การดูแลรักษาสุขภาพแบบครบวงจร ทำให้ประชาชนสามารถเข้าถึงการให้บริการที่มีคุณภาพ เข้าถึงได้ด้วยเทคโนโลยีที่ทันสมัยมากยิ่งขึ้น</p>
      <figure>
        <img src="https://www.thebangkokinsight.com/wp-content/uploads/2019/11/fig-19-11-2019_09-34-51.jpg"/>
      </figure>
      <p>นอกจากนี้ยังเป็นการป้องกัน ลดความเสี่ยงในการเกิดโรค และค่าใช้จ่ายในการรักษาพยาบาลลดลง ที่สำคัญยังมีระบบบริหารเส้นทางการรักษาของผู้ป่วย ตั้งแต่ ตารางออกตรวจของแพทย์ การนัดหมายผู้ป่วย การจัดการคิว ไปจนถึงขั้นตอนการให้บริการผู้ป่วย ด้วยระบบคิวอัจฉริยะ ผ่านทางแอปพลิเคชัน และการแจ้งเตือนคนไข้ผ่านทาง ไลน์ เช่น การทำนัด หมายเลขคิว ติดตามสถานะผู้ป่วย เส้นทางและขั้นตอนในการรับการรักษา และสามารถนำข้อมูลมาวิเคราะห์เพื่อพัฒนากระบวนการทำงาน</p>
      <p>เนทติเซนท์ คาดหวังว่าในการพัฒนาระบบ SAP ERP เวอร์ชัน Netizen Peony นี้ ในการช่วยทรานส์ฟอร์มธุรกิจเฮลธ์แคร์ไปสู่ เฮลธ์แคร์ อัจฉริยะ ในอุตสาหกรรมนี้ เพื่อให้สามารถรองรับการเปลี่ยนแปลงทางเทคโนโลยี เสริมสร้างศักยภาพในการแข่งขัน นำมาซึ่งความแข็งแกร่งให้กับธุรกิจ เพื่อยกระดับมาตรฐานการให้บริการไปสู่ระดับสากลได้อย่างยั่งยืน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F241308%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242519/"/>
        <a href="https://www.thebangkokinsight.com/242410/"/>
        <a href="https://www.thebangkokinsight.com/241275/"/>
        <a href="https://www.thebangkokinsight.com/241017/"/>
      </related>
    </article>
  </body>
</html>