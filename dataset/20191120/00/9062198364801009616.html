<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3380646/adnan-oksuz/surekli-basin-karti"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="Sürekli basın kartı…"/>
    <meta property="og:description" content="Sarı Basın Kartları değişti, malum."/>
  </head>
  <body>
    <article>
      <h1>Sürekli basın kartı…</h1>
      <address><time datetime="2019-11-20T00:30:00+00:00">20 Nov 2019, 00:30</time> by <a rel="author" href="https://www.milligazete.com.tr/yazar/adnan-oksuz" target="_blank">Adnan Öksüz</a></address>
      <p>Sarı Basın Kartları değişti, malum.</p>
      <p>Renkleri farklılaştı. Ben işin burasında değilim…</p>
      <p>Ama şurası önemli; mesleğe yıllarını vermiş birçok gazetecinin ‘Sürekli Basın Kartı” hâlâ yenilenmedi.</p>
      <p>Tek tek isimleri zikretmek istemiyorum; yıllardır Millî Gazete’de çalışan ve çalışmaya devam eden gazeteci-yazarlar var, Sürekli Basın Kartı yenilenmeyen…</p>
      <p>Burhan Bozgeyik ağabey bunlardan biri. Başkaları da var.</p>
      <p>Geçmişte kalan bir davadan dolayı basın kartına şerh konulduğunu öğrendiğini dile getiren Burhan ağabey, geçen yazısını bu konuya ayırdı. Şöyle diyor:</p>
      <p>“Biz, konjonktüre göre tavır takınan kimselerden değiliz. 40 yılı aşkın meslek hayatımda hep Hakk'ın ve haklının yanında oldum. Hiçbir iktidara ve iktidar mensuplarına tabasbusta bulunmadım. Bir çöp bile olsa, insan hakkını aramasını bilmeli. İnsan hak aramaktan yılarsa, çekinirse, vazgeçerse, hukukunu bilmezse, ehl-i hamiyeti de müstebit eder. Sözün özü, muhterem arkadaşlar, hem şahsım adına, hem bütün meslektaşlarım adına sizlere sesleniyorum: Kartımızı veriniz! Bizi uğraştırmayınız! Üzmeyiniz! Biz lütuf değil, anamızın ak sütü gibi helal olan hakkımızı istiyoruz.”</p>
      <p>***</p>
      <p>Cumhurbaşkanlığı İletişim Başkanlığı yetkili ve ilgililerine buradan seslenmek istiyorum; lütfen bu sese kulak veriniz…</p>
      <h3>İLBER ORTAYLI’DAN MESAJ VAR!</h3>
      <p>Geçenlerde Prof. Dr. İlber Ortaylı’nın Türk eğitim sistemine ilişkin bazı görüş, düşünce ve eleştirilerini köşeye taşıdım.</p>
      <p>İlber Ortaylı’dan nazik bir mail aldım. Şöyle diyor:</p>
      <p>“Adnan Bey merhabalar,</p>
      <p>Yazınız için çok teşekkür ederim ama bir düzeltme yapmam gerekiyor.</p>
      <p>Bakanlıkta herhangi bir danışmanlığım bulunmuyor.</p>
      <p>Saygılarımla, İlber Ortaylı.”</p>
      <h3>İKİ YIL SONRA ÖZBEKİSTAN MI?</h3>
      <p>Türkiye Yazarlar Birliği Şeref Başkanı D.Mehmet Doğan, aynı zamanda ‘Türkçenin Uluslararası Şiir Şöleni’ Daimi Heyet Başkanı. Dolayısıyla 27 yıldır programların istikrarlı bir şekilde sürmesinde büyük emeği var. 3 günlük dolu dolu programın sonunda merak ettiğim, bundan sonraki Şölen’in nerede yapılacağıydı? Bu sorunun cevabını da D.Mehmet Doğan verdi;</p>
      <p>“Özbekistan’da çok istedik. İran’da ve Irak’ta da yapmak istiyoruz. Çin ortalarından Avrupa ortalarına kadar yapılmasını istiyoruz. Bu kadar geniş coğrafyada Türkçenin konuşulması ve yazılması çok güzel. Bu elbette bazı zorlukları da beraberinde getiriyor. Bu şiir şöleninin 14.sü iki yıl sonra başka bir şehirde icra edilir, inşallah. Türkçe şiir bir diriliş yaşıyor…”</p>
      <p>Benim bu cümlelerden anladığım, şayet şartlar uygun olduğu takdirde 14. Türkçenin Uluslararası Şiir Şöleni’nin Taşkent’te (Özbekistan) yapılacağı… Ve bazı ayaklarının Buhara gibi önemli şehirlerde gerçekleştirileceği… Bakalım…</p>
      <p>***</p>
      <p>Uluslararası Türkçe Şiir Şöleni hakkında acizane birkaç notu da bu vesile ile iletmek isterim;</p>
      <p>1. Şiirler cep telefonundan değil de kâğıttan ya da ezbere okunsa o atmosferin ruhuna çok daha uygun olur sanki... Bana daha sıcak gelen kâğıt…</p>
      <p>2. Türk dünyası coğrafyasından şairlerin tanışması, şiirlerini okuması elbette önemli! Ancak programlara öğrenciler ve farklı kesimler de katılabilse daha isabetli ve programın ruhuna uygun olur.</p>
      <p>3. Şairler şiirlerini okurken arka fonda keşke hafif bir ezgi olsa…</p>
      <p>Acaba daha iyi olmaz mı?</p>
      <p>***</p>
      <p>Bir son not; artık veda vakti… İstanbul Havalimanı’nda vedalaşırken, ‘Türkçenin Uluslararası Şiir Şöleni’ Daimi Heyet Başkanı, TYB Şeref Başkanı D.Mehmet Doğan, “Sen şiir yazmıyor musun?” diye sormaz mı? Var, benim de şiirlerim var. Bakarsınız gelecek programda ben de şiir okurum. Kim bilir!</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3376883/adnan-oksuz/salonun-gozyaslarina-boguldugu-an"/>
        <a href="https://www.milligazete.com.tr/makale/3373104/adnan-oksuz/tyb-siir-soleninden-farkli-notlar"/>
        <a href="https://www.milligazete.com.tr/makale/3306089/adnan-oksuz/bin-yillik-gelenek"/>
        <a href="https://www.milligazete.com.tr/makale/3301671/adnan-oksuz/carpici-bir-yorum"/>
        <a href="https://www.milligazete.com.tr/makale/3289187/adnan-oksuz/yazik-bu-yillara-yazik-bu-emeklere"/>
        <a href="https://www.milligazete.com.tr/yazar/adnan-oksuz"/>
      </related>
    </article>
  </body>
</html>