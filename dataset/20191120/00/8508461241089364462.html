<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/audi-e-tron-sportback-ma-lepsi-dojazd-a-unikatne-matrix-svetlomety/"/>
    <meta property="og:site_name" content="TECHBOX"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Audi e-tron Sportback má lepší dojazd a unikátne matrix svetlomety"/>
    <meta property="og:description" content="Audi e-tron Sportback vychádza z pôvodného e-tronu, no má o čosi športovejší dizajn. SUV s karosériou kupé má ale lepší dozajd a unikátne LED svetlomety."/>
  </head>
  <body>
    <article>
      <h1>Audi e-tron Sportback má lepší dojazd a unikátne matrix svetlomety</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Števo Porubský</a></address>
      <p>
        <b><a href="https://techbox.dennikn.sk/vyrobca/audi/">Audi</a> počas autosalónu v Los Angeles predstavilo svoj druhý elektromobil, presnejšie odnož toho prvého. Audi e-tron Sportback vychádza z pôvodného <a href="https://techbox.dennikn.sk/recenzie/elektricke-audi-e-tron-55-quattro-s-ukradnutymi-spatakmi-prejde-300-km/">e-tronu</a>, len má o čosi športovejšie pôsobiaci dizajn. SUV s karosériou kupé má ale lepší dozajd a unikátne matrix LED svetlomety, ktoré sú ako zo sci-fi filmu alebo počítačovej hry.</b>
      </p>
      <related>
        <a href="https://techbox.dennikn.sk/recenzie/elektricke-audi-e-tron-55-quattro-s-ukradnutymi-spatakmi-prejde-300-km/"/>
      </related>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-11.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Audi e-tron Sportback je mladším súrodencom s pôvodným <a href="https://techbox.dennikn.sk/recenzie/elektricke-audi-e-tron-55-quattro-s-ukradnutymi-spatakmi-prejde-300-km/">Audi e-tron</a>, ktorý sme nedávno testovali. Novinka má však zadnú časť podstatne viac skosenú, čím má pôsobiť športovejšie. Tomu pomáhajú aj „nafúknuté“ časti karosérie, aby e-tron pôsobil masívne. Samozrejmosťou sú obrie kolesá, ideálne aspoň s 20 palcami.</p>
      <figure>
        <iframe src="https://www.youtube.com/embed/IF79tK2IGhw" width="640" height="360" data-service="Youtube" scrolling="no"/>
      </figure>
      <p>Ani pod novou kapotou sa toho veľa nezmenilo. Dopredu novinku poháňajú rovnaké elektromotory na oboch nápravách s celkovým výkonom 265 kW. V tzv. Boost režime vedia generovať 300 kW. Pôjde tak o model e-tron Sportback 55 quattro. Na stovku sa má dostať z 5,7 sekundy.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-10.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Ten dopuje rovnaká 400 V batéria s kapacitou 95 kWh (dostupných 86,5 kWh). Na jedno nabitie má tak prejsť 446 km podľa metodiky WLTP, reálnejšie však 350 km podľa metodiky EPA. To je o necelých 10 % viac. Nabíjať sa dokáže maximálne 150 kW. Vo vnútri môže byť osadená 11 kW nabíjačka pre striedavý prúd.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-12.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Tým najzaujímavejším sú na novinke ale nové predné svetlá. Matrix LED svetlomety majú novú funkciu „carpet of light“, teda svetelný koberec. Tá má fungovať iba na diaľniciach a rýchlostných cestách. Vďaka miliónom mikroskopických zrkadiel vo vnútri každého svetla (digital micromirror device – DMD) je nový e-tron schopný vytvárať na ceste pred vozidlom prakticky akýkoľvek svetelný obrazec.</p>
      <figure>
        <iframe src="https://www.youtube.com/embed/RUWMMRRUVZQ" width="640" height="360" data-service="Youtube" scrolling="no"/>
      </figure>
      <p>Tak zvláda aj vykresľovanie práve akéhosi extrémne výrazného svetelného koberca, dokonca aj s náznakmi stôp kolies. Všetko ostatné okolo je osvetlené iba čiastočne, no stále dostatočne. Svetlá budú ale schopné zobrazovať šírku vozidla na úzkych cestách, vďaka čomu bude vodič vedieť, koľko priestoru má po stranách.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-4.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Všemožné senzory vo vozidle zároveň dokážu detegovať prípadných chodcov a nasvietiť ich tak, aby si ich vodič pri ceste dostatočne vopred všimol. Nové Matrix LED svetlomety ale neprídu hneď s novým <a href="https://techbox.dennikn.sk/recenzie/elektricke-audi-e-tron-55-quattro-s-ukradnutymi-spatakmi-prejde-300-km/">e-tronom</a>, ale až v polovici roka 2020.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-7.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Samozrejmosťou novinky sú aj príplatkové kamery namiesto klasických spätných zrkadiel, ale aj prepracovaný MMI infotainment systém vo vnútri. To je mimochodom, takmer identické, s pôvodným <a href="https://techbox.dennikn.sk/recenzie/elektricke-audi-e-tron-55-quattro-s-ukradnutymi-spatakmi-prejde-300-km/">e-tronom</a>. Novinkou oproti e-tronu bude aj nová farba plasma blue.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-6.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <p>Audi e-tron Sportback príde na európsky trh na jar budúceho roka. Cena zatiaľ známa nie je, očakáva sa mierne vyššia ako v prípade pôvodného modelu. Audi e-tron pritom u nás začína na sume 81 400 €. V predaji bude verzia 55 Quattro, ale aj verzia 50 Quattro s výkonom 230 kW, 71 kWh batériou a 120 kW nabíjaním.</p>
      <figure>
        <img src="https://techbox.dennikn.sk/wp-content/uploads/2019/11/Audi-e-tron-Sportback-13.jpg"/>
        <figcaption>
          <cite>ZDROJ | Audi</cite>
        </figcaption>
      </figure>
      <footer>
        <b>Zdroj: </b>
        <a href="http://media.audiusa.com/en-us/releases/367">Audi</a>
      </footer>
    </article>
  </body>
</html>