<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699258/%D9%81%D8%A7%D8%B6%D9%84%D8%A7%D8%A8-%D9%85%D8%B1%D8%AF%D9%85-%D8%AE%D8%B1%D9%85%D8%B4%D9%87%D8%B1-%D8%B1%D8%A7-%DA%A9%D9%84%D8%A7%D9%81%D9%87-%DA%A9%D8%B1%D8%AF%D9%87%E2%80%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="فاضلاب، مردم خرمشهر را کلافه کرده‌"/>
    <meta property="og:description" content="شهروندان خرمشهری از مشکلات ناشی از سرریز فاضلاب در برخی خیابان‌ها و مناطق شهر و آبگرفتکی معابر به تنگ آمده و همچنان در انتظار اقدامی از سوی دستگاه‌های ذیربط برای حل این معضل هستند."/>
  </head>
  <body>
    <article>
      <h1>فاضلاب، مردم خرمشهر را کلافه کرده‌</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038901_753.jpg"/>
      </figure>
      <p>شهروندان خرمشهری از مشکلات ناشی از سرریز فاضلاب در برخی خیابان‌ها و مناطق شهر و آبگرفتکی معابر به تنگ آمده و همچنان در انتظار اقدامی از سوی دستگاه‌های ذیربط برای حل این معضل هستند.</p>
      <p>به گزارش ایرنا، سرریز فاضلاب سال‌های متمادی است که شهروندان خرمشهری را رنج می دهد، معضلی که با شروع بارندگی در فصل پائیز و زمستان تشدید می شود.</p>
      <p>جمعی از شهروندان خرمشهری در گفت و گو با خبرنگار ایرنا با گله مندی از مشکلات ناشی از سرریز فاضلاب در معابر این شهر ، مناطق بحرانی خرمشهر را که دارای مشکل حاد ناشی از سرریز فاضلاب می باشند را کوی معین، زمین شهری، سرحانیه، کوت شیخ و منطقه عشایر بیان کرده و می‌گویند: فاضلاب این مناطق در روزهای بارندگی در خیابان‌ها جاری می شود و عبور و مرور را برای شهروندان مشکل می کند.</p>
      <p>یک شهروند خرمشهری ساکن کوی معین در این باره گفت: پس از بارندگی اخیر فاضلاب کوی معین در خیابان‌های این منطقه سرریز شده و تردد مردم دشوار شده است. <br/>فاضل زهیری بیشترین مشکل این منطقه را در خیابان معین ۲۵ عنوان کرد و افزود: هنگام بارندگی آب‌ باران از طریق فاضلاب وارد خانه های اهالی می‌شود.</p>
      <p>یکی از اهالی منطقه سرحانیه نیز گفت: منطقه سرحانیه فاقد شبکه فاضلاب است و فاضلاب خانه‌ها به جوی‌های روباز می‌ریزد و هنگام بارندگی جوی های روباز فاضلاب در خیابان جاری می‌شود.</p>
      <p>زهرا عبادی افزود: چند روز است که پس از باران تردد دانش آموزان در این منطقه با مشکل روبه‌رو است و دانش آموزان ناچار به عبور از کوچه‌های پر از فاضلاب می باشند.</p>
      <p>مناطق کوی آرش ، منازل دادگستری، خیابان داوودی ، دربند شرقی و غربی و مصلاوی دیگر مناطق بحرانی خرمشهر در روزهای بارانی هستند که تردد شهروندان از این مناطق به سختی انجام می شود.</p>
      <p>مدیر آبفای خرمشهر از فعالیت چهار گروه برای رفع گرفتگی فاضلاب در این شهر خبر داد و گفت: در حال حاضر نیروهای خدمات در حال رفع گرفتگی فاضلاب در مناطق بحرانی هستند.</p>
      <p>غلامرضا پورجلالی با بیان اینکه ۴۰ درصد شبکه فاضلاب خرمشهر نیاز به بازسازی و نوسازی دارد افزود:در زمان بارندگی شبکه فاضلاب خرمشهر ظرفیت دفع حجم زیاد آب بارندگی را ندارد.</p>
      <p>وی مناطق بحرانی خرمشهر را بازار صفا، کوی فرشید، کوی معین و کوت شیخ بیان کرد و اظهار داشت:در حال حاضر پیمانکار برای بازسازی شبکه فاضلاب بازار صفا تعیین شده و منتظر مجوز حفاری از سوی شهرداری هستیم.</p>
      <p>پورجلالی افزود: بخشی از طرح شبکه فاضلاب کوی معین اجرا شده و کوی بوستان در حال انجام است.</p>
      <p>وی نبود شبکه جمع آوری آبهای سطحی را از جمله دلایل آب گرفتگی خیابان‌ها در خرمشهر بیان کرد و گفت: شبکه فاضلاب خرمشهر برای دفع فاضلاب انسانی طراحی شده و ورود حجم زیادی از آب باران به شبکه فاضلاب در خرمشهر موجب پس زدگی فاضلاب و سوختن پمپ های ایستگاههای پمپاژ می شود.<br/>مدیر آبفای خرمشهر اظهار داشت: متاسفانه هر ساله با کوچکترین بارندگی خسارت سنگینی به تاسیسات فاضلاب خرمشهر وارد می شود.<br/>پورجلالی با بیان اینکه احداث شبکه جمع آوری آب باران وظیفه شهرداری است گفت: اجرای شبکه جمع آوری آب باران به عهده شرکت های آب و فاضلاب نیست و جزو وظایف شهرداری است.</p>
      <p>خرمشهر ۳۷ هزار مشترک آب و فاضلاب دارد.</p>
    </article>
  </body>
</html>