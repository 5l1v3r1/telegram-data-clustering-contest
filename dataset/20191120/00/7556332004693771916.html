<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/scienza-e-farmaci/articolo.php?articolo_id=78946"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Nuove tecnologie medicali: la percezione degli italiani"/>
    <meta property="og:description" content="- Intelligenza artificiale, chirurgia robotica, telemedicina e test genetici. Le nuove tecnologie messe a servizio della medicina sono spesso poco conosciute dagli italiani, che però ripongono fiducia in esse. È quanto emerge da una ricerca IPSOS presentata in anteprima durante Il Futuro della Sanità, l’evento annuale di ab medica - azienda italiana leader nella produzione e nella distribuzione di tecnologie medicali - tenutosi il 18 novembre a Milano.   L’obiettivo dell’incontro era di promuovere uno scambio e un confronto tra gli attori coinvolti nella cura del paziente oncologico. Infatti, come ha dichiarato Francesca Cerruti, Direttore Generale di ab medica: “Prendersi cura del paziente oncologico è un impegno collettivo che coinvolge innumerevoli attori, dai medici, agli infermieri ai manager delle aziende ospedaliere sino ad arrivare alle istituzioni e alle aziende che – come ab medica – sono attive nel mondo sanitario. Siamo tutti egualmente chiamati a indirizzare i nostri sforzi in maniera sinergica”.…"/>
  </head>
  <body>
    <article>
      <h1>Nuove tecnologie medicali: la percezione degli italiani</h1>
      <h2>
        <i>Cosa pensano gli italiani della radiochirurgia Cyberknife e della telemedicina? Come viene percepita l’intelligenza artificiale nell’ambito sanitario? Uno studio IPSOS commissionato da ab medica e presentato in occasione della XVI edizione de Il Futuro della Sanità risponde a queste domande</i>
      </h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <pic src="http://www.quotidianosanita.it/scienza-e-farmaci/../../img_prima/front4997478.jpg" width="150" height="150"/>
      </p>
      <p>- Intelligenza artificiale, chirurgia robotica, telemedicina e test genetici. Le nuove tecnologie messe a servizio della medicina sono spesso poco conosciute dagli italiani, che però ripongono fiducia in esse. È quanto emerge da una ricerca IPSOS presentata in anteprima durante Il Futuro della Sanità, l’evento annuale di ab medica - azienda italiana leader nella produzione e nella distribuzione di tecnologie medicali - tenutosi il 18 novembre a Milano. <br/>  <br/>L’obiettivo dell’incontro era di promuovere uno scambio e un confronto tra gli attori coinvolti nella cura del paziente oncologico. Infatti, come ha dichiarato <b>Francesca Cerruti</b>, Direttore Generale di <i>ab medica</i>: “Prendersi cura del paziente oncologico è un impegno collettivo che coinvolge innumerevoli attori, dai medici, agli infermieri ai manager delle aziende ospedaliere sino ad arrivare alle istituzioni e alle aziende che – come ab medica – sono attive nel mondo sanitario. Siamo tutti egualmente chiamati a indirizzare i nostri sforzi in maniera sinergica”. <br/>  <br/>Lo studio fotografa la percezione degli italiani nei confronti dell’innovazione nell’ambito della sanità e in particolare nelle terapie oncologiche.</p>
      <p> <br/>Per l’analisi, dal 23 al 25 ottobre 2019, sono state intervistate 1.000 persone residenti in Italia di età compresa tra i 25 e i 75 anni. Le domande riguardavano il livello di conoscenza, la percezione e i sentimenti rispetto alle diverse tecnologie.<br/> <br/>Dalle interviste è emerso che l’intelligenza artificiale è vissuta in maniera ambivalente. Il prevalere della ‘macchina’ sull’uomo è un timore forte, diffuso e irrazionale; d’altra parte, nel caso della Sanità, l’IA è vista come uno strumento al servizio dell’uomo, capace di superare i limiti soggettivi del suo operato in favore di un innalzamento della qualità delle cure e dei trattamenti.  <br/> <br/>La chirurgia robotica è una tecnologia naturalmente meno conosciuta, ma inizia ad entrare nel bagaglio di conoscenze degli italiani: il 34% degli intervistati ha sentito parlare spesso di chirurgia robotica, il 56% qualche volta, il 10% mai.  Molti, il 65% degli intervistati, ritengono che la chirurgia robotica possa portare dei vantaggi rispetto alla chirurgia attuale.<br/> <br/>Radiochirurgia Cyberknife e Telemedicina sono decisamente poco conosciute (il 74% degli intervistati non ne ha mai sentito parlare prima), e quindi, secondo gli italiani, anche poco diffuse in Italia. Ciononostante, gli intervistati ripongono molta fiducia nella radiochirurgia realizzata attraverso cyberkinfe, purché il paziente resti al centro e le tecnologie siano un potenziamento delle capacità del medico, non una sua sostituzione.<br/> <br/>La maggior parte dei cittadini dichiara di aver sentito parlare almeno una volta di test genetici, ma il 68% non sa se il sistema sanitario nazionale li metta a disposizione.<br/>Poco più di un italiano su due ha sentito parlare di telemedicina e la percezione è che nel Paese sia poco o per niente diffusa. La Telemedicina, per ricevere una piena adesione, necessita di un racconto più chiaro e rassicurante, che porti maggiormente in primo piano i vantaggi per il paziente, il suo portato di semplificazione, la rassicurazione sulla presenza ‘moltiplicata’ delle figure mediche e non la loro ‘eliminazione’, commentano i ricercatori<br/> <br/>“Dai nostri studi appare sempre più chiaro che l’innovazione tecnologica sarà decisiva per il futuro della sanità – ha commentato Nando Pagnoncelli, Presidente IPSOS Italia – La diffusione dell’Intelligenza Artificiale, che nella medicina incontra meno barriere rispetto ad altri settori, non solo porterà alla nascita di nuove figure professionali in ambito sanitario, come i chirurghi robotici in grado di unire le conoscenze scientifiche con la capacità di maneggiare i nuovi dispositivi tecnologici, ma anche a una maggiore qualità nei servizi, riducendo il gap tra le strutture del Nord e del Sud Italia”.<br/> <br/><b><i>Camilla de Fazio</i></b></p>
    </article>
  </body>
</html>