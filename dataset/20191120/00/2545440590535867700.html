<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/avustralyadaki-yanginlar-nedeniyle-uc-eyalette-daha-alarm-verildi/1650837"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Avustralya'daki yangınlar nedeniyle üç eyalette daha alarm verildi"/>
    <meta property="og:description" content="Avustralya'da 8 Kasım'dan bu yana orman ve çayırlık alanlarda devam eden ve yer yer yerleşim yerlerine de sıçrayan yangınlar nedeniyle üç eyalette daha alarm verildi."/>
  </head>
  <body>
    <article>
      <h1>Avustralya'daki yangınlar nedeniyle üç eyalette daha alarm verildi</h1>
      <h2>Avustralya'da 8 Kasım'dan bu yana orman ve çayırlık alanlarda devam eden ve yer yer yerleşim yerlerine de sıçrayan yangınlar nedeniyle üç eyalette daha alarm verildi.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Zehra Ulucak  </a></address>
      <h4>Ankara</h4>
      <p><b>Avustralya</b>'da 8 Kasım'dan bu yana orman ve çayırlık alanlarda devam eden ve yer yer yerleşim yerlerine de sıçrayan <b>yangın</b>lar, nüfusun yoğun olduğu bölgeleri tehdit etmeyi sürdürüyor.</p>
      <p>BBC'nin haberine göre, Yeni Güney Galler ve Queensland eyaletlerinin ardından Güney Avustralya, Victoria ve Tazmanya eyaletlerinde de en üst seviyede <b>yangın alarmları</b> verildi.</p>
      <p>Artan hava sıcaklığının ve rüzgarın etkisi altında olan bu bölgelerde halka, mevsimin en kötü şartlarına karşı hazırlıklı olmaları çağrısı yapıldı.</p>
      <p>Hava sıcaklıklarının 45 dereceye yaklaştığı, rüzgar hızının saatte 90 kilometreye kadar çıktığı Güney Avustralya’nın çeşitli bölgelerinde yangınlara karşı acil durum uyarılarında bulunuldu.</p>
      <figure>
        <img src="https://www.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Ffire_1.jpg"/>
      </figure>
      <h3>10 bin ev ve işletmeye elektrik verilmedi</h3>
      <p>Eyalette, yeni yangın risklerini azaltmak için yaklaşık 10 bin ev ve işletmeye elektrik verilmedi.</p>
      <p>İtfaiye sözcüsü, eyaletin her yerinin, itfaiye ekipleri tarafından kontrol edilemez hale gelmeye başlayan potansiyel yangın tehlikesiyle karşı karşıya olduğunu söyledi.</p>
      <p>Victoria'da yetkililer, eyaletin kuzeyinde alarm seviyesini kırmızıya çıkararak, bölge sakinlerine tahliye uyarısında bulundu.</p>
      <figure>
        <img src="https://admin.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Ffire_2.jpg"/>
      </figure>
      <h3>"Yangın çıkarsa, hayatta kalamazsınız"</h3>
      <p>"The Age" gazetesinde, yerel itfaiye şefi Steve Warrington'ın, "Orada durmayın. Yangın çıkarsa, hayatta kalamazsınız." sözleri aktarıldı.</p>
      <p>Tazmanya'da da yetkililer, yangın tehdit seviyesinin "ciddi" düzeye yükseltilmesinin, çıkacak herhangi bir yangının kontrol altına alınmasının güç olacağı anlamına geldiğini belirtti.</p>
      <p>Diğer yandan Avustralya'nın en büyük şehirlerinden Sidney'de de onlarca kişi, gökyüzünü saran dumanın neden olduğu sağlık sorunları nedeniyle hastanelere başvurdu.</p>
      <p>Avustralya Meteoroloji Bürosu, iklim değişikliğinin, aşırı sıcaklıklarda artışa neden olduğunu ve kuraklık gibi diğer doğal afetlerin etkisini artırdığını ifade etti.</p>
      <p>Geçen hafta kontrol altına alınamayan yangınlar nedeniyle acil durum ilan edilen Yeni Güney Galler ve Queensland'de 500'den fazla ev kül oldu.</p>
      <p>Özellikle kırsal alanlarda çıkan ve yerleşim yerlerine de sıçrayan yangınlar nedeniyle geçen hafta 4 kişinin hayatını kaybettiği Yeni Güney Galler eyaletinde, aralarında itfaiyecilerin de olduğu 120'den fazla kişi yaralanmıştı.</p>
      <p>Batı Avustralya eyaletinde de geçen hafta yangınlar nedeniyle acil durum uyarıları yapılmıştı.</p>
      <related>
        <a href="https://www.aa.com.tr/tr/dunya/avustralyadaki-yanginlar-nedeniyle-uc-eyalette-daha-alarm-verildi/1650837"/>
        <a href="https://www.aa.com.tr/tr/dunya/sydney-i-susleyen-mor-guzellik-jakaranda-agaclari-/1650550"/>
        <a href="https://www.aa.com.tr/tr/yasam/tatil-icin-gittigi-bali-adasinda-yardima-muhtaclarin-annesi-oldu/1649589"/>
        <a href="https://www.aa.com.tr/tr/kultur-sanat/avustralyali-ekonomist-colan-tarihi-turk-dizilerinden-edep-ogreniyoruz/1649435"/>
        <a href="https://www.aa.com.tr/tr/dunya/melbourneun-ilk-camisi-50-yasinda/1647890"/>
      </related>
    </article>
  </body>
</html>