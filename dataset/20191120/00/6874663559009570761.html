<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774117,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="עזריאלי מציגה: עלייה של 5% בהכנסות מדמי שכירות מתואמים"/>
    <meta property="og:description" content="הקבוצה מסכמת את הרבעון השלישי - צמיחה של 2% ברווח הנקי המתואם מנכסי הנדל&quot;ן מניב ללא דיור מוגן; הגידול בפדיונות הקניונים עלה ב-3.3% ובתשעת החודשים הסתכם ב-2.6%; לפני כשבועיים השלימה קבוצת עזריאלי את מכירת סופרגז לקבוצת אלקו תמורת 817.5 מיליון שקל"/>
  </head>
  <body>
    <article>
      <h1>עזריאלי מציגה: עלייה של 5% בהכנסות מדמי שכירות מתואמים</h1>
      <h2>הקבוצה מסכמת את הרבעון השלישי - צמיחה של 2% ברווח הנקי המתואם מנכסי הנדל"ן מניב ללא דיור מוגן; הגידול בפדיונות הקניונים עלה ב-3.3% ובתשעת החודשים הסתכם ב-2.6%; לפני כשבועיים השלימה קבוצת עזריאלי את מכירת סופרגז לקבוצת אלקו תמורת 817.5 מיליון שקל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">אורי גלאור</a></address>
      <p>חברת הנדל"ן <a href="https://www.calcalist.co.il/stocks/home/0,7340,L-3959-1119478,00.html?quote=%D7%A2%D7%96%D7%A8%D7%99%D7%90%D7%9C%D7%99">עזריאלי</a> מדווחת הבוקר (ד') על התוצאות הכספיות שלה לרבעון השלישי של השנה: החברה מסכמת את הרבעון עם עלייה של 5% ב-NOI שהסתכם ב-407 מיליון שקל, לעומת 386 מיליון שקל ברבעון המקביל אשתקד. זאת, בין היתר הודות להנבה מלאה של מגדל עזריאלי שרונה, שיפור ב-NOI מהקניונים, ותוספת של הרכישה החדשה בתחילת הרבעון של -DATA CENTERS שקוזזו חלקית עם ירידה ב-NOI מפעילות הנדל"ן המניב בארה"ב, עקב ירידה בשיעורי התפוסה.</p>
      <p>ה-NOI ממרכזים מסחריים צמח ב-2.4% לרמה של 210 מיליון שקל, לעומת 205 מיליון שקל ברבעון המקביל אשתקד. בסגמנט המשרדים חלה צמיחה של 15% ב-NOI אשר הסתכם ב-152 מיליון שקל לעומת 132 מיליון שקל ברבעון המקביל אשתקד. מנגד, בפעילות הנדל"ן המניב בארה"ב חלה ירידה של 20% ב-NOI אשר הסתכם ב-31 מיליון שקל, לעומת 39 מיליון שקל ברבעון המקביל.</p>
      <figure>
        <img src="https://images1.calcalist.co.il/PicServer3/2017/10/22/765246/12_l.jpg"/>
        <figcaption>אייל חנקין מנכ"ל עזריאלי <br/>צילום: אמיר רון</figcaption>
      </figure>
      <p>הירידה בתוצאות נכסי הנדל"ן המניב בארה"ב נובעת כתוצאה מירידה בשיעורי התפוסה הרבעון אשר עמדו על 77% לעומת שיעור תפוסה של 84% ברבעון המקביל. בפעילות הדיור המוגן ה-NOI נותר זהה לרבעון המקביל אשתקד ועמד על 10 מיליון שקל. ה-DATA CENTERS תרמו כ-4 מיליון שקל ל-NOI הרבעון.</p>
      <p>ה-NOI מנכסים זהים (NOI Same Proprety) הסתכם לכ-396 מיליון ש"ח, עלייה של 4% ביחס לרבעון המקביל. ה-FFO הריאלי צמח ב-11% והסתכם ב-311 מיליון שקל. עיקר העלייה בנתון ה-FFO (הכולל את פעילות הדיור המוגן) נבע מפיקדונות דיור מוגן, בניכוי חילוט פקדונות דיירים, שתרמו כ-28 מיליון לנתון ה-FFO. זאת, אל מול תזרים שלילי של מיליון שקל ברבעון המקביל, כתוצאה מחילוט עודף על תזרים מפקדונות דיירים - אלו כמובן אינם מהווים תזרים קבוע ומתמשך אלא תזרימים בעלי אופי חד פעמי.</p>
      <p>ה-FFO מנכסי הנדל"ן המניב ללא פעילות הדיור המוגן הנחשב למייצג עבור החברה צמח ב-2% בלבד, והסתכם ב-282 מיליון שקל לעומת 276 מיליון שקל ברבעון המקביל אשתקד.</p>
      <p>שיעור הפדיונות בקניוני הקבוצה מנכסים זהים עלה ב-3.3% הרבעון מול הרבעון המקביל. ברמת תשעת החודשים, שיעור הפדיונות בקניוני הקבוצה מנכסים זהים עלה ב-2.6%.</p>
      <p>שיעור התשואה המשוקלל הנגזר מהנדל"ן להשקעה (Cap Rate) עמד על 7.3% נכון לסוף הרבעון, שיעור התפוסה הממוצע של נכסי הקניונים עמד על 98% ובמגזר המשרדים שיעור התפוסה עמד על 99%.</p>
      <p>עזריאלי היא חברת הנדל"ן המניב הגדולה בישראל בשווי שוק - נסחרת בתל אביב בשווי של 32.3 מיליארד שקל, זאת לאחר טיפוס של 52% בשווי המניה מתחילת 2019. את החברה מובילים המנכ"ל אייל חנקין, לצד היו"ר ובעלת השליטה דנה עזריאלי. לפני כשבועיים השלימה קבוצת עזריאלי את מכירת סופרגז לקבוצת אלקו תמורת 817.5 מיליון שקל. עזריאלי צפויה לרשום רווח הון לאחר מס של כ-380 מיליון שקל כתוצאה מהמכירה ברבעון הרביעי.</p>
      <p>אייל חנקין, מנכ"ל קבוצת עזריאלי: "אנו מסכמים רבעון טוב נוסף, עם תפוסות מלאות בנכסים וצמיחה בכל הפרמטרים התפעוליים, גידול בפדיונות ותרומה ראשונה מפעילות ה-Data Centers אחרי ההשקעה הראשונה שביצענו ביולי השנה. מיד עם תום הרבעון זכינו במכרז לרכישת זכויות חכירה בקרקע במודיעין, בסמוך לקניון עזריאלי, המיועדות לבנייה של משרדים ומסחר. אנו רואים ערך רב ביכולת לקדם פיתוח של פרויקטים חדשים בסמוך לנכסים קיימים ואנו מיישמים זאת כיום במרבית הפרויקטים שאנו מקימים.</p>
      <p>לאחרונה השלמנו את מכירת סופרגז, עסקה מוצלחת עבור הקבוצה בשני היבטים מרכזיים: התמורה בעסקה, הנובעת במידה רבה מההשבחה שביצענו לאורך השנים בסופרגז והצמיחה בפעילותה של החברה, וכן המשך מימוש האסטרטגיה שעיקרה התמקדות בפעילות הליבה בתחום הנדל"ן המניב. אני מאמין שהחברה עברה לידיים טובות וראויות אשר ידעו להמשיך ולפתח אותה בהמשך הדרך".</p>
    </article>
  </body>
</html>