<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/blog/waarom-het-zo-moeilijk-wordt-gemaakt-om-frozen-te-haten/"/>
    <meta property="og:site_name" content="Power Unlimited"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Waarom het zo moeilijk wordt gemaakt om Frozen te haten "/>
    <meta property="og:description" content="Je wordt er compleet mee doodgegooid. Of het nu Let It Go op de radio is, een shirt van een kind of een bezoek aan een warenhuis: je zal er iets van Frozen tegenkomen. Wat we allemaal aanmoeten met dat kindergedoe? Simpel, hetzelfde als kinderen, ervan houden. Zelfs als je het eigenlijk niet wil."/>
  </head>
  <body>
    <article>
      <h1>Waarom het zo moeilijk wordt gemaakt om Frozen te haten </h1>
      <address><time datetime="2019-11-20T00:00:00+00:00">20 Nov 2019</time> by <a rel="author">LauraJenny</a></address>
      <p>Je wordt er compleet mee doodgegooid. Of het nu Let It Go op de radio is, een shirt van een kind of een bezoek aan een warenhuis: je zal er iets van Frozen tegenkomen. Wat we allemaal aanmoeten met dat kindergedoe? Simpel, hetzelfde als kinderen, ervan houden. Zelfs als je het eigenlijk niet wil.</p>
      <figure>
        <video src="https://cdn2.pu.nl/media/laura/frozenfrozen.gif" autoplay="" loop=""/>
      </figure>
      <p>De Disney animatiefilm Frozen verscheen alweer zes jaar geleden, maar nog steeds zijn Olaf, Elsa en co overal. Zeker nu Frozen 2 sinds vandaag in de bios is, wemelt het weer van de ‘the cold never bothered me anyway’-spreuken en merchandise. Je kunt Let It Go inmiddels waarschijnlijk bijna niet meer aanhoren, helemaal als je kinderen hebt. Er is heel veel aan Frozen om te haten, zeker als je doorgaans vaker rebelleert tegen wat populair is. Maar ik ben hier, de Frozen-kerstengel, om je uit te leggen waarom het zo moeilijk is om deze reeks echt door en door te haten.</p>
      <p>Even snel een recap van de film, mocht je het verhaal totaal niet hebben meegekregen: Frozen draait om twee zusjes, Elsa en Anna. Elsa kan met haar handen sneeuw en ijs maken, Anna niet. Als de meisjes op een dag spelen en Anna gewond raakt door Elsa's krachten, wissen ze Anna’s geheugen. Elsa moet haar gave verborgen houden, maar als dit op een dag niet lukt, wordt ze gezien als een monster. Ze vlucht weg en begint ergens een eigen ijskasteel, maar Anna wil haar zus terugvinden. Ze gaat samen met een leuke jongen, een rendier en een sneeuwpop op pad om die missie te volbrengen. En dat gaat natuurlijk niet zonder slag of stoot. De film haalt zijn inspiratie uit onder andere de Sneeuwkoningin van de bekende sprookjesschrijver Hans Christian Andersen. Hevige, duistere emoties worden dan ook niet geschuwd. En ja, uiteraard gaan de ouders dood, want het blijft Disney.</p>
      <figure>
        <video src="https://cdn2.pu.nl/media/laura/frozenfrzoenfroen.gif" autoplay="" loop=""/>
      </figure>
      <p>Sinds die film uitkwam, heten een stuk meer kinderen Elsa en heeft Disney aardige extra inkomsten. De film bracht wereldwijd 1,2 miljard dollar op, won even twee Oscars en werd de best verkopende kinderfilm op Amazon allertijden. We kunnen dus stellen dat Frozen geliefd is. Erg geliefd. Een groot compliment voor Jennifer Lee, de regisseur. Zij is niet alleen de eerste vrouwelijke regisseur aan het roer van een Disney animatiefilm, maar ze is ook iemand die meer wilde bereiken met Frozen. Ze wilde niet dat het alleen ging over een meisje dat worstelde met haar gave, het ging over mensen in het algemeen, die worstelen met liefde, leven, van alles. Dat is goed gelukt. Je kunt op YouTube honderden filmpjes vinden van mensen die Frozen en Let It Go betrekken op hun scheiding, op problemen op hun werk, enzovoort. Volwassenen dus. Hoewel de kinderen er ook mee weglopen, zoals je kunt zien aan het autistische meisje in het onderstaande filmpje. Let It Go werd op die manier niet slechts een liedje uit een film, het werd een soort lijflied.</p>
      <figure>
        <iframe src="https://www.youtube.com/embed/_g51otfAcZc" width="608" height="370" data-service="Youtube" scrolling="no"/>
      </figure>
      <p>   </p>
      <p>Misschien trek je al die girlpower niet zo goed: het is de eerste keer dat een Disney-prinses écht grappig is, het is de eerste keer dat Disney in een grote animatiefilm kiest voor een verhaal over zussen, de regisseur is een vrouw en de niet zo vrouwlievende man komt er niet zo goed vanaf. Het is inderdaad wat veel, maar het heeft een heel nieuwe groep fans aangeboord. Frozen wordt veel ingezet voor educatieve doeleinden, het wordt zelfs door veel jeugdrechtenorganisaties en activisten op een positieve manier gebruikt.</p>
      <p>Disney betekent vaak prinsessen en dat is in deze film niet anders. Echter is Frozen niet girlie en dat maakt het juist wel anders. Het is geen film waarin de prinses een soort lijdend voorwerp is, Anna is juist niet zo truttig is als veel eerdere Disney-dames. Dat is ook waardoor Frozen veel meer kinderen kan aanspreken dan slechts prinsesminnende meisjes die dol zijn op roze, glitter en hakjes. Het zijn wel prinsessen, maar net als Mulan doen ze zich bepaald niet zo voor. Dat Anna ook nog heel grappig is en zelfs ronduit lomp, maakt haar alleen nog maar meer herkenbaar en geliefd. En Elsa is in den beginne een soort villain en een echte outcast die fouten maakt, wat heel veel mensen aanspreekt.</p>
      <p>Als je nog steeds een bevroren hart hebt, laat me je dan nog een paar voorbeelden geven van waarom Frozen in mijn ogen heel tof is. Ten eerste is het heel goed geschreven. De gesprekken komen natuurlijk over, er worden vaak op de juiste momenten grapjes gemaakt en er zitten (ondanks dat het allemaal maar een simpel en standaard verhaal lijkt) een heleboel verrassende wendingen in. Dat maakt Frozen zo goed: je weet uiteindelijk niet helemaal wat je kunt verwachten. En wat je dan voorgeschoteld krijgt, zit goed in elkaar. Het is niet standaard, het is allemaal net even anders. Meestal neemt Disney niet zulke risico’s.</p>
      <p>Sterker nog, er worden zelfs allemaal bekende sprookjesclichés op de hak genomen. Er wordt de draak gestoken met het snelle huwelijk op basis van liefde-op-het-eerste-gezicht. Die knappe prins blijkt helemaal niet zo mooi en de sidekicks zijn ondersteunend, in plaats van onderdanig. Juist omdat anders zijn wordt gevierd op een veel meer duistere manier dan in eerdere Disney-films, spreekt het veel meer mensen aan. Het is niet zo duister als het fijne Joker, maar het maakt wel gebruik van ongeveer diezelfde ‘gebeten hond’-achtige principes.</p>
      <figure>
        <img src="https://cdn2.pu.nl/media/laura/frozen.jpg"/>
      </figure>
      <p>Als ik Frozen aan mijn nichtje laat zien, halen we allebei plezier uit heel verschillende dingen. Mijn nichtje moet lachen als het rendier grappig doet of als Anna snel allemaal chocolaatjes opeet. Best grappig, maar ik haal mijn entertainment uit bijvoorbeeld die dubbelzinnige opmerking van Anna: ‘Why have a ballroom with no balls’, of van Olaf die eigenlijk wil zeggen dat hij in de zomer een poeltje (puddle) wordt. “Winter’s a good time to stay in and cuddle, put me in summer and i’ll be a… happy snowman!” Ik heb een vreemde funny bone, maar deze film weet hem soms goed te raken.</p>
      <p>Uiteindelijk zit het grootste succes van Frozen hem trouwens lang niet alleen in de catchy soundtrack, de geweldige kwaliteit van animaties of de goed in elkaar zittende dialoog. Het is een belangrijke combinatie geweest van timing, een marketingkanon en natuurlijk een kwalitatief goede film. Frozen kwam voor Kerst uit, waardoor iedereen er met zijn familie naartoe ging in de kerstvakantie. Juist omdat het met al zijn sneeuw en ijs zo’n heerlijke winterfilm is, is dat voor veel gebieden op de wereld op dat moment heel sfeervol.</p>
      <p>Is Frozen perfect? Voor de één wel, voor de ander niet. Er zijn zij die vinden dat de film diverser had mogen zijn, anderen vinden dat mannen te slecht worden weggezet. En weer anderen vinden simpelweg het nummer Let It Go niet om aan te horen. Ik zal je niet dwingen om Frozen te omarmen, ik zal je niet meesleuren naar Frozen 2. Als het je simpelweg geen toffe film lijkt of je vond hem niet om aan te zien, ook goed. Je mag namelijk gewoon zijn wie je bent. ;)</p>
      <figure>
        <iframe src="https://www.youtube.com/embed/TbQm5doF_Uc" width="608" height="370" data-service="Youtube" scrolling="no"/>
      </figure>
      <p>   </p>
    </article>
  </body>
</html>