<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199995"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="পদ্মা সেতুতে বসলো ১৬তম স্প্যান"/>
    <meta property="og:description" content="মুন্সীগঞ্জের মাওয়া প্রান্তে গতকাল দুপুর ১টার দিকে ১৬ ও ১৭ নম্বর পিলারে বসানো হয়েছে ১৬তম স্প্যান। আর এই স্প্যান বসানোর মাধ্যমে সেতুর ২৪শ’ মিটার দৃশ্যমান হলো। মঙ্গলবার সকালে ১৫০ মিটার দৈর্ঘ্যের ৩-ডি স্প্যানটি মাওয়ার কুমারভোগ কন্সট্রাকশন ইয়ার্ড থেকে তিন হাজার ৬০০ টন ধারণ ক্ষমতার ‘তিয়ান-ই’ ভাসমান ক্রেন দিয়ে বহন করে নিয়ে যাওয়া হয় পিলারের কাছে। এরপর স্প্যানটি পিলারের ওপর বসানোর জন্য লিফটিং হ্যাঙ্গার প্রক্রিয়া শুরু করবে। পদ্মা সেতুর উপ-সহকারী প্রকৌশলী হুমায়ুন কবির জানিয়েছেন, নদীর গতিপথ স্বাভাবিক থাকায় স্প্যানটি বসানো সম্ভব হয়েছে। এদিকে, এর আগে গত ১৪ই অক্টোবর জাজিরা প্রান্তের ২৩-২৪ নম্বর পিলারের ওপর বসানো হয় ১৫তম স্প্যান। ১৫তম স্প্যান বসানোর মধ্যদিয়ে পদ্মা সেতুর ২ হাজার ২৫০ মিটার দৃশ্যমান হয়েছিলো। পদ্মা সেতুতে ৪২টি পিলারের ওপর বসানো হবে ৪১টি স্প্যান। পদ্মা সেতু সংশ্লিষ্ট কর্তৃপক্ষ জানিয়েছেন, এই মাসেই আরো ২টি স্প্যান বসানো হবে। সেতুর বাস্তব কাজের অগ্রগতি ৮৪ শতাংশ এবং সেতুর আর্থিক অগ্রগতি ৭৫ দশমিক ৮৪ শতাংশ এবং প্রকল্পের সার্বিক অগ্রগতি ৭৪ শতাংশ। আগামী ২০২১ সালের জুন-জুলাই মাসে সেতুর কাজ শেষ হবে।"/>
  </head>
  <body>
    <article>
      <h1>পদ্মা সেতুতে বসলো ১৬তম স্প্যান</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার, মুন্সীগঞ্জ থেকে</a></address>
      <p>মুন্সীগঞ্জের মাওয়া প্রান্তে গতকাল দুপুর ১টার দিকে ১৬ ও ১৭ নম্বর পিলারে বসানো হয়েছে ১৬তম স্প্যান। আর এই স্প্যান বসানোর মাধ্যমে সেতুর ২৪শ’ মিটার দৃশ্যমান হলো। মঙ্গলবার সকালে ১৫০ মিটার দৈর্ঘ্যের ৩-ডি স্প্যানটি মাওয়ার কুমারভোগ কন্সট্রাকশন ইয়ার্ড থেকে তিন হাজার ৬০০ টন ধারণ ক্ষমতার ‘তিয়ান-ই’ ভাসমান ক্রেন দিয়ে বহন করে নিয়ে যাওয়া হয় পিলারের কাছে। এরপর স্প্যানটি পিলারের ওপর বসানোর জন্য লিফটিং হ্যাঙ্গার প্রক্রিয়া শুরু করবে। পদ্মা সেতুর উপ-সহকারী প্রকৌশলী হুমায়ুন কবির জানিয়েছেন, নদীর গতিপথ স্বাভাবিক থাকায় স্প্যানটি বসানো সম্ভব হয়েছে। এদিকে, এর আগে গত ১৪ই অক্টোবর জাজিরা প্রান্তের ২৩-২৪ নম্বর পিলারের ওপর বসানো হয় ১৫তম স্প্যান। ১৫তম স্প্যান বসানোর মধ্যদিয়ে পদ্মা সেতুর ২ হাজার ২৫০ মিটার দৃশ্যমান হয়েছিলো। পদ্মা সেতুতে ৪২টি পিলারের ওপর বসানো হবে ৪১টি স্প্যান।</p>
      <p>পদ্মা সেতু সংশ্লিষ্ট কর্তৃপক্ষ জানিয়েছেন, এই মাসেই আরো ২টি স্প্যান বসানো হবে। সেতুর বাস্তব কাজের অগ্রগতি ৮৪ শতাংশ এবং সেতুর আর্থিক অগ্রগতি ৭৫ দশমিক ৮৪ শতাংশ এবং প্রকল্পের সার্বিক অগ্রগতি ৭৪ শতাংশ। আগামী ২০২১ সালের জুন-জুলাই মাসে সেতুর কাজ শেষ হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>