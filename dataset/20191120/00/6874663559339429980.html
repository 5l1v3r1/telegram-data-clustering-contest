<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774155,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="נמצא מחליף לרועי יקיר: חגי שרייבר יוביל את חטיבת ההשקעות של הפניקס"/>
    <meta property="og:description" content="שרייבר מנהל בשנה וחצי האחרונות את כספי העמיתים של הפניקס; יקיר הודיע לפני חודש על עזיבה לטובת תפקיד משנה לאייל לפידות - מנכ&quot;ל הפניקס לשעבר שעזב את חברת הביטוח לטובת ניהול שיכון ובינוי"/>
  </head>
  <body>
    <article>
      <h1>נמצא מחליף לרועי יקיר: חגי שרייבר יוביל את חטיבת ההשקעות של הפניקס</h1>
      <h2>שרייבר מנהל בשנה וחצי האחרונות את כספי העמיתים של הפניקס; יקיר הודיע לפני חודש על עזיבה לטובת תפקיד משנה לאייל לפידות - מנכ"ל הפניקס לשעבר שעזב את חברת הביטוח לטובת ניהול שיכון ובינוי</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">רחלי בינדמן</a></address>
      <p>חגי שרייבר קופץ מדרגה ויתמה לראש חטיבת ההשקעות של חברת הביטוח הפניקס במקומו של רועי יקיר. שרייבר קודם לפני שנה וחצי בלבד לתפקיד מנהל כספי העמיתים של הפניקס. תאריך כניסתו לתפקיד החדש טרם נקבע.</p>
      <p>דירקטוריון הפניקס בראשות רו"ח בני גבאי אישר היום (ד') את המינוי. יקיר <a href="https://www.calcalist.co.il/markets/articles/0,7340,L-3771456,00.html">הודיע לפני חודש על עזיבה</a> לטובת תפקיד משנה לאייל לפידות, מנכ"ל שיכון ובינוי שכיהן עד לא מזמן כמנכ"ל הפניקס.</p>
      <p>שרייבר בעל תואר מוסמך במדעי הניהול וכן תואר ראשון בכלכלה מטעם אוניברסיטת תל אביב. ‏ </p>
      <figure>
        <img src="https://images1.calcalist.co.il/PicServer2/20122005/230360/AMIT-011211-26_l.jpg"/>
        <figcaption>רועי יקיר <br/>צילום: עמית שעל</figcaption>
      </figure>
      <p>הבעלים החדשים של הפניקס, קרנות סנטרברידג' וגלטין הציעו ליקיר שהתחבט באשר לעתידו בחברה להתמנות למנכ"ל חברת האחזקות של הפניקס, מעל המנכ"ל אייל בן סימון אך יקיר בחר לעזוב את ענף הפיננסים המוגבל הן במגבלות השקעה ורגולציה חונקת והן בתקרת השכר שאליה יכול להגיע. כך גם הצעה להשוות את שכרו של יקיר לשכר הגבוה בארגון - כ-3.5 מיליון שקל לא פיתתה אותו להישאר.</p>
      <p>בחודש האחרון חיפשו מנהלי הפניקס ובהם המנכ"ל בן סימון והיו"ר הטרי בני גבאי מנהל השקעות שיחליף את יקיר כאשר המועמד הפנימי המוביל היה שרייבר. שרייבר שימש לפני שמנוהל למנהל כספי העמיתים תחת יקיר כמנהל הנוסטרו של הפניקס ואותו החליף בפברואר 2019 דן קרנר. ‏</p>
      <p>לא ברור עדיין את מי ימנה שרייבר למלא את מקומו. שרייבר אחראי לצד צוות ההשקעות של הפניקס להובלה של הפניקס בתשואות ענף הביטוח בחמש השנים האחרונות. לבעלי השליטה החדשים חשוב לשמר את ההובלה הזו, במיוחד בעידן שבו התחרות על כספי החוסכים הולכת וגדלה וביצועי ההשקעות הולכים ומשחקים תפקיד חשוב יותר.</p>
    </article>
  </body>
</html>