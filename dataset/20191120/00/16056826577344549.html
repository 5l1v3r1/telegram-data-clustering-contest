<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200064"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="কাউন্সিলর রাজীবের গাড়ি জব্দ"/>
    <meta property="og:description" content="শুদ্ধি অভিযানের সময় র‌্যাবের হাতে গ্রেপ্তার হওয়া ঢাকা উত্তর সিটি করপোরেশনের ৩৩ নং ওয়ার্ড কাউন্সিলর তারেকুজ্জামান রাজীবের একটি গাড়ি জব্দ করেছে দুর্নীতি দমন কমিশন (দুদক)। তার আরো দুটি গাড়ি নজরদারিতে রাখতে পুলিশকে দায়িত্ব দিয়েছে সংস্থাটি। গতকাল দুদকের সহকারী পরিচালক মামুনুর রশীদ চৌধুরীর নেতৃত্বে দুদকের একটি দল গাড়িটি জব্দ করে। দুদক জানায়, রাজধানীর মোহাম্মদপুর বেড়িবাঁধ এলাকার তিন রাস্তার মোড়ে একটি গাড়ির গ্যারেজ থেকে গাড়িটি জব্দ করে দুদকের প্রধান কার্যালয়ে নিয়ে আসা হয়। নীল রঙের ওই গাড়িটি সেবা অটোমোবাইল নামের একটি গ্যারেজে সার্ভিসিংয়ের জন্য রাখা হয়েছিল বলে দুদক জেনেছে। গোপন সূত্রে তথ্য পেয়ে গাড়িটি জব্দ করে দুদক। রাজীবের অন্য দুটি গাড়িও ওই গ্যারেজের সামনে পাওয়া যায়। এর মধ্যে একটি গাড়ি নম্বরবিহীন অবস্থায় ছিল। আরেকটি গাড়ি ভালো অবস্থায় থাকলেও ব্যাটারির কারণে চালু হচ্ছিল না। গাড়ি দুটিতে নজরদারি করার জন্য মোহাম্মদপুর থানায় জিডি করেছে দুদক। চলমান শুদ্ধি অভিযানে গত ১৯শে অক্টোবর রাজধানীর বসুন্ধরা এলাকার একটি বাসা থেকে তারেকুজ্জামান রাজীবকে গ্রেপ্তার করে র‌্যাব। তার বিরুদ্ধে অস্ত্র ও মাদক আইনে দুটি মামলা হয়। এরপর গত ৬ই নভেম্বর…"/>
  </head>
  <body>
    <article>
      <h1>কাউন্সিলর রাজীবের গাড়ি জব্দ</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>শুদ্ধি অভিযানের সময় র‌্যাবের হাতে গ্রেপ্তার হওয়া ঢাকা উত্তর সিটি করপোরেশনের ৩৩ নং ওয়ার্ড কাউন্সিলর তারেকুজ্জামান রাজীবের একটি গাড়ি জব্দ করেছে দুর্নীতি দমন কমিশন (দুদক)। তার আরো দুটি গাড়ি নজরদারিতে রাখতে পুলিশকে দায়িত্ব দিয়েছে সংস্থাটি। গতকাল দুদকের সহকারী পরিচালক মামুনুর রশীদ চৌধুরীর নেতৃত্বে দুদকের একটি দল গাড়িটি জব্দ করে। দুদক জানায়, রাজধানীর মোহাম্মদপুর বেড়িবাঁধ এলাকার তিন রাস্তার মোড়ে একটি গাড়ির গ্যারেজ থেকে গাড়িটি জব্দ করে দুদকের প্রধান কার্যালয়ে নিয়ে আসা হয়। নীল রঙের ওই গাড়িটি সেবা অটোমোবাইল নামের একটি গ্যারেজে সার্ভিসিংয়ের জন্য রাখা হয়েছিল বলে দুদক জেনেছে। গোপন সূত্রে তথ্য পেয়ে গাড়িটি জব্দ করে দুদক। রাজীবের অন্য দুটি গাড়িও ওই গ্যারেজের সামনে পাওয়া যায়। এর মধ্যে একটি গাড়ি নম্বরবিহীন অবস্থায় ছিল।</p>
      <p>আরেকটি গাড়ি ভালো অবস্থায় থাকলেও ব্যাটারির কারণে চালু হচ্ছিল না। গাড়ি দুটিতে নজরদারি করার জন্য মোহাম্মদপুর থানায় জিডি করেছে দুদক। চলমান শুদ্ধি অভিযানে গত ১৯শে অক্টোবর রাজধানীর বসুন্ধরা এলাকার একটি বাসা থেকে তারেকুজ্জামান রাজীবকে গ্রেপ্তার করে র‌্যাব। তার বিরুদ্ধে অস্ত্র ও মাদক আইনে দুটি মামলা হয়। এরপর গত ৬ই নভেম্বর রাজীবের বিরুদ্ধে অবৈধ সম্পদ অর্জনের অভিযোগে মামলা করে দুদক। অনুসন্ধানে রাজীবের ৭ বাড়ি ও ৮ গাড়ির সন্ধান পায় সংস্থাটি। এ ছাড়া তার মোট ২৬ কোটি ১৬ লাখ ৩৫ হাজার টাকার অবৈধ সম্পদের বিষয়ে নিশ্চিত হয়েছে দুদক।</p>
      <p>এই বিভাগের সর্বাধিক পঠিত</p>
    </article>
  </body>
</html>