<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774045,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="כאל: עלייה במחזור המכירות וזינוק של 33% ברווחי הרבעון"/>
    <meta property="og:description" content="מול האתגרים של מקס וישראכרט, שנותקו משליטת לאומי ופועלים, חברת כאל שנותרה בידי דיסקונט מציגה תוצאות חזקות בסיכום הרבעון ה-3: ההכנסות טיפסו ב-10% ל-485 מיליון שקל, הרווח זינק ל-58 מיליון שקל"/>
  </head>
  <body>
    <article>
      <h1>כאל: עלייה במחזור המכירות וזינוק של 33% ברווחי הרבעון</h1>
      <h2>מול האתגרים של מקס וישראכרט, שנותקו משליטת לאומי ופועלים, חברת כאל שנותרה בידי דיסקונט מציגה תוצאות חזקות בסיכום הרבעון ה-3: ההכנסות טיפסו ב-10% ל-485 מיליון שקל, הרווח זינק ל-58 מיליון שקל</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">רחלי בינדמן</a></address>
      <p>בזמן שחברות האשראי המופרדות, מקס וישראכרט, <a href="https://www.calcalist.co.il/markets/articles/0,7340,L-3774079,00.html">מתמודדות עם שחיקה ברווחיות</a>, בצל הפרידה מהמעטפת המגוננת של הבנקים (לאומי ופועלים בהתאמה), בכאל שממשיכה לפעול תחת השליטה של דיסקונט, העסקים טובים מהרגיל.</p>
      <p>חברת כרטיסי האשראי המנוהלת על ידי לוי הלוי סיכמה רבעון שלישי עם רווח של 58 מיליון שקל, עליה של 33% לעומת הרבעון המקביל בשנה שעברה. מתחילת השנה צמח הרווח של כאן ב-23% ל-149 מיליון שקל.  התשואה להון ברבעון עמדה על 13.5% לעומת 10.1% ברבעון המקביל. בתשעת החודשים הראשונים של השנה רשמה כאל תשואה להון של 11% לעומת 9.4% בתקופה המקבילה. </p>
      <p>הכנסות כאל ברבעון השלישי הסתכמו ב-485 מיליון שקל, עלייה של 10% לעומת הרבעון המקביל. בתשעת החודשים הראשונים של השנה רשמה החברה צמיחה בשיעור דומה עם הכנסות של 1.37 מיליארד שקל.</p>
      <p>מחזור העסקאות בכרטיסי כאל ברבעון השלישי עמד על 28.4 מיליארד שקל, עלייה של 15% לעומת הרבעון המקביל. בתשעת החודשים הראשונים של השנה עמד מחזור העסקאות על 78.9 מיליארד שקל, עלייה של 15% בהשוואה לתקופה המקבילה.</p>
      <p>מספר הכרטיסים של כאל עמד בסוף הרבעון על 3.5 מיליון, שדרוג של 10% לסוף ספטמבר אשתקד -  מתוכם, 1.7 מיליון כרטיסי הם כרטיסים חוץ בנקאיים (בעיקר בזכות מועדוני שופרסל ופליי קארד), עלייה של 12% בהשוואה לתקופה המקבילה.</p>
      <figure>
        <img src="https://images1.calcalist.co.il/PicServer3/2019/07/30/924269/1_l.jpg"/>
        <figcaption>צילום: רמי זרנגר</figcaption>
      </figure>
      <p>תיק האשראי הכולל (אשראי צרכני ומסחרי) גדל ב-14% ביחס לרבעון המקביל: תיק האשראי הצרכני עמד בסוף ספטמבר על 5.2 מיליארד שקל, עלייה של 14%; תיק האשראי המסחרי צמחו ב-15% ל-979 מיליון שקל. הריבית הממוצעת של כאל נותרה הגבוהה במערכת, 10.5%, שיעור זהה לזה שרשמה ברבעון המקביל.</p>
      <p>ברבעון השלישי של השנה עמדו ההוצאות בסעיף הפסדי אשראי על 54 מיליון שקל, עלייה של 14% לעומת הרבעון המקביל, התואמת את הצמיחה של התיק עצמו. . ההוצאות בסעיף הפסדי אשראי בתשעת החודשים הראשונים של השנה עמדו על 117 מיליון שקל, ירידה של 1% לעומת התקופה המקבילה.</p>
      <p>הרווח מפעילות מימון ברבעון השלישי הסתכם ב-125 מיליון שקל, עלייה של 8% לעומת הרבעון המקביל. בתשעת החודשים הראשונים של השנה הסתכם הרווח מפעילות מימון ב-375 מיליון שקל, עלייה של 9% לעומת התקופה המקבילה אשתקד.</p>
      <p>החברה מציינת כי התוצאות ברבעון הושפעו מעיתוי חגי תשרי וכן מביטול הפרשות מסוימות בהיקף של 13 מיליון שקל. מנגד, בתשעת החודשים הראשונים של 2019, נרשמה הוצאה של כ-7 מיליון שקל בשל השפעת שינויים בשווי הוגן של עסקאות במכשירים נגזרים.</p>
      <p>לוי הלוי, מנכ"ל כאל, אמר: "הדו"חות משקפים את המשך מגמת הצמיחה של החברה, אשר באה לידי ביטוי בגידול ברווח, בהכנסות ובכל הפרמטרים העסקיים. הצמיחה היא תוצאה של מיקוד בהרחבת בסיס הלקוחות באמצעות המועדונים המובילים בישראל, תפעול הנפקה עבור כל הבנקים וצמיחה מבוקרת באשראי צרכני ועסקי. כל זאת לצד חיזוק שיתופי פעולה אסטרטגיים ופיתוח מנועי צמיחה בעולם החדש. בתוך כך, סביבת התחרות ממשיכה להיות דינמית ומאתגרת, וכאל פועלת כדי להמשיך ולהוביל את עולמות התשלומים והאשראי החוץ בנקאי".</p>
    </article>
  </body>
</html>