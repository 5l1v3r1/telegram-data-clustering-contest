<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774123,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="וואווי תוכל להמשיך ולעשות עסקים בארה&quot;ב לעוד שלושה חודשים"/>
    <meta property="og:description" content="לאחר לחץ מצד חברות תקשורת אמריקאיות שמשתמשות בציוד של וואווי באיזורים כפריים, הסכים הממשל להאריך את החרגת וואווי מרשימת החרם. טראמפ כרך את גורלה של וואווי בהסכם הסחר המתגבש בין ארה&quot;ב וסין"/>
  </head>
  <body>
    <article>
      <h1>וואווי תוכל להמשיך ולעשות עסקים בארה"ב לעוד שלושה חודשים</h1>
      <h2>לאחר לחץ מצד חברות תקשורת אמריקאיות שמשתמשות בציוד של וואווי באיזורים כפריים, הסכים הממשל להאריך את החרגת וואווי מרשימת החרם. טראמפ כרך את גורלה של וואווי בהסכם הסחר המתגבש בין ארה"ב וסין</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שירות כלכליסט</a></address>
      <p>וואווי קיבלה הארכה נוספת על החרגתה מהחרם שהטיל ממשל טראמפ על מוצריה, כך לפי מסמכים של משרד המסחר האמריקאי שפורסמו אמש (ג'). הדחייה ביישום החרם הייתה אמורה להסתיים השבוע, אך לפי המסמכים תעניק ארצות הברית הארכה נוספת של כשלשוה חודשים, כך שהאיסור על חברות אמריקאיות לסחור עימה ייכנס לתוקפו רק אחרי ה-16 בפברואר, 2020.</p>
      <p>וואווי הוכנסה לרשימת החרם האמריקאית במאי שעבר. המשמעות היא שאסור לחברות אמריקאיות לנהל עימה קשרי מסחר - כגון יבוא מוצרים שלה או יצוא רכיבים וטכנולוגיה אליה. המשמעות של יישום החרם הביאה ללא מעט בעיות עבור וואווי, כגון חוסר היכולת להתקין אפליקציות גוגל בסמארטפונים שלה או מניעתה מגישה לרכיבים שהכרחיים לפעילות שלה.</p>
      <figure>
        <img src="https://images1.calcalist.co.il/PicServer3/2019/08/28/930370/shutterstock_1430577902_l.jpg"/>
        <figcaption>החרם על וואווי הפך לחלק מהותי ממלחמת הסחר בין ארה"ב לסין <br/>צילום: שאטרסטוק</figcaption>
      </figure>
      <p>הסיבה הרשמית להחרמתה היתה בעקבות חשש לריגול אלקטרוני. בארה''ב ניתן לדרוש הגבלת קניית ציוד מ "יריבים זרים" על ידי רישום הגורמים ברשימת החרםשל משרד המסחר הפדרלי. כ-80 חברות סיניות התווספו לרשימה במאי האחרון אך על פי הערכות, ההחלטה כוונה בעיקר לוואווי, כאשר גורמים רשמיים הביעו דאגה שהממשל הסיני יכול לנצל את החברה הממוקמת בסין בכדי לרגל אחרי אמריקאים. (החברה הכחישה את כל המעשים המיוחסים לה).</p>
      <p>עם זאת, כבר אחרי ההכרזה הראשונה על הוספתה לרשימה, וואווי וחברות הבת שלה קיבלו במהירות רישיון להמשיך ולעבוד בארה"ב. כעת אחרי הדחיה הראשונה של 90 יום באוגוסט, אישר התובע הכללי של ארצות הברית, וויליאם בר, דחיה נוספת של 90 יום במטרה לתת לספקי שירותי סלולר הנמצאים באזורים מרוחקים, ומשתמשים במוצרי וואווי, זמן להחליף את הציוד שלהם. בסוף השבוע דווח שהממשל שוקל להעניק לה ארכה של כשבועיים בלבד.</p>
      <p>"להארכת הרישיון הזמני לא תהיה השפעה משמעותית על עסקיה של וואווי בשום צורה". מסר דובר של החברה בהצהרה. "החלטה זאת לא משנה את העובדה שממשיכים לנהוג בוואווי בצורה לא הוגנת". העיכוב החדש בביצוע ההחלטה מתרחש ברקע המשך שיחות הסחר בין ארצות הברית וסין, ולמרות שמחוקקים הביעו חששות לביטחון הלאומי, הנשיא טראמפ הציע שגורלה של וואווי יהיה חלק מהסכם הסחר עם סין.</p>
    </article>
  </body>
</html>