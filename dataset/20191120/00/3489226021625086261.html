<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/retro-the-malice-at-the-palace-mpoynies-klwtsies-kai-146-paixnidia-timwria-video"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ρετρό: The Malice at the Palace: Μπουνιές, κλωτσιές και 146 παιχνίδια τιμωρία! (Video)"/>
    <meta property="og:description" content="Συμπληρώθηκαν 15 χρόνια από το παιχνίδι των Πίστονς με τους Πέισερς στο Ντιτρόιτ, το οποίο έμελλε να μείνει στην ιστορία για όλους τους λάθους λόγους: The Malice at the Palace."/>
  </head>
  <body>
    <article>
      <h1>Ρετρό: The Malice at the Palace: Μπουνιές, κλωτσιές και 146 παιχνίδια τιμωρία! (Video)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Συμπληρώθηκαν 15 χρόνια από το παιχνίδι των Πίστονς με τους Πέισερς στο Ντιτρόιτ, το οποίο έμελλε να μείνει στην ιστορία για όλους τους λάθους λόγους: The Malice at the Palace.</h4>
      <p>Υπάρχουν επεισόδια κι επεισόδια στα γήπεδα, υπάρχει κι ό,τι είχε εξελιχθεί πριν από 15 χρόνια στο <b>The Palace of Auburn Hills </b>του <b>Ντιτρόιτ</b>. Σαν σήμερα το 2004 το παιχνίδι των Πίστονς με τους Πέισερς έμελλε να χαρακτηρίσει την καριέρα και τη ζωή κάποιων ατόμων και να έρχεται πρώτο στο μυαλό όλων σε κάθε αναφορά για επεισόδια στο ΝΒΑ. Γιατί; Γιατί “<b>The Malice at the Palace”.</b></p>
      <h3>ΡΟΝ ΑΡΤΕΣΤ vs. ΜΠΕΝ ΟΥΑΛΑΣ</h3>
      <p>Η χρονιά ήταν ακόμα στην αρχή, αλλά με το παιχνίδι να είναι το πρώτο τους μετά από τους Τελικούς της Ανατολής λίγους μήνες πριν (4-2 οι μετέπειτα Πρωταθλητές Πίστονς) έμοιαζε με λόγο αρκετό για να υπάρχουν προηγούμενα μεταξύ τους. Η επιβεβαίωση είχε έρθει στα -45,9″ (82-97) με το σκληρό φάουλ του Ρον Αρτέστ -νυν Metta World Peace- στον Μπεν Ουάλας, πριν ο τελευταίος τον απωθήσει με δύναμη και τα δύο χέρια σαν γροθιές στο πρόσωπο. Οι ψυχραιμότεροι είχαν προσπαθήσει να τους χωρίσουν και για λίγα δευτερόλεπτα φαινόταν πως τα είχαν καταφέρει. Έστω αν ο Μπεν Ουάλας φαινόταν ασυγκράτητος, όσο ο Ρον Αρτέστ ήταν ξαπλωμένος στο τραπέζι της γραμματείας όλα ήταν υπό έλεγχο. Και ξαφνικά…</p>
      <h3>ΡΟΝ ΑΡΤΕΣΤ vs… ΠΛΑΣΤΙΚΟ ΠΟΤΗΡΙ</h3>
      <p>Ένας φίλος των Πίστονς (Μάικ Γκριν) είχε την… έμπνευση να πετάξει προς το μέρος του ένα πλαστικό ποτήρι με Diet Coke και για κακή τύχη, δική του και πολλών άλλων, είχε βρει… διάνα, στο στήθος του Ρον Αρτέστ. Η αντίδρασή του ήταν ακαριαία. Ντου στις εξέδρες κι αλίμονο σε όποιον βρισκόταν στο δρόμο του. Ο Μάικλ Ράιαν, ένας άλλος φίλος των Πίστονς, ήταν ο πιο άτυχος από όλους, αφού ο Ρον-Ρον ήταν σίγουρος πως αυτός είχε πετάξει το πλαστικό ποτήρι. Με τον συμπαίκτη του Στέφεν Τζάκσον να τον έχει ακολουθήσει στις εξέδρες, ο έλεγχος είχε ξεφύγει σε ένα πρωτόγνωρο σκηνικό για τη λίγκα κι όχι μόνο.</p>
      <p>Άλλοι έτρεχαν να τους χωρίσουν, άλλοι να ρίξουν κι αυτοί τίποτα, από αντικείμενα μέχρι μπουνιές, ενώ ο κακός χαμός είχε συνεχιστεί και κατά την έξοδο των Ρον Αρτέστ, Στέφεν Τζάκσον και Τζερμέιν Ο’Νιλ.</p>
      <h3>ΤΟ ΠΟΙΝΟΛΟΓΙΟ</h3>
      <p>Ρον Αρτέστ (Πέισερς) – Εκτός για το υπόλοιπο της χρονιάς (73+13 παιχνίδια)</p>
      <p>Στέφεν Τζάκσον (Πέισερς) – 30 παιχνίδια</p>
      <p>Τζερμέιν Ο’Νιλ (Πέισερς) – 15 παιχνίδια</p>
      <p>Μπεν Ουάλας (Πίστονς) – 6 παιχνίδια</p>
      <p>Άντονι Τζόνσον (Πίστονς) – 5 παιχνίδια</p>
      <p>Ρέτζι Μίλερ (Πίστονς) – 1 παιχνίδι</p>
      <p>Τσόνσι Μπίλαπς (Πίστονς) – 1 παιχνίδι</p>
      <p>Ντέρικ Κόουλμαν (Πίστονς) – 1 παιχνίδι</p>
      <p>Έλντεν Κάμπελ (Πίστονς) – 1 παιχνίδι</p>
      <p>Η συνέχεια είχε δοθεί στα δικαστήρια, τόσο για τους ταραξίες παίκτες των δύο ομάδων όσο και για τους θερμόαιμους φίλους των Πίστονς στις εξέδρες, στις οποίες εξακολουθούν να μην έχουν δικαίωμα εισόδου.</p>
      <figure>
        <iframe src="https://www.youtube.com/embed/UdyqIh4nJ3Y" width="459" height="344" data-service="Youtube" scrolling="no"/>
      </figure>
      <p>Πηγή: <b><a href="https://www.eurohoops.net/el/nba-news-el/969590/the-malice-at-the-palace-bounies-klotsies-ke-146-pechnidia-timoria-video-2/">Eurohoops</a></b></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>