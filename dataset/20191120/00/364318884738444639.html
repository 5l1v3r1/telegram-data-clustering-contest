<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380540"/>
    <meta property="og:site_name" content="beartai"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="อิ่มเอมใจไปกับสุดยอดมหกรรมดนตรี “มหรสพ เฟสติวัล” ท่ามกลางบรรยากาศชิลและโชว์สุดเซอร์ไพรส์ของศิลปินอินดี้สุดเจ๋ง"/>
    <meta property="og:description" content="จบลงไปแล้วอย่างงดงามกับงานมหกรรมดนตรี LEO PRESENTS Maho Rasop Festival 2019  ที่รวบรวมเอาศิลปินอินดี้ทั้งเทศและเทศไว้มากมายล้นทะลักจนต้องจัดกันสองวันตั้งแต่บ่ายยันเที่ยงคืน ดูกันจนจุกไปเลย  งานนี้นอกจากมีดนตรีดี ๆ ให้ได้ชมได้ฟังกันแล้ว ก็ยังมีกิจกรรมสนุก ๆ อีกมากทั้งเพนท์หน้า ตัดผม ขายของที่ระลึก เสื้อ โปสเตอร์  แผ่น CD และ ไวนิลจากศิลปิน รวมไปถึงอาหารอร่อย ๆ ที่ให้เลือกชิมกับชิล ๆ ถือได้ว่าเป็นงานที่เต็มอิ่มความสนุกจริง ๆ"/>
  </head>
  <body>
    <article>
      <h1>อิ่มเอมใจไปกับสุดยอดมหกรรมดนตรี “มหรสพ เฟสติวัล” ท่ามกลางบรรยากาศชิลและโชว์สุดเซอร์ไพรส์ของศิลปินอินดี้สุดเจ๋ง</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Teerapong Serisamran</a></address>
      <p>จบลงไปแล้วอย่างงดงามกับงานมหกรรมดนตรี <b>LEO PRESENTS Maho Rasop Festival 2019</b>  ที่รวบรวมเอาศิลปินอินดี้ทั้งเทศและเทศไว้มากมายล้นทะลักจนต้องจัดกันสองวันตั้งแต่บ่ายยันเที่ยงคืน ดูกันจนจุกไปเลย  งานนี้นอกจากมีดนตรีดี ๆ ให้ได้ชมได้ฟังกันแล้ว ก็ยังมีกิจกรรมสนุก ๆ อีกมากทั้งเพนท์หน้า ตัดผม ขายของที่ระลึก เสื้อ โปสเตอร์  แผ่น CD และ ไวนิลจากศิลปิน รวมไปถึงอาหารอร่อย ๆ ที่ให้เลือกชิมกับชิล ๆ ถือได้ว่าเป็นงานที่เต็มอิ่มความสนุกจริง ๆ</p>
      <p>การแสดงดนตรีถูกแบ่งออกเป็น 3 เวที คือ <b>มโหฬาร คำราม และ ยกล้อ</b>  มโหฬาร และ คำรามนี่คือเวทีกลางแจ้งสำหรับศิลปินอินดี้ไทยเทศหลากหลายแนว ที่ผลัดเปลี่ยนกันมาโชว์สุดเหวี่ยงอย่างน้อยแต่ละวงไม่ต่ำกว่า 45 นาที เรียกได้ว่าแทบจะเหมือนฟูลโชว์เลยล่ะ ส่วนเวที ยกล้อจะเป็นห้องเล็ก ๆ กระทัดรัดที่ยกให้กับสายตื๊ด สาย DJ ดนตรีอิเล็กทรอนิก ที่มาพร้อมแสง สี ที่ช่วยเพิ่มเสริมอารมณ์ดนตรีได้เป็นอย่างดี</p>
      <p>การแสดงดนตรีในแต่ละวันจะเริ่มราว ๆ บ่ายสามโมงและ non stop กันไปจนถึงเกือบเที่ยงคืน ซึ่งเวลาอาจจะวางเหลื่อมกันบ้างทำให้ถ้าอยากดูให้ครบ อาจต้องดูวงนี้ 30 นาทีแล้วแว่บไปต่ออีกวงอะไรแบบนี้ แต่ก็ถือว่าได้สัมผัสอารมณ์เต็มที่ล่ะ</p>
      <figure>
        <img src="https://www.beartai.com/wp-content/uploads/2019/11/73409218_462881971005750_8830625315182084096_o.png"/>
      </figure>
      <p>จากนี้ขอมารีวิววงแต่ละวงที่โชว์ในครั้งนี้ ต้องบอกว่าสายตื๊ดนี่เราไม่ค่อยได้เข้าไปตื๊ดด้วยเท่าไหร่ แต่ก็พอมีแว่บๆ ไปบ้าง ที่ได้ดูอิ่ม ๆ หน่อยก็ “<b>DCNXTR”</b> วงดูโออิเล็กทรอนิกซินธ์พอป ที่ดนตรีถูกหูมาก ทั้งล้ำและมีเมโลดี้ที่ไพเราะ พร้อมลีลาการโชว์สุดเร้าใจ รวมไปถึงแสงสีที่มาร่วมบิลท์อารมณ์ตื๊ดได้อย่างเพลิดเพลินใจ เห็นคนหลั่งไหลเข้ามาดูโชว์ในเวทีนี้กันแน่นตลอดเลย เชื่อแหละว่าไลน์อัพแต่ละคนนี่จัดมาสุดแน่ๆ  คราวนี้เรามาที่เวทีกลางแจ้งกัน จะเล่าสลับกันไปกันมาระหว่างมโหฬารกับคำรามแล้วกัน เพราะตอนดูก็ก็วิ่งไปวิ่งมาแบบนี้ล่ะ สนุกดี (ฮา)</p>
      <figure>
        <img src="https://www.beartai.com/wp-content/uploads/2019/11/77170799_463150950978852_650584264265433088_o.jpg"/>
      </figure>
      <p>วันแรกเวทีคำราม เปิดฟลอกันด้วย <b>“Supergoods”</b> วงดนตรีอินดี้ที่มาพร้อมสไตล์ดนตรีนีโอโซลกับท่วงทำนองชวนเคลิบเคลิ้ม หวิวหวาน เซ็กซี่และมีความอินเตอร์จริง ๆ งานดีมาก</p>
      <figure>
        <img src="https://www.beartai.com/wp-content/uploads/2019/11/75394246_462984760995471_2664100232966438912_o-1024x683.jpg"/>
      </figure>
      <p>ส่วนวงเปิดเวทีมโหฬารคือ<b> “Stoic”</b> วงโฟล์กร็อกอินดี้ไทยสายลึก ที่มาพร้อมบทเพลงสุดลุ่มลึกที่กระตุ้นต่อมสมองให้ดำดิ่งไปกับท่วงทำนองล่องลอย เข้มข้น และเนื้อหาที่ชวนขบคิดเชิงปรัชญา ยิ่งรวมกับอากาศอันเร่าร้อนของบ้านเรา ยิ่งร้อนแรงไปกันใหญ่ (ฮา )แต่แฟน ๆ ก็ไม่หนีไปไหนตั้งใจดูโชว์ดี ๆ ของวงนี้กันเต็มที่</p>
      <figure>
        <img src="https://www.beartai.com/wp-content/uploads/2019/11/75316063_462984884328792_6234324774525337600_o-1024x683.jpg"/>
      </figure>
      <p><b>“FOLK9”</b> นี่คืออีกหนึ่งวงอินดี้ดรีมพอปของไทยที่น่าจับตามอง น่าติดตามและน่ามาดูโชว์สด ๆ มาก เราเคยดู FOLK9 หลายครั้งแล้ว แต่ก็ประทับใจทุกครั้งกับซาวด์ดนตรีที่มีความหวานฟุ้ง ล่องลอย แต่ก็หนักแน่น เข้มข้นไปด้วยในที ทำให้เราทั้งเพลินและโยกมัน (เบาๆ) ไปในเวลาเดียวกัน</p>
      <p><b>“No Party For Cao Dong”</b> อินดี้ร็อกจากไต้หวัน ที่ซัดจัดเต็มกันไปแบบไม่มียั้ง ดุเดือดมาก ชาวร็อกจริง ๆ วงนี้เพิ่งเคยได้ชมเป็นครั้งแรก แต่เคยได้ฟังผลงานมาก่อนหน้านี้ พอได้มาดูสด ๆ ยิ่งมันส์สะใจเข้าไปใหญ่</p>
      <figure>
        <img src="https://www.beartai.com/wp-content/uploads/2019/11/78264138_462985124328768_185793043910098944_o.jpg"/>
      </figure>
      <p><b>“Benny Sings”</b> ศิลปินพอปดัตช์ ที่มาพร้อมวงของเขาที่พร้อมจัดเต็มให้เราชุ่มไปด้วยดนตรีสดฉ่ำและสดชื่นสอดรับกับบรรยากาศคล้อยเย็นที่ชวนผ่อนคลายใจยิ่งนัก</p>
      <figure>
        <img src="https://www.beartai.com/wp-content/uploads/2019/11/70510190_462985154328765_3574159131033993216_o-1024x683.jpg"/>
      </figure>
      <p><b>“Phum Viphurit”</b> นี่คือหนุ่มอินดี้สุดฮอตแห่ง พ.ศ.นี้ การแสดงท็อปฟอร์มมาก ทั้งภูมิ ทั้งวง ที่แต่ละคนมีลูกเล่นลีลาสุดยอดมาก งานนี้มีโชว์บีทบอกซ์กัน แถมสลับตำแหน่งกันเล่นอีก ภูมิก็สลับไปโชว์ลีลากลองบ้าง สนุกมาก โกยความนิยมชมชอบไปได้อีกเป็นกระบุง</p>
      <figure>
        <img src="https://www.beartai.com/wp-content/uploads/2019/11/74585102_462985177662096_8630876221720231936_o.jpg"/>
      </figure>
      <figure>
        <img src="https://www.beartai.com/wp-content/uploads/2019/11/74450681_462985270995420_5018035610196115456_o-1024x683.jpg"/>
      </figure>
      <p><b>“Ton Trakul”</b> ต้น ต้นตระกูล แก้วหย่อง ศิลปินเครื่องดนตรีพื้นบ้านอีสานที่ร่วมงานกับ Rasmee Isan Soul และมีวงของตัวเองอย่าง Asia 7 และ Nisatiwa เขาคือศิลปินไทยที่นำเอาดนตรีไทย ดนตรีอีสาน มาผสานให้เข้ากับท่วงทำนองอิเล็กทรอนิก จนออกมาเป็น “อีสานอิเล็กโทร” ที่มีความโก้ ความเท่ เก๋ และกลมกล่อมอย่างลงตัว บอกเลยสุดจริง</p>
      <figure>
        <img src="https://www.beartai.com/wp-content/uploads/2019/11/75233541_462985340995413_4460949150422269952_o.jpg"/>
      </figure>
      <p><b>“The Horrors”</b> เป็นอีกวงที่ทุกคนรอคอย กับวงการาจร็อกจากอังกฤษวงนี้ที่ไม่ทำให้แฟน ๆ ผิดหวัง จัดโชว์เต็มอิ่ม ด้วยความเท่ เก๋ ผนวกกับโปรดักชันแสงสีสวย ๆ บนเวทที่เพิ่มอรรถรสในการเสพโชว์นี้ได้อย่างถึงใจ</p>
      <figure>
        <img src="https://www.beartai.com/wp-content/uploads/2019/11/75534787_462985370995410_8918975579894579200_o-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/74835072_462985394328741_5921991638908928000_o-1024x683.jpg"/>
      </figure>
      <p><b>“Lite”</b> เรากำลังสงสัยว่าคนญี่ปุ่นนี่สงสัยจะเก่งเลข ถึงได้ทำเพลงแนว math rock ออกมาได้เจ๋งถึงใจกันจริง ๆ หลายคนอาจจะรู้จักแต่ Toe (กำลังจะมีคอนเสิร์ตอีกครั้งในบ้านเรา ธ.ค.นี้) แต่จะบอกว่า Lite นี่ก็คืออีกวงที่ไม่ควรพลาดจริง ๆ เล่นกันได้มันมาก ลูกเล่นรายละเอียดดนตรีนี่มีความเซอร์ไพรส์ ดูไปสนุกไปจริง ๆ</p>
      <figure>
        <img src="https://www.beartai.com/wp-content/uploads/2019/11/76727019_462985477662066_2256890891824267264_o-1024x682.jpg"/>
      </figure>
      <p>เวทีมโหฬารในค่ำคืนนี้ปิดท้ายด้วย <b>“King Gizzard &amp; The Lizard Wizard”</b> วงอินดี้จากออสเตรเลีย ที่มาพร้อมโชว์สุดมันส์ระห่ำ ที่แทบจะทำให้แฟน ๆ ทิ้งร่างกันไว้ที่หน้าเวทีเลย โยกกันแข้งขาหลุด โชว์มันส์มากสุดจริง</p>
      <figure>
        <img src="https://www.beartai.com/wp-content/uploads/2019/11/75543614_462985570995390_7517381949954981888_o-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/King-Gizzard-3-1024x683.jpg"/>
      </figure>
      <p>ส่วนโชว์ปิดเวทีคำรามในคืนแรก ก็ฟินสมชื่อ<b> “The fin.”</b> จริง ๆ เคยดูโชว์ของวงครั้งหนึ่งเมื่อปีก่อน ยังรู้สึกประทับใจไม่หาย กับงานอินดี้ร็อก ซินธ์พอปของวงที่มาพร้อมซาวด์สวย ๆ ชวนล่องลอย เคลิ้มไหลไปกับท่วงทำนองและเสียงร้องพลิ้วหวานของนักร้องนำ ที่ชวนดื่มด่ำไปกับบรรยากาศของค่ำคืน  คืนนี้ก็สนุกกันเต็มที่ปล่อยใจไปกับท่วงทำนองของวง เคลิ้มไปและรอที่จะสนุกต่อในวันต่อไป</p>
      <p>วันที่สองเวทีคำรามเปิดกันด้วยวง <b>“Khana Bierbood” (คณะเบียร์บูด)</b> วงดนตรีอินดี้สุดม่วนจากบางแสนดินแดนแห่งทะเลและสายลม กับท่วงทำนองสุดสนุกล้ำที่มีกลิ่นอายของงานดนตรียุค 60 ไซคีเดลิก การาจและเซิร์ฟ ผสานไปกับความม่วนของดนตรีหมอลำ ไทยฟังก์ กลายเป็นดนตรีแสนอร่อยที่คลุกเคล้าความเป็นตะวันตกและตะวันออกได้อย่างอร่อยเหาะ แถมเล่นโชว์ได้มันส์มาก โดยเฉพาะมือกีตาร์ที่ลีลาการโยกของพี่เค้านี่เร้าใจกว่าเพลงซะอีก</p>
      <p>มโหฬารวันนี้เปิดกันที่<b> “Swim Deep”</b> ที่สร้างปรากฏการณ์คนเต็มพื้นที่ตั้งแต่วงแรก แน่นขนัดเต็มไปหมด เชื่อเลยว่านี่คืออีกวงที่ทุกคนรอคอย กับอินดี้ร็อกจากอังกฤษ กับงานดนตรีที่มีความร่าเริง ปลุกเร้าพลังวัยรุ่น กับซาวด์ร็อกแนวฟุ้ง ละมุน ที่มีทั้งความไพเราะและสนุกสนาน กับการเล่นสุดมันส์จากวง สะกดคนดูให้อยู่หมัดสุดติ่งดิ่งลึกตามชื่อของวงเลย</p>
      <figure>
        <img src="https://www.beartai.com/wp-content/uploads/2019/11/swim-deep-5-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/swim-deep-4-1024x683.jpg"/>
      </figure>
      <p><b>“Say Sue Me”</b> วงอินดี้ร็อกจากปูซานเกาหลีที่มาเล่นในไทยครั้งแรกในเวทีนี้ วงนี้พูดน้อย ไม่ค่อยโชว์ลีลาอะไร แต่ดนตรีนั้นโดนใจ สะใจ มันมีทั้งความกลมกล่อม เบิกบาน แต่ก็หนักแน่น หนักหน่วงในที เป็นอีกวงที่อยากดูสด ๆ แล้วก็ไม่ผิดหวังจริง ๆ</p>
      <p><b>“Never Young Beach”</b> กับโชว์แรกในไทยของวงนี้ ที่บอกเลยว่าเราประทับใจจริง กับงานดนตรีที่มีบรรยากาศของหาดทราย สายลม สองเรา ที่ไม่เหงา แต่กลับสนุกสนาน ร่าเริงเบิกบาน งานดนตรีชวนชุ่มฉ่ำใจรู้สึกเคลิบเคลิ้มไปกับเสียงเพลงวงนี้สุด ๆ รักเลย แนว ๆ นี้ก็มี Yogee New Waves นี่ล่ะ นี่ถ้ามาทั้งสองวงล่ะก็ ชิลเลยคร้าบบบ</p>
      <figure>
        <img src="https://www.beartai.com/wp-content/uploads/2019/11/Never-young-beach-1-1024x683.jpg"/>
      </figure>
      <p><b>“Summer Salt”</b> ซัมเมอร์สมชื่อเลยวงนี้กับวงดนตรีอินดี้เล็ก ๆ จากเมืองออสติน รัฐเท็กซัส อเมริกาที่มาพร้อมกับแนวเพลงร็อกแอนด์โรลผสมบอสซาโนวาที่ชวนขยับแข้งขยับขา แถมช่วงเวลาที่เล่นมันยังเหมาะเจาะเข้ากันได้กับบรรยากาศคล้อยเย็นที่ตะวันทอแสงอ่อน ชวนผ่อนคลาย ชิล ๆ สบายใจยิ่งนัก</p>
      <p><b>“Badbadnotgood”</b> โอ๊ย ! ดีงามมากสุดจริง นี่คืออีกวงที่รู้สึกเซอร์ไพรส์ เพราะไม่เคยรู้จักวงมาก่อนแต่พอได้ฟังแล้วก็ประทับใจ กับงานดนตรีบรรเลงกลิ่นอายแจ๊ส ที่ลื่นไหล พลิ้วไหว เร้าใจมาก งานดนตรีมีความไพเราะถึงแม้จะไม่ได้มีเนื้อร้องอะไรให้เราจับใจความ แต่ก็เข้าถึงเข้าใจในท่วงทำนอง</p>
      <figure>
        <img src="https://www.beartai.com/wp-content/uploads/2019/11/badbadnotgood-5-1024x683.jpg"/>
      </figure>
      <p><b>“Chai”</b> นี่คือโชว์ที่เรายกให้เป็นที่สุดของงานนี้ กับสี่สาววง Chai ที่มาพร้อมคอนเซ็ปต์ “นีโอคาวาอี้” ความน่ารักแบบเฉพาะตัว ที่ใครก็เลียนแบบไม่ได้ของสี่สาวที่สะกดใจสะกดจิตสะกดวิญญาณเราไปได้ตลอดรอดฝั่งอย่างไม่วอกแวก Chai รู้ดีว่าควรวางจังหวะของโชว์อย่างไร เพลงไหนต่อเพลงไหน ช่วงคั่นเพลงควรมีอะไรมาเล่น ไม่ว่าจะเป็นเอาผ้าคลุมมาคลุมตัวและมาเต้น ๆ น่ารักหน้าเวทีอะไรแบบนี้ หรือมาพูดเรื่องแนวคิด “นีโอคาวาอี้” ที่เราว่ามันก็สร้างแรงบันดาลใจได้ดีเลยนะ เพราะสิ่งที่เราเห็นในวันนี้มันเกิดมาจากความมั่นใจและความเชื่อมั่นของพวกเธอเลยจริง ๆ ไม่ได้สวยดูดีแบบพิมพ์นิยม แต่มีเสน่ห์และความสามารถในแบบของตัวเอง ซึ่งบอกเลยว่านี่แหละทำให้เรารู้สึกว่าพวกเธอมีเสน่ห์แบบสุด ๆ  ดีงามแบบนี้มีคอนเสิร์ตเดี่ยวในบ้านเราซักทีเถอะ !!</p>
      <figure>
        <img src="https://www.beartai.com/wp-content/uploads/2019/11/chai-1-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/chai-3-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/chai-2-1024x683.jpg"/>
      </figure>
      <p><b>“The Drums”</b> นี่ก็อีกวงที่มีแฟนคลับมารอกันอย่างคับคั่ง กับวงอินดี้ร็อกจากนิวยอร์ก ที่มาพร้อมงานดนตรีที่สนุกสนาน เหมาะแก่การเล่นโชว์ยิ่งนัก และก็เล่นไปได้อย่างสาแก่ใจแฟน ๆ แถมยังมี Chai มาแจมด้วยเฉยเลย มาเล่นในที่เดียวกันมันก็ดีแบบนี้ล่ะ</p>
      <figure>
        <img src="https://www.beartai.com/wp-content/uploads/2019/11/The-Drums-and-chai-4-1024x683.jpg"/>
      </figure>
      <p><b>“Deafheaven”</b> ระห่ำสุดในงานก็วงนี้แหละ นี่คือ วงที่เอาความเป็นแบล็กเมทัลกับโพสต์ร็อกมาเคล้าคลอกันไปได้อย่างลงตัว งานดนตรีของวงนี้เลยมีทั้งความเดือดดุระห่ำและก็ไพเราะงดงามในคราวเดียวกัน บอกเลยพอเห็นเค้ามอชพิท เซอร์เคิลพิทกันอย่างมันส์ก็อดใจเข้าไปบวกด้วยไม่ไหวเลย สะใจมากกก !!</p>
      <figure>
        <img src="https://www.beartai.com/wp-content/uploads/2019/11/Deafheaven-8-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/Deafheaven-7-1024x683.jpg"/>
      </figure>
      <p><b>“Bombay Bicycle Club”</b> ปิดท้ายเวทีมโหฬารด้วยวงอินดี้ร็อกจากอังกฤษที่แฟนเพลงชาวไทยรอคอยมากว่า 10 ปี ที่ขนเพลงมาเล่นได้เต็มที่ มันส์อย่างดี สมศักดิ์ศรีวงปิดของเวทีนี้เลย ช่วงเวลากว่าชั่วโมงครึ่งที่วงกระหน่ำท่วงทำนองมา แทบทำเอาน้ำหูน้ำตาไหลด้วยความประทับใจ</p>
      <figure>
        <img src="https://www.beartai.com/wp-content/uploads/2019/11/bombay-bicycle-club-6-1024x683.jpg"/>
      </figure>
      <figure>
        <img src="https://www.beartai.com/wp-content/uploads/2019/11/Bombay-bicycle-club-5-1024x683.jpg"/>
      </figure>
      <p><b>“Youngohm &amp; Young Bong”</b> ใครที่ยังสะใจ อารมณ์ไม่จบก็มาต่อกันที่เวทีนี้ กับ ยังโอมและยังบอง ส่งท้ายอารมณ์ได้ถึงใจกับงานดนตรีฮิปฮอปร่วมสมัย ที่ชวนปล่อยตัวปล่อยใจไปกับค่ำคืนสุดท้ายของงาน เอามันให้สุดไปเลยยย</p>
      <figure>
        <img src="https://www.beartai.com/wp-content/uploads/2019/11/young-ohm-1-1024x683.jpg"/>
      </figure>
      <p>ต้องบอกว่างานนี้จัดได้ดี ไลน์อัพศิลปินก็คัดมาได้หลากหลาย และก็ล้วนแล้วแต่เป็นวงที่เล่นโชว์สนุกทั้งนั้น ทำให้อารมณ์ไม่สะดุดเลย แถมบรรยากาศในงานก็มีกิจกรรม มีอาหารและเครื่องดื่ม พาดื่มด่ำอะไรไปเพลิน ๆ จะมีก็แต่ที่จอดรถที่อาจจะน้อยไปหน่อย แต่โดยรวมแล้วถือว่าโอเคเลยครับฟิน รอไปเฮต่อในปีหน้าเลย</p>
      <p>
        <b>Source</b>
      </p>
      <p>ภาพประกอบจาก<a href="https://web.facebook.com/events/262800644430596/?active_tab=discussion"> Maho Rasop Festival 2019</a></p>
    </article>
  </body>
</html>