<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/20/a-40-kilometeres-kamionsor-sem-kizart-december-elsejetol"/>
    <meta property="og:site_name" content="infostart"/>
    <meta property="article:published_time" content="2019-11-20T19:24:00+00:00"/>
    <meta property="og:title" content="A 40 kilométeres kamionsor sem kizárt december elsejétől"/>
    <meta property="og:description" content="A jövő hónaptól egy cseh–szlovák konzorcium veszi át az útdíjak elszámolását Csehországban. A kamionokban ki kell cserélni a fedélzeti berendezéseket, de eddig csupán a regisztrált tehergépkocsik 51 százaléka jelentkezett be az új rendszerbe."/>
  </head>
  <body>
    <article>
      <h1>A 40 kilométeres kamionsor sem kizárt december elsejétől</h1>
      <address><time datetime="2019-11-20T19:24:00+00:00">20 Nov 2019, 19:24</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Hosszú várakozásra kell készülniük a cseh–szlovák határátkelőkön december 1-jétől a kamionosoknak, mert a jövő hónaptól egy cseh–szlovák konzorcium veszi át az útdíjak elszámolását Csehországban. A 3,5 tonnánál nehezebb tehergépjárművekben ki kell cserélni a fedélzeti berendezéseket, ami pedig nem kis időt vesz majd igénybe, tekintettel arra, hogy eddig csupán a regisztrált tehergépkocasik 51 százaléka jelentkezett be az új rendszerbe.</h3>
      <p>December 1-től az útdíjak elszámolásával Csehországban a CzechToll és SkyToll cseh–szlovák konzorcium fog foglalkozni a rendszert eddig üzemeltető osztrák Kapsch cég helyett. A teherautók régi fedélzeti berendezései már nem fognak működni. A szállítmányozóknak ki kell majd cserélni az eddig használt készülékeket függetlenül attól, hogy előre- vagy utólag fizetéses rendszerben számolnak el. Az új műholdas útdíjrendszerbe eddig csak 234 ezer tehergépkocsit regisztráltak az üzemeltetőik, ami a várt 458 ezer autónak a fele.</p>
      <p>A CzechToll/SkyToll szerint a kamionok regisztrációja az utóbbi napokban felgyorsult, de tekintettel arra, hogy már csak két hét van az új rendszer indulásáig,</p>
      <blockquote>december elejétől komoly problémákkal, akár több kilométeres kamionsorokkal is számolni kell.</blockquote>
      <p>A nagy szállító cégek eddig 197 ezer autót regisztráltak, ami majdnem egyharmaddal több, mint amennyivel a CzechToll/SkyToll a korábbi regisztrációk alapján számolt. A rendszer 1300 kilométer összhosszúságú autópályára, majd január 1-jétől további 900 kilométer hosszúságú első osztályú útra vonatkozik.</p>
      <p>A problémát elsősorban a kisebb szállító cégek okozzák, melyek eddig 37 ezer kocsit regisztráltak, ami a vártnak csak mintegy 12 százaléka. „Elemzések szerint a hónap végéig még mintegy 200 ezer járművet kellene regisztrálni, ami nem egyszerű, s ezért december 1-jétől valóban problémákra kell számítania cseh határátkelőkön, elsősorban az autópályákon” – jelentette ki Matej Okáli, a CzechToll vezérigazgatója.</p>
      <p>A legnagyobb fennakadás a szlovák–cseh határt Lanžhotnál átszelő autópályán várható. Az új üzemeltető által kidolgozott modell szerint december elején itt akár 40 kilométeres kamionsorok is kialakulhatnak. A CzehToll/SkyToll felmérései szerint a külföldi partnerek 91 százaléka tud arról, hogy december 1-jével megváltozik az útdíjrendszer Csehországban, s ehhez</p>
      <blockquote>minden kamionosnak új műholdas fedélzeti követő berendezést kell vásárolnia.</blockquote>
      <p>A regisztráció több száz helyen (például az interneten, határátkelőkön, benzinkutakon) szeptember 22-én kezdődött.</p>
      <p>A 3,5 tonnánál kisebb engedélyezett össztömegű járműveknek a cseh autópályákon való közlekedéshez matricát kell vásárolniuk – tíz napra, egy hónapra vagy egy évre. 2021-ben itt is változás várható a cseh utakon – a hagyományos felragasztós matricát elektronikus autópályamatrica fogja váltani. A kormány ígérete szerint az árak nem változnak.</p>
      <p>
        <i>Nyitókép: MTI Fotó: Varga György</i>
      </p>
    </article>
  </body>
</html>