<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gjemte-vapen-i-kakeboks/71840719"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T19:52:47+00:00"/>
    <meta property="og:title" content="Gjemte våpen i kakeboks"/>
    <meta property="og:description" content="Bandeleder smuglet ut av psykiatrisk avdeling i Danmark."/>
  </head>
  <body>
    <article>
      <h1>Gjemte våpen i kakeboks</h1>
      <h2>Bandeleder smuglet ut av psykiatrisk avdeling i Danmark.</h2>
      <address><time datetime="2019-11-20T19:52:47+00:00">20 Nov 2019, 19:52</time> by <a rel="author">Trine Høklie Jonassen</a></address>
      <p>Personalet hadde akkurat dekket på bordet og kaffen var klar.</p>
      <p>Så ble situasjonen brått endret, ifølge tillitsvalgt for sykepleierne i Psykiatrien Vest, Helle Brink.</p>
      <p>Overfor <a href="https://sn.dk/Slagelse/Vild-plan-for-fangeflugt-Skjulte-pistoler-i-kageaeske/artikel/889662">sn.dk,</a> forteller hun om situasjonen da Hemin Dilshad Saleh (24) klarte å flykte fra den psykiatriske avdelingen i Slagelse i en væpnet aksjon tirsdag kveld.</p>
      <p>- Da de ansatte satte seg for å spise det de trodde var en kake, skjedde det. Esken viste seg å inneholde pistoler, forteller Brink til <a href="https://sn.dk/Slagelse/Vild-plan-for-fangeflugt-Skjulte-pistoler-i-kageaeske/artikel/889662">sn.dk</a>.</p>
      <h3>Dobbeltsikret sluse</h3>
      <p>Gjerningsmennene skal ha truet de ansatte med våpen og avfyrte skudd.</p>
      <p>
        <b>Våpnene som dukket opp i kakeboksen, ble smuglet inn av medhjelpere. Med den eksterne hjelpen klarte bandelederen å flykte fra det psykiatriske hospitalet i Slagelse i Danmark tirsdag kveld, ifølge dansk </b>
        <b><a href="https://nyheder.tv2.dk/krimi/2019-11-20-bandeleder-paa-flugt-vaaben-var-gemt-i-kageaeske">TV 2</a>.</b>
      </p>
      <p>24-åringen hadde ikke brev eller besøksforbud.</p>
      <p>- For å komme seg ut av avdelingen må man gjennom en dobbelsikret sluse. Personalet ble truet til å lukke dem ut, forteller Brink.</p>
      <h3>Fortsatt på frifot</h3>
      <p>Ifølge Helle Brink er personalet på avdelingen sterkt preget av hendelsen.</p>
      <p>
        <b>Ingen ble skadet under hendelsen. Gjerningsmennene er fortsatt på frifot, og helt siden i går politiet i Sydsjællands og Lolland-Falster jaktet på 24-åringen og de personene som hjalp ham å flykte.</b>
      </p>
      <p>- Vi har brukt natten på å avhøre vitner, gjort tekniske undersøkelser, gått gjennom videomateriale og gjennomført samtaler, sier politiinspektør Kim Kliver fra Sydsjællands- og Lolland-Falsters politi til <a href="https://nyheder.tv2.dk/krimi/2019-11-19-her-er-den-flygtede-bandeleder-politiet-jagter">TV 2</a> onsdag morgen.</p>
      <h3>Bandeleder</h3>
      <p>Danske medier omtaler Hemin Dilshad Saleh som en bandeleder.</p>
      <p>
        <b>Ifølge <a href="https://www.bt.dk/krimi/undvegen-bandeleder-har-tidligere-vaeret-paa-flugt">BT</a> er han en ledende skikkelse i gruppen NNV, og var <b>varetektsfengslet for et grov overfall i forbindelse med en bandekonflikt i København 16. september 2018.</b></b>
      </p>
      <p>16 andre bandemedlemmer er allerede dømt i saken, mens tre andre fortsatt venter på dommen. En av dem er Hemin Dilshad Saleh, som først ble varetektsfengslet 11. oktober i år.</p>
      <p>Før det hadde han vært etterlyst i ett års tid.</p>
      <p>Avdelingen han har rømt fra er ifølge TV 2, en avdeling for de mest behandlingskrevende psykisk syke pasienter i Danmark, inkludert de som er dømt til behandling i straffesaker.</p>
    </article>
  </body>
</html>