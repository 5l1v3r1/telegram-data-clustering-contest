<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-pospriyav-vidilennyu-kvartir-15-rodinam-peremishchenih-osib-641288.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T19:14:46+00:00"/>
    <meta property="og:title" content="Зеленський посприяв виділенню квартир 15 родинам переміщених осіб"/>
    <meta property="og:description" content="Керівництво Луганської облдержадміністрації вже знайшло квартири у Золотому-1 та Карбоніті"/>
  </head>
  <body>
    <article>
      <h1>Зеленський посприяв виділенню квартир 15 родинам переміщених осіб</h1>
      <address>
        <time datetime="2019-11-20T19:14:46+00:00">20 Nov 2019, 19:14</time>
      </address>
      <h4>Керівництво Луганської облдержадміністрації вже знайшло квартири у Золотому-1 та Карбоніті</h4>
      <p>Президент України Володимир Зеленський під час робочої поїздки до Луганської області зустрівся з родинами внутрішньо переміщених осіб, які раніше проживали на непідконтрольних територіях.</p>
      <p>Про це повідомляє <a href="https://www.president.gov.ua/news/volodimir-zelenskij-pospriyav-vidilennyu-kvartir-15-rodinam-58453">пресслужба президента.</a></p>
      <p>Люди розповіли, що втратили житло та все майно у 2018 році. Бойовики змусили 15 сімей покинути помешкання протягом півгодини. Після цього люди переїхали у підконтрольну Україні частину Золотого.</p>
      <p>За їхніми словами, відтоді вони так і не отримали від держави жодної уваги та допомоги. Тому попросили Президента посприяти у вирішенні житлової проблеми.</p>
      <p>Глава держави повідомив, що керівництво Луганської облдержадміністрації вже знайшло квартири у Золотому-1 та Карбоніті.</p>
      <p>«Ми не згадуємо про минуле, а що стосується нинішньої ситуації – ми знаємо вашу проблему. Всі документи вже є», – сказав Володимир Зеленський.</p>
      <p>Зі свого боку голова Луганської ОДА Сергій Гайдай уточнив, що наразі розробляється проектна документація, й за декілька тижнів у помешканнях розпочнуть ремонтні роботи.</p>
      <p>«На наступному тижні вже можемо показувати ваше майбутнє місце проживання. Потрібно декілька місяців, щоб зробити нормальний ремонт. Перші квартири ви отримаєте вже за три місяці», – сказав Сергій Гайдай.</p>
      <related>
        <a href="https://glavcom.ua/news/na-donbasi-boyoviki-trichi-porushili-rezhim-tishi-poraneni-shestero-viyskovih-mapa-bojiv--641283.html"/>
        <a href="https://glavcom.ua/kyiv/news/klichko-i-timoshenko-rozpovidayut-u-jevropi-pro-svoyu-opoziciyu-do-zelenskogo--641259.html"/>
        <a href="https://glavcom.ua/news/zagibligo-komandira-128-brigadi-prezident-udostojiv-ordena-bogdana-hmelnickogo-ii-stupenya-641239.html"/>
      </related>
    </article>
  </body>
</html>