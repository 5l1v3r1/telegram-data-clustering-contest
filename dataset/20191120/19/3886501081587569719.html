<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119584-broj-stradalih-u-sukobima-kod-rafinerije-u-boliviji-povecan-na-sest?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T19:10:11+00:00"/>
    <meta property="og:title" content="Broj stradalih u sukobima kod rafinerije u Boliviji povećan na šest"/>
    <meta property="og:description" content="Broj stradalih u operaciji bolivijskih bezbednosnih snaga na deblokadi rafinerije od pristalica doskorašnjeg predsednika Eva Moralesa povećan je na šest, saopštile su danas vlasti.Kancelarija javnog branioca objavila je broj stradalih danas, dan pošto je došlo do nasilja u gradu El Alto, blizu glavnog grada La Paza.Policajci i vojnici su pratili tankere s benzinom od rafinerije, pošto je u nekim bolivijskim gradovima došlo do nestašice hrane i goriva.Demonstranti su pokušavali da dignu u vazduh rafineriju eksplozivom, što je moglo da dovede do &quot;velike tragedije&quot;, rekao je vršilac dužnosti ministra odbrane Bolivije Fernando Lopes.Bolivija je pogodjena teškom političkom krizom od predsedničkih izbora 20. oktobra, na kojima je, prema proceni Organizacije američkih država (OAS), bilo ozbiljnih neregularnosti. Morales je podneo ostavku 10. novembra pod pritiskom demonstranata i vojske i sklonio se u Meksiko, ali njegove pristalice ne prihvataju prelaznu vladu.Samoproglašena predsednica Bolivije Henin Anjes rekla je…"/>
  </head>
  <body>
    <article>
      <h1>Broj stradalih u sukobima kod rafinerije u Boliviji povećan na šest</h1>
      <address>
        <time datetime="2019-11-20T19:10:11+00:00">20 Nov 2019, 19:10</time>
      </address>
      <slideshow>
        <figure>
          <img src="https://static.beta.rs/thumbs/47d61b2f.556x371.jpg"/>
        </figure>
        <figure>
          <img src="https://static.beta.rs/thumbs/27ad4f21.556x371.jpg"/>
        </figure>
        <figure>
          <img src="https://static.beta.rs/thumbs/47cedf09.556x371.jpg"/>
        </figure>
        <figure>
          <img src="https://static.beta.rs/thumbs/9cb5e206.557x371.jpg"/>
        </figure>
        <figure>
          <img src="https://static.beta.rs/thumbs/b9cc7308.556x371.jpg"/>
        </figure>
        <figure>
          <img src="https://static.beta.rs/thumbs/26c295e2.556x371.jpg"/>
        </figure>
      </slideshow>
      <p><b>Broj stradalih u operaciji bolivijskih bezbednosnih snaga na deblokadi rafinerije od pristalica doskorašnjeg predsednika Eva Moralesa povećan je na šest, saopštile su danas vlasti.</b><br/><br/>Kancelarija javnog branioca objavila je broj stradalih danas, dan pošto je došlo do nasilja u gradu El Alto, blizu glavnog grada La Paza.<br/><br/>Policajci i vojnici su pratili tankere s benzinom od rafinerije, pošto je u nekim bolivijskim gradovima došlo do nestašice hrane i goriva.<br/><br/>Demonstranti su pokušavali da dignu u vazduh rafineriju eksplozivom, što je moglo da dovede do "velike tragedije", rekao je vršilac dužnosti ministra odbrane Bolivije Fernando Lopes.<br/><br/>Bolivija je pogodjena teškom političkom krizom od predsedničkih izbora 20. oktobra, na kojima je, prema proceni Organizacije američkih država (OAS), bilo ozbiljnih neregularnosti. Morales je podneo ostavku 10. novembra pod pritiskom demonstranata i vojske i sklonio se u Meksiko, ali njegove pristalice ne prihvataju prelaznu vladu.<br/><br/>Samoproglašena predsednica Bolivije Henin Anjes rekla je danas da planira da raspiše nove izbore, posle pogibije najmanje 30 osoba u sukobima u poslednjih mesec dana.<br/><br/>Morales, prvi predsednik Bolivije indijanskog porekla, kazao je danas da želi da se vrati u zemlju i da bi, ako mu bude dozvoljeno, pomogao da se dijalogom dodje do obnove mira.<br/><br/>Na konferenciji za novinare Morales je naveo da je on izabrani predsednik Bolivije, što tvrdi od izbora 20. oktobra uprkos navodima o prevari, ali je dodao da bi pozdravio raspisivanje novih izbora.<br/><br/>Anjes je ranije rekla da bi Morales mogao da bude procesuiran zbog izborne prevare ako se vrati u domovinu.<br/><br/>Visoki zvaničnik prelazne vlade Arturo Muriljo kazao je da je Morales kriv za podsticanje na pobunu, pošto je navodno ohrabrivao pristalice da se suprotstavljaju novim vlastima postavljanjem blokada.</p>
    </article>
  </body>
</html>