<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/20/segre-sindaco-di-biella-sono-stato-un-cretino-ma-speculazione-indegna_9a4539d1-078c-4d59-a9c2-a65ce827d77a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T19:42:13+00:00"/>
    <meta property="og:title" content="Segre, Sindaco di Biella: 'Sono stato un cretino, ma speculazione indegna'"/>
    <meta property="og:description" content="'Lei è patrimonio dell'umanità e le chiedo scusa' (ANSA)"/>
  </head>
  <body>
    <article>
      <h1>Segre, Sindaco di Biella: 'Sono stato un cretino, ma speculazione indegna'</h1>
      <h2>'Lei è patrimonio dell'umanità e le chiedo scusa'</h2>
      <address><time datetime="2019-11-20T19:42:13+00:00">20 Nov 2019, 19:42</time> by <a rel="author">Redazione ANSA</a></address>
      <p>"Io sono stato un cretino, <b>lo ammetto, e chiedo scusa alla Segre e a Greggio</b>, però su questa cosa è stata fatta una speculazione indegna da parte di tutti quanti e mi dispiace. Il risultato è stato negativo, ingiustamente. Una grandissima sciocchezza che è diventata una cosa nazionale. La Signora Segre non ha bisogno che arrivi il Sindaco di Biella a darle la cittadinanza, è un 'patrimonio dell'umanità' e le chiedo ancora scusa. L'ho invitata anche a Biella per la Giornata della Memoria e non c'è nulla contro di lei". Lo ha detto il sindaco di Biella Claudio Corradino ai microfoni di "Stasera Italia" - in onda questa sera alle ore 20.30 su Retequattro.</p>
      <p>"Questa vicenda - aveva detto in mattinata - è nata male, per un errore di comunicazione che abbiamo fatto. Si sono messe insieme due questioni che non hanno nulla a che fare. Sono separate. La casualità temporale è che da tre mesi stiamo lavorando con Ezio Greggio e l'altro giorno è arrivata una mozione" su Liliana Segre. </p>
      <p>"Ezio Greggio ha reagito così perché è uomo di spettacolo e vuole tenersi fuori - ha detto il primo cittadino a margine dell'assemblea Anci ad Arezzo - però non era intenzione di nessuno far del danno alla senatrice Segre che, ricordo, era stata invitata a Biella un mese e mezzo fa. Io sono dalla sua parte". "Non si è votato ancora nulla, questo è il grande inganno. In realtà noi abbiamo deliberato da tempo, da tre mesi, di dare la cittadinanza a Greggio che comunque ha fatto del bene al territorio biellese e l'altro giorno è arrivata una mozione di un gruppo di minoranza che voleva la cittadinanza per la Segre.</p>
      <p>Con un metodo un po' sbagliato, perché una cosa del genere andava condivisa con tutt il consiglio e abbiamo detto di no per quello. Sono due cose separate. Non abbiamo detto di no alla Segre, abbiamo detto di no a una mozione della minoranza".<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>