<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/skandal-v-bfs-izleze-dokument-lechkov-go-objavi-za-grandiozna-izmama.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T19:58:00+00:00"/>
    <meta property="og:title" content="Скандал в БФС: Излезе документ, Лечков го обяви за грандиозна измама"/>
    <meta property="og:description" content="Подписал ли се е под решение, че Михаил Касабов поема президентството на централата до конгрес?"/>
  </head>
  <body>
    <article>
      <h1>Скандал в БФС: Излезе документ, Лечков го обяви за грандиозна измама</h1>
      <h2>Подписал ли се е под решение, че Михаил Касабов поема президентството на централата до конгрес?</h2>
      <address>
        <time datetime="2019-11-20T19:58:00+00:00">20 Nov 2019, 19:58</time>
      </address>
      <p>Подписал ли е Йордан Лечков документ, чрез който се отказва да поеме функциите на временно изпълняващ длъжността президент на Българския футболен съюз в полза на Михаил Касабов?</p>
      <p>В последните дни първият вицепрезидент на централата неколкократно обяви, че не се е отказвал от правото си да стане заместник на подалия оставка Борислав Михайлов.</p>
      <p>Проверка на bTV обаче установи наличие на подпис срещу името на Лечков върху решението на Изпълкома. Подписи има срещу имената на 12 от присъствалите 13 члена. Такъв липсва само срещу името на Спас Русев.</p>
      <p>Лечков отказа коментар за bTV, но по-рано през деня заяви пред <b>Sportal</b>, че е подписал единствено присъствен протокол и става въпрос за "грандиозна измама".</p>
      <figure>
        <img src="https://img.bg.sof.cmestatic.com/media/images/640x/Nov2019/2112028280.jpg"/>
      </figure>
      <p>Пред колегите Лечков отрича да се е подписвал под решение, че Михаил Касабов поема президенството в БФС до конгрес. Запитан дали става въпрос за фалшификация, той отговаря: "Точно така, грандиозна измама е. Аз за какво говоря толкова време - казах ви, вижте дневния ред на Изпълкома, вижте устава. Колко пъти ви го казах"</p>
      <p>"Вижте, аз съм подписал единствено присъствен протокол. Давам ви и жокер - проверете какъв е бил дневният ред на въпросния Изпълком на Българския футболен съюз, какви точки са обсъждани на него. Обадете се в пресдирекцията или в деловодството на БФС, нека те ви дадат тези отговори. Повече не искам да говоря, изчаквам. Нека не говорим повече, все пак съм подал жалба в съда, нека дадем време на съда да отсъди кое е правилното", коментира още Лечков.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028278.jpg"/>
      </figure>
    </article>
  </body>
</html>