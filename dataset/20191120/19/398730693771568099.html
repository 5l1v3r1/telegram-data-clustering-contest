<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/vansterpartiet-i-goteborg-delar-sds-ambition-att-dumpa-shanghai-som-vanort/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:58:08+00:00"/>
    <meta property="og:title" content="Vänsterpartiet i Göteborg delar SD:s ambition att dumpa Shanghai som vänort"/>
    <meta property="og:description" content="Sverigedemokraternas motion om att bryta Göteborgs vänortsförhållande med Shanghai bordlades av kommunstyrelsen. Men Vänstern vill också bryta med Kina."/>
  </head>
  <body>
    <article>
      <h1>Vänsterpartiet i Göteborg delar SD:s ambition att dumpa Shanghai som vänort</h1>
      <address><time datetime="2019-11-20T19:58:08+00:00">20 Nov 2019, 19:58</time> by <a rel="author" href="https://www.dn.se/av/kristina-hedberg/" target="_blank">Kristina Hedberg</a></address>
      <p>
        <b>När Sverigedemokraternas motion om att bryta vänortsförhållandet med Shanghai behandlades av kommunstyrelsen på onsdagen blev beslutet bordläggning. Men ett parti sa tydligt att de också vill bryta med Kina – Vänstern.</b>
      </p>
      <p>– Vi är djupt kritiska till detta att ha Shanghai som vänort. Vi har mycket hellre samarbeten med städer på jorden där demokrati och mänskliga rättigheter står i fokus, säger Daniel Bernmar (V), efter sammanträdet där avgörandet kring SD:s motion i frågan sköts fram till den 11 december.</p>
      <p>Inga andra partier ville ta så tydlig ställning, men Sverigedemokraternas Jörgen Fogelklou tolkade ändå själva bordläggningen positivt. Frågan är inte död.</p>
      <p><b>Det var Axel Josefson </b>(M) som bad om förlängd betänketid och hans kollegor i Alliansen hade inget att tilläga när de träffade pressen. Centerns Naod Habtemichael har ju en partikollega i <a href="https://www.dn.se/nyheter/sverige/kinesisk-delegation-nobbas-av-linkopings-borgmastare-manga-vanorter-provar-sina-relationer-till-kina/">Linköping – Lars Vikinge</a> – som varit väldigt tydlig med att han vill bryta avtalet med deras vänort Kanton, men Habtemichael ville avvakta med besked eftersom ”varje kommun har sina förutsättningar”. </p>
      <p>Socialdemokraterna beskrev läget som ”komplext”, och gruppledaren Jonas Attenius var i alla fall inte för någon snabb förändring. Hans utgångspunkt är att ”avtal ska hållas”. </p>
      <p>Demokraternas Martin Wannholt hade en plan för partiets ställningstagande.</p>
      <p>– Vi vill prata med näringslivet först, så vi är glada att frågan bordlades, för vi vill inte ställa till med någonting där.</p>
      <p>
        <b>Varför ska näringslivet avgöra kommunens politik?</b>
      </p>
      <p>– Nej, de ska inte ha något avgörande, men vi vill tala med alla inblandade först.</p>
      <p>Vänsterpartiet var som sagt de enda som omedelbart ville markera mot kinesiska Shanghai, och Daniel Bernmar tyckte inte det var ett svårt val.</p>
      <p>– Särskilt inte nu när demokratin och yttrandefriheten är under attack i Kina, och när företrädare från kinesiska staten har en helt oacceptabel ton mot svenska ministrar.</p>
      <p>
        <b>Så ni stöder SD:s förslag om att bryta med Shanghai som vänort?</b>
      </p>
      <p>– Nej, vi kommer aldrig någonsin rösta på ett sverigedemokratiskt förslag.</p>
      <p>
        <b>Varför inte då, om ni tycker precis likadant?</b>
      </p>
      <p>– Vi röstar aldrig med antidemokratiska partier, säger Daniel Bernmar (V). </p>
      <p>
        <b>Läs också: </b>
      </p>
      <p>
        <a href="https://www.dn.se/ekonomi/spant-lage-nar-goteborgs-lukrativa-band-till-kina-provas/">Spänt läge när Göteborgs lukrativa band till Kina prövas</a>
      </p>
      <p>
        <a href="https://www.dn.se/nyheter/sverige/kinesisk-delegation-nobbas-av-linkopings-borgmastare-manga-vanorter-provar-sina-relationer-till-kina/">Kinesisk delegation nobbas av Linköpings borgmästare – många vänorter prövar sina relationer till Kina</a>
      </p>
    </article>
  </body>
</html>