<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/avusturya-da-ibiza-skandal-sorusturmas-nda-cok-say-da-kisi-gozalt-na-al-nd?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T19:05:20+00:00"/>
    <meta property="og:title" content="Avusturya'da 'İbiza skandalı' soruşturmasında çok sayıda kişi gözaltı"/>
    <meta property="og:description" content="Eski Avusturya Başbakan Yardımcısı Heinz Christian Strache'nin da adının karıştığı &quot;İbiza skandalı&quot; ile ilgili olarak çok sayıda kişi gözaltına alındı"/>
  </head>
  <body>
    <article>
      <h1>Avusturya'da 'İbiza skandalı' soruşturmasında çok sayıda kişi gözaltı</h1>
      <address><time datetime="2019-11-20T19:05:20+00:00">20 Nov 2019, 19:05</time> by <a rel="author">euronews </a></address>
      <p>Eski Avusturya Başbakan Yardımcısı Heinz Christian Strache'nin da adının karıştığı "İbiza skandalı" ile ilgili olarak çok sayıda kişi gözaltına alındı.</p>
      <p>"İhale pazarlıklarının" yer aldığı gizli görüntülere ilişkin soruşturma kapsamında dün Avusturya'nın başkenti Viyana ile Salzburg kentinde üç eve operasyon düzenlendi. Viyana Savcılığı Sözcüsü Nina Bussek, soruşturmada gizlilik kararı alındığı için operasyona ilişkin detaylı bilgi paylaşılmayacağını belirtti, ancak gözaltıların sürebileceğini de sözlerine ekledi.</p>
      <p>Avusturya basınında geniş yer bulan gelişmeye ilişkin haberlerde, en az altı kişinin gözaltına alındığı, söz konusu şahısların yasa dışı yollarla kaydedilen görüntüleri eski Başbakan Yardımcısı Strache’ye 400 bin avroya satmaya çalıştıkları, bu yönde aşırı sağcı lidere şantaj yaptıkları ileri sürülüyor.</p>
      <h3>İbiza skandalı</h3>
      <p>İspanya'nın İbiza Adası'nda 2017'de gizli kaydedilen videoda, eski Başbakan Yardımcısı Strache’nin bir Rus iş kadınıyla "partilerine yardım yapılması durumunda devlet ihalelerinin Rusya'ya verilmesinde yardımcı olacağı" yönünde ifadelerin yer aldığı görüntüler geçen mayısta Alman ve Avusturya basınında yer almıştı.</p>
      <p>İbiza skandalı olarak adlandırılan olaya ilişkin görüntülerin basında yer almasının ardından, aşırı sağcı lider istifa etmek zorunda <a href="https://tr.euronews.com/2019/05/18/avusturya-asiri-sagci-basbakan-yardimcisi-strache-rusya-baglantilari-ortaya-cikinca-istifa">kalmış</a>, görüntüler, Avusturya'da merkez sağ Halk Partisi (ÖVP) ve aşırı sağcı Özgürlük Partisi (FPÖ) tarafından kurulan ve 17 ay iktidarda kalan koalisyon hükümetinin çökmesine yol <a href="https://tr.euronews.com/2019/09/26/ibiza-skandal-sonrasi-hukumet-krizi-yasayan-avusturya-erken-secime-gidiyor">açmıştı</a>.</p>
      <ul>
        <li>
          <a href="https://tr.euronews.com/search?query=avusturya&amp;p=2">Avusturyalı seçmen bir kez daha 'Sebastian Kurz' dedi</a>
        </li>
        <li>
          <a href="https://tr.euronews.com/2019/10/10/96-yasindaki-nazi-magduru-yahudi-aihm-de-avusturya-mahkum-ettirdi">96 yaşındaki Nazi mağduru Yahudi, AİHM’de Avusturya’yı mahkum ettirdi</a>
        </li>
      </ul>
    </article>
  </body>
</html>