<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598350/ymee-oi-aeronaftikes-arxes-den-mporoun-na-paremvoun-stin-diakinisi-aposkevon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T19:57:00+00:00"/>
    <meta property="og:title" content="ΥΜΕΕ: Οι αεροναυτικές αρχές δεν μπορούν να παρέμβουν στην διακίνηση αποσκευών"/>
    <meta property="og:description" content="Οι αεροναυτικές αρχές της Πολιτικής Αεροπορίας της Κύπρου δεν μπορούν με οποιοδήποτε τρόπο να παρέμβουν στην διαδικασία διακίνησης και αποστολής αποσκευών..."/>
  </head>
  <body>
    <article>
      <h1>ΥΜΕΕ: Οι αεροναυτικές αρχές δεν μπορούν να παρέμβουν στην διακίνηση αποσκευών</h1>
      <address><time datetime="2019-11-20T19:57:00+00:00">20 Nov 2019, 19:57</time> by <a rel="author">SigmaLive</a></address>
      <p>Οι αεροναυτικές αρχές της Πολιτικής Αεροπορίας της Κύπρου δεν μπορούν με οποιοδήποτε τρόπο να παρέμβουν στην διαδικασία διακίνησης και αποστολής αποσκευών από άλλες χώρες στην Κυπριακή Δημοκρατία, δηλώνει το Υπουργείο Μεταφορών, Επικοινωνιών και Έργων.</p>
      <p>Σε ανακοίνωσή του, με αφορμή το περιστατικό της αποστολής αποσκευής πολίτη της Κυπριακής Δημοκρατίας από αεροδρόμιο του εξωτερικού στο παράνομο αεροδρόμιο της κατεχόμενης Τύμπου, το αρμόδιο Υπουργείο αναφέρει ότι, σύμφωνα με την υφιστάμενη πληροφόρηση, οι αποσκευές κατέληξαν στο παράνομο αεροδρόμιο της Τύμπου με πτήση των Τουρκικών Αερογραμμών, μετά από διευθετήσεις της αεροπορικής εταιρείας με την οποία ταξίδευε η επιβάτης.</p>
      <p>Το Τμήμα Πολιτικής Αεροπορίας, διευκρινίζει, έχει αποστείλει επιστολή διαμαρτυρίας στην υπεύθυνη για την μεταφορά αεροπορική εταιρεία, ζητώντας την περαιτέρω διερεύνηση του θέματος, ούτως ώστε να μην επαναληφθεί παρόμοιο περιστατικό στο μέλλον, καθότι τέτοιες ενέργειες αντίκεινται στους ευρωπαϊκούς και διεθνείς κανονισμούς.</p>
      <p>Επισημαίνει, τέλος, ότι όλες οι διεθνώς αναγνωρισμένες αεροπορικές εταιρείες, πλην των Τουρκικών, δεν εκτελούν δρομολογημένες/ τακτικές πτήσεις προς το παράνομο αεροδρόμιο της Τύμπου.</p>
    </article>
  </body>
</html>