<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/prezidentyt-iska-byrzo-reshavane-na-vodnata-kriza-v-pernik-6102353"/>
    <meta property="og:site_name" content="Vesti"/>
    <meta property="article:published_time" content="2019-11-20T19:17:00+00:00"/>
    <meta property="og:title" content="Президентът иска бързо решаване на водната криза в Перник"/>
    <meta property="og:description" content="Румен Радев се срещна с кмета на Перник Станислав Владимиров"/>
  </head>
  <body>
    <article>
      <h1>Президентът иска бързо решаване на водната криза в Перник</h1>
      <h2>Румен Радев се срещна с кмета на Перник Станислав Владимиров</h2>
      <address><time datetime="2019-11-20T19:17:00+00:00">20 Nov 2019, 19:17</time> by <a rel="author">Надежда Неменски</a></address>
      <p>Необходими са ефективни действия на отговорните институции за възобновяване на водоснабдяването на Перник и гарантиране на здравето на гражданите, е заявил днес президентът Румен Радев на среща на „Дондуков” 2 с кмета на града Станислав Владимиров.</p>
      <p>На срещата са били обсъдени причините за въведения воден режим в града, отговорността на ресорните министерства и перспективите за преодоляване на създадената водна криза. Това съобщават от прессекретариата на държавния глава.</p>
      <p>
        <a href="https://www.vesti.bg/bulgaria/uvolniha-direktora-na-vik-pernik-6102350">Уволниха директора на ВиК-Перник</a>
      </p>
      <p>Кметът на Перник е внесъл сигнал до прокуратурата по случая и очаква незабавни мерки за изясняване на отговорността за създадената кризисна ситуация. По думите му от месеци оттокът от язовира надвишава притока, без да бъдат предприети мерки.</p>
      <p>Станислав Владимиров заяви, че над половин година град Перник е на скрит воден режим, за което неведнъж е подал сигнали, включително и към Народното събрание и очаква своевременна реакция от страна на Министерството на околната среда и водите и Министерството на регионалното развитие и благоустройството.</p>
      <p>
        <a href="https://www.vesti.bg/bulgaria/pernichani-shturmuvaha-sgradata-na-vik-6102300">Перник излиза на протест</a>
      </p>
      <p>Държавният глава е отбелязал необходимостта подкрепа за гражданите на Перник да бъде оказана и от страна на Министерството на отбраната и Министерството на здравеопазването за осигуряването на водоноски, засилен епидемиологичен контрол и предоставянето на дезинфекционни средства.</p>
      <p>
        <i>От понеделник в Перник и околните населени места е въведен воден режим. Причината за това е драстично ниското ниво на язовир „Студена”. Хората настояват някой да поеме отговорност и да реши проблема.</i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/vodniiat-rezhim-na-pernik-se-udylzhava-12-chasa-6102053"/>
        <a href="https://www.vesti.bg/bulgaria/stotici-avarii-v-pernik-niakoi-imat-voda-24-chasa-6102296"/>
        <a href="https://www.vesti.bg/bulgaria/obiaviavat-voden-rezhim-v-pernik-i-oblastta-6101794"/>
      </related>
    </article>
  </body>
</html>