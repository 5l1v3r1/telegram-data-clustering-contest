<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/20/dyrjavna-garanciia-za-interkonektora-s-gyrciia-do-215-mln-lv.430287"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T19:38:00+00:00"/>
    <meta property="og:title" content="Държавна гаранция за интерконектора с Гърция - до 215 млн. лв."/>
    <meta property="og:description" content="МС предлага ратификация на споразумението с ЕИБ | Dnes.bg"/>
  </head>
  <body>
    <article>
      <h1>Държавна гаранция за интерконектора с Гърция - до 215 млн. лв.</h1>
      <h2>МС предлага ратификация на споразумението с ЕИБ</h2>
      <address><time datetime="2019-11-20T19:38:00+00:00">20 Nov 2019, 19:38</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Държавна гаранция до 215 млн. лв. се предоставя по заемните споразумения за финансирането на интерконектора България-Гърция.</p>
      <p>С решение от днес Министерският съвет предлага на Народното събрание да ратифицира гаранционно споразумение между България и Европейската инвестиционна банка във връзка със сключен на 10 октомври 2019 г. Договор за финансиране на междусистемната газова връзка.</p>
      <p>Споразумението е между Европейската инвестиционна банка и Българския енергиен холдинг.</p>
      <p>Ратифицирането му е предварително условие за усвояване на средствата от заема от ЕИБ в размер на 109.9 млн. евро. С влизането му в сила ще бъде осигурен необходимият финансов ресурс за изпълнението на проекта, който е стратегически за диверсификацията на източниците и маршрутите за доставка на природен газ в региона, съобщиха от правителствената пресслужба.</p>
      <p>Изграждането на междусистемната връзка Гърция-България ще отвори допълнително трасе към Южния газов коридор между пазарите на Югоизточна Европа и Централна Източна Европа и по този начин ще осигури достъп до алтернативни трасета и източници за доставка на газ.</p>
      <p>Осигурявайки достъп до алтернативни източници на природен газ, проектът за междусистемна газова връзка Гърция-България е ключов за гарантиране на енергийната сигурност както в България, така и в целия район на Югоизточна Европа.</p>
      <p>Той ще съдейства и за увеличаване конкурентоспособността на националната и регионалните икономики.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/11/gazovi-vryzki-da-si-razmenim-po-edno-pristanishte-s-gyrciia-bez-voini.429236"/>
        <a href="https://www.dnes.bg/politika/2019/09/11/borisov-iska-po-byrzo-da-se-postroi-gazovata-vryzka-s-gyrciia.422515"/>
      </related>
    </article>
  </body>
</html>