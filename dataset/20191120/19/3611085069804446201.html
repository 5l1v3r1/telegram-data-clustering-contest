<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/karjeru-noslegusais-dreiskens-vajadzibas-gadijuma-gatavs-atgriezties-aprite/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T19:55:51+00:00"/>
    <meta property="og:title" content="Karjeru noslēgušais Dreiškens vajadzības gadījumā gatavs atgriezties apritē"/>
    <meta property="og:description" content="Jau šonedēļ Eiropas kausa (EK) sacensībās sezonu Norvēģijā uzsāks 12 Latvijas bobslejisti Jāņa Skrastiņa vadībā, un viņu vidū būs arī olimpiskais čempions Oskars Melbārdis, trešdien pirmssezonas preses konferencē paziņoja Latvijas Bobsleja un skeletona federācija (LBSF)."/>
  </head>
  <body>
    <article>
      <h1>Karjeru noslēgušais Dreiškens vajadzības gadījumā gatavs atgriezties apritē</h1>
      <address><time datetime="2019-11-20T19:55:51+00:00">20 Nov 2019, 19:55</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Jau šonedēļ Eiropas kausa (EK) sacensībās sezonu Norvēģijā uzsāks 12 Latvijas bobslejisti Jāņa Skrastiņa vadībā, un viņu vidū būs arī olimpiskais čempions Oskars Melbārdis, trešdien pirmssezonas preses konferencē paziņoja Latvijas Bobsleja un skeletona federācija (LBSF).</p>
      <p>Šobrīd Latvijas bobslejisti paveic pēdējos sagatavošanās darbus sezonai, un arī Prūsis uz Rīgu bija atbraucis no Siguldas, kur treniņus aizvada Latvijas nosacīti pirmā izlase – tie, kas dosies uz pirmajiem Pasaules kausa (PK) posmiem Ziemeļamerikā.</p>
      <p>“Negribas gan pārslavēt, bet fiziski ir ļoti spēcīgi puiši,” šā gada papildinājumu komentēja treneris. “Vēl gan būs izmēģinājumi citās trasēs, jo pagaidām ir braukts tikai Siguldā. Uz PK pirmajiem diviem posmiem Ziemeļamerikā brauks astoņi, tai skaitā piloti Oskars Ķibermanis un Ralfs Bērziņš. Nav zināms, vai šosezon ierindā atgriezīsies pamatsastāva stūmējs Jānis Strenga. Eiropas kausa komandā mums šobrīd ir 12 bobslejisti, arī Oskars Melbārdis, kuri sezonu sāk šonedēļ Lillehammerē.</p>
      <p>Tur Jāņa Skrastiņa vadībā devušies arī trīs vēl pavisam jauni piloti, kā arī jaunie stūmēji. šobrīd tikai no Melbārža paša ir atkarīgs, vai viņš būs konkurētspējīgs un vai man pirms jaunā gada būs jālauza galva, kuru no pilotiem – viņu vai Bērziņu – ņemt uz nākamajiem PK posmiem. Kondīciju uztur arī Daumants Dreiškens, kurš vajadzības gadījumā varētu aizstāt kādu no stūmējiem, taču ceru, ka šāda vajadzība neradīsies. Daumanta pamatuzdevums ir skolot jaunos. Pēc jaunā gada sastāvs izlasēs var mainīties.”</p>
      <p>Atlases rezultātus atzīmēja arī LBSF ģenerālsekretārs Zintis Ekmanis: “Sauklis “Meklējam Oskaram Melbārdim stūmējus!” ļoti labi nostrādāja. Bija daudz kandidātu, un šoreiz kvantitāte izpaudās arī kvalitātē, dažiem no viņiem jau šonedēļ startēs pirmajos oficiālajos mačos EK izcīņā Lillehammerē. Sāpīgs joprojām ir naudas jautājums, kā jau to varēja prognozēt, jaunās sistēmas dēļ krietni mazāki kļuvuši ziedojumi, kritums pat varētu būt lielāks nekā oficiāli nosauktie 50 procenti.”</p>
      <p>Bez Skrastiņa Latvijas izlasei pievienojies arī olimpiskais čempions Jānis Ķipurs, kurš 1992.gadā olimpiskajās spēlēs Albērvilā atklāšanas ceremonijā nesa Latvijas karogu, bet traumas dēļ sacensībās startēt nevarēja, Viņš strādā ar jaunajiem bobslejistiem. Divi no trim sportistiem viņa vadībā jau kvalificējušies Jaunatnes olimpiskajām spēlēm, kas notiks janvārī Lozannā. “Beidzot man ir reāla iespēja atdot savu parādu Latvijas bobslejam, jo faktiski visu laiku trenera amatā esmu strādājis ārzemēs. Varēšu bobsleja gudrības mācīt dzimtajā valodā, kurā vislabāk varu izskaidrot visus sīkumus, kaut gan biju tīri labi apguvis arī angļu un vācu valodas.”</p>
      <p>“Jaunie sportisti ir labi, visiem vēl ir tikai 15 gadi, kaut vairums konkurentu ir divus gadus vecāki. Ar tik jauniem sportistiem vēl neesmu strādājis. Līdz šim biju strādājis tikai ar vīriešiem un sievietēm, kurām arī vajag savādāku pieeju,” debiju raksturo treneris. “Esam jau nostartējuši divās sacensībās Lillehammerē un divās – Kēnigszē, un var diezgan droši teikt, ka Renārs Grantiņš un Loreta Beķerniece nodrošinājuši vietu jaunatnes spēlēs. Arī Mārtiņš Ozols ir centīgs, bet viņš pagaidām vēl nav nobriedis, un šobrīd viņam vēl ir grūti konkurēt ar lielākajiem pretiniekiem. Tomēr braukšana viņiem padodas visiem trim.”</p>
      <p>Skeletonistu gatavošanos jaunajai sezonai ietekmēja izmaiņas slidu gatavošanas noteikumos. Tāpēc ieplānotajiem eksperimentiem klāt nāks arī eksperimenti ar slidām. Skeletona izlases galvenais treneris Dainis Dukurs apliecināja, ka Martins un Tomass Dukuri eksperimentē ar tehniku, bet šajā sezonā stājies spēkā maksimālais svars, kas sportistam kopā ar kamanām nedrīkst pārsniegt 120 kilogramus.</p>
      <p>“Mūsējos tas neiespaido, bet krietni svars bija jānomet olimpiskajam čempionam Sunbinam Junam no Dienvidkorejas, ukrainim Vladislavam Heraskevičam, Dominikam Pārsonam un Deividam Greščišinam,” saka Dukurs. “Četri sportisti – Krists Netlaus, Mārtiņš Muižnieks, Dārta Zunte un Endija Tērauda – brauks Eiropas kausos, bet pavisam jaunie sportisti – Elvis Veinbergs un Annija Miļūne – jau sekmīgi startējuši jaunatnes olimpisko spēļu atlasē.”</p>
      <p>Kā lielāko ieguvumu treneris min bijušo skeletonistu austrieti Matiasu Gugenbergeru, kurš savulaik bijis viens no labākajiem braucējiem un kļuvis par Latvijas izlases treneri. Tāpat Dukurs minēja arī, ka tuvāko pāris nedēļu laikā kļūs zināms, vai nākamā gada valsts budžetā būs atradusies vieta solītajam finansējumam Siguldas trasei.</p>
      <p>“Kad Zviedrija zaudēja 2026.gada olimpiskās spēles, mums – Latvijas Olimpiskajai komitejai, Izglītības un zinātnes ministrijai, Siguldas pilsētai un vācu projektētājiem – visiem bija pārliecība, ka mēs varētu būt labāki par Itālijas piedāvājumu. Trases rekonstrukciju vajadzētu veikt jebkurā gadījumā, lai pēc tam varētu uzņemt visas lielākās sacensības arī četrinieku ekipāžām.,” jau nākamos mērķus nosprauž Dukurs.</p>
      <p>LBSF prezidents Jānis Kols, iepazīstinot ar jaunumiem, atzīmēja, ka diemžēl sapnis par olimpiskajām spēlēm Siguldā 2026.gadā ir izsapņots. “Latvija bija gatava šim pasākumam, lai to noorganizētu, kā pieklājas. Tagad varam cerēt vien uz to, lai Siguldas bobsleja un kamaniņu trases rekonstrukcija noritētu tā, kā tas mums tika solīts,” Kols uzsvēra, ka darbs ar olimpisko spēļu zaudēšanu nav apstājies. “Starptautiskajai bobsleja un skeletona federācijai (IBSF) šobrīd nav ģenerālsponsora – “Gazprom” vietā neviena nav. Nav skaidrības par sieviešu bobsleju un parabobsleju. Diemžēl Ķīnā parabobslejs nebūs pārstāvēts, bet IBSF iet Starptautiskās olimpiskās komitejas (IOC) pavadā, par katru cenu mēģinot mākslīgi ieviest bobslejā vienādu skaitu vīriešu un sieviešu. Mēs mēģinājām sieviešu bobsleju ieviest, bet mums tas kārtējo reizi neizdevās.”</p>
      <p>LBSF prezidents bija spiests atzīt, ka bobslejs ir vienīgais sporta veids, kuri “Daugavas” stadiona rekonstrukcijas rezultātā nesaglabās savu pārstāvību jaunajās ēkās, jo pagājušajā gadā starta estakāde, ar kuras palīdzību Latvijas bobslejisti ir pirmajās rindās pasaulē starta metros, nav iekļauta attīstības plānā.</p>
      <p>Šosezon PK sezona sāksies decembra sākumā ASV, turklāt pirmie divi posmi būs Leikplesidas trasē, kur pirmajā nedēļā vīriešu bobslejā tikai divnieku braucieni, bet otrajā nedēļā – četrinieku starti.</p>
      <p>Kopā sezonā ir astoņi pasaules kausa posmi, pēdējais no tiem, vienlaikus arī Eiropas čempionāts, būs Siguldā no 14. līdz 16.februārim. 15.februārī Siguldā mūsu bobslejisti tiks oficiāli apbalvoti ar 2014.gada olimpisko spēļu Sočoszelta medaļām četrinieku vērtējumā, kā arī ar bronzas medaļām divnieku sacensībās Soču spēlēs.</p>
      <p>Pasaules čempionāts notiks februāra beigās un marta sākumā Altenbergas trasē Vācijā.</p>
      <p>Eiropas kausa izcīņā daudzi posmi notiks jau līdz jaunajam gadam. Šonedēļ sacensības norisināsies Lillehammeres trasē Norvēģijā, decembrī būs vēl vairāki posmi Vācijā – Altenbergā, Vinterbergā un Kēnigszē trasēs.</p>
    </article>
  </body>
</html>