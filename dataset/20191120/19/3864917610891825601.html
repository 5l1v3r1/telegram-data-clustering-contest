<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822345-porosenko-poradiv-vimagati-vid-rf-vikonanna-bezpekovogo-paketa-minska.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T19:11:00+00:00"/>
    <meta property="og:title" content="Порошенко порадив вимагати від РФ виконання безпекового пакета &quot;Мінська&quot;"/>
    <meta property="og:description" content="Лідер партії «Європейська Солідарність» Петро Порошенко наголосив, що учасники переговорів у Нормандському форматі мають домагатися від Росії обов’язкового виконання безпекового пакета Мінських угод і не довіряти словам Путіна."/>
  </head>
  <body>
    <article>
      <h1>Порошенко порадив вимагати від РФ виконання безпекового пакета "Мінська"</h1>
      <h2>Лідер партії «Європейська Солідарність» Петро Порошенко наголосив, що учасники переговорів у Нормандському форматі мають домагатися від Росії обов’язкового виконання безпекового пакета Мінських угод і не довіряти словам Путіна.</h2>
      <address>
        <time datetime="2019-11-20T19:11:00+00:00">20 Nov 2019, 19:11</time>
      </address>
      <p>Про це повідомляється на <a href="https://eurosolidarity.org/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%bf%d1%80%d0%be-%d0%b7%d1%83%d1%81%d1%82%d1%80%d1%96%d1%87-%d1%83-%d0%bd%d0%be%d1%80%d0%bc%d0%b0%d0%bd%d0%b4%d1%81%d1%8c%d0%ba%d0%be%d0%bc/">сайті партії.</a></p>
      <p>"Я хотів би звернутися з порадами до учасників саміту, в тому числі від України, і до тих, хто на сьогодні намагаються, як вони зараз стверджують, «йти на рішучі компроміси». «Рішучі компроміси» з Путіним означають поразку. «Рішучі компроміси» з Путіним означають капітуляцію", – сказав Порошенко.</p>
      <p>Він застеріг, що при здачі позицій і капітуляції країни теж перестають стріляти, але це немає нічого спільного з миром.</p>
      <p>«Отже, моя перша порада – не вірте Путіну, спирайтеся на наших союзників, спирайтеся на Європейський Союз, Сполучені Штати. Виходьте на ті позиці, які дозволять відновити територіальні цілісність, суверенітет і незалежність нашої держави», – наголосив політик.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822229-tusk-i-porosenko-vvazaut-so-sankcii-es-maut-trivati-do-povnogo-vikonanna-rosieu-minska.html">Туск і Порошенко вважають, що санкції ЄС мають тривати до повного виконання Росією "Мінська"</a>
      </blockquote>
      <p>На його переконання, першою «червоною лінією» має бути тверда вимога, що безпековий компонент має передувати компоненту політичному.</p>
      <p>"І не можуть проводитись на українській землі вибори під дулами автоматів. Це лише легітимізує окупантів і виводить Росію, чого вона, власне, і прагне, із зони дії санкцій, які є дуже ефективними", – пояснив Порошенко.</p>
      <p>"Хочу наголосити, що свого часу ключова позиція закону "Про особливий режим місцевого самоврядування" була в тому, що він робився на три роки", – додав він і наголосив, що за будь-яких обставин Україна є унітарною державою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820729-golova-vr-rozpoviv-koli-napracuut-novij-zakonoproekt-pro-osoblivij-status-donbasu.html">Голова ВР розповів, коли напрацюють новий законопроєкт про особливий статус Донбасу</a>
      </blockquote>
      <p>"Бо інтереси Путіна лише полягають в тому, щоб зупинити рух України в НАТО і ЄС. Отже, це друга «червона лінія». Ні на які компроміси, які обмежують рух України в ЄС і <b><a href="https://www.ukrinform.ua/tag-nato">НАТО</a></b>, країна йти не повинна", – заявив Порошенко.</p>
    </article>
  </body>
</html>