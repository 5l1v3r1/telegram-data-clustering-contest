<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/cu-cresc-amenzile-circulatie-odata-salariul-minim-cea-mai-mare-ajunge-22300-lei-1_5dd56c4f5163ec42713b0e64/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T19:20:09+00:00"/>
    <meta property="og:title" content="Cu cât cresc amenzile de circulaţie odată cu salariul minim. Cea mai mare ajunge 22.300 de lei"/>
    <meta property="og:description" content="Amenzile rutiere ar putea creşte de la 1 ianuarie 2020 cu 53%, iar cea mai mică contravenţie ar putea scoate din buzunarele şoferilor 446  de lei. Asta pentru că valoarea punctului-amendă, care se calculează, potrivit Codului rutier, ca 10% din salariul minim brut, creşte de la 145 de lei la 223 de lei."/>
  </head>
  <body>
    <article>
      <h1>Cu cât cresc amenzile de circulaţie odată cu salariul minim. Cea mai mare ajunge 22.300 de lei</h1>
      <address><time datetime="2019-11-20T19:20:09+00:00">20 Nov 2019, 19:20</time> by <a rel="author">Valentin Bolocan</a></address>
      <h4>Amenzile rutiere ar putea creşte de la 1 ianuarie 2020 cu 53%, iar cea mai mică contravenţie ar putea scoate din buzunarele şoferilor 446  de lei. Asta pentru că valoarea punctului-amendă, care se calculează, potrivit Codului rutier, ca 10% din salariul minim brut, creşte de la 145 de lei la 223 de lei.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/analizA-pierde-castiga-dezbaterile-prezidentiale-1_5dd57d565163ec42713b79ea/index.html"/>
        <a href="https://adevarul.ro/entertainment/muzica/premiile-grammy-2020-artistii-cele-mai-multe-nominalizari-video-1_5dd57fb65163ec42713b8ae5/index.html"/>
        <a href="https://adevarul.ro/entertainment/celebritati/foto-meghan-markle-incoronata-regina-stilului-fosta-actrita-fost-desemnata-cea-mai-influenta-personalitate-moda-fost-cele-mai-apreciate-tinute-1_5dd552425163ec42713a62d9/index.html"/>
      </related>
      <p>Totul după ce premierul Ludovic Orban a anunţat că salariul minim brut pe ţară va creşte cu 150 de lei de la începul anului, de la 2.080 de lei, acesta ajungând la 2.230 de lei.  </p>
      <p>Reamintim că, în prezent, punctul de amendă ar trebui să valoreaze 208 lei, dar Executivul a dat în trecut o Hotărâre prin care acesta a fost plafonat la numai 145 de lei. Totuşi, această reglementare expiră la sfârşitul acestui an. </p>
      <p>În concluzie valoarea amenzilor rutiere va creşte din două motive.Concret, avem de-a face cu o creştere a salariului minim brut pe fondul expirării Hotărârii de Guvern prin care a fost plafonat punctul-amendă. În funcţie de clasele de sancţiuni prevăzute în Codul rutier, cu un punct de amendă de 145 de lei, şoferii plătesc, în prezent, pentru contravenţiile rutiere amenzi situate între 290 şi la 2.900 de lei. Pentru persoanele juridice amenzile sunt chiar mai mari şi pot ajunge, în momentul de faţă, la 14.500 de lei. </p>
      <p>De la începutul anului viitor, când un punct amendă ar putea fi de 223 lei, amenzile din clasa l, se vor situa între 446 şi 669 de lei. Apoi, sancţiunile de clasa a ll-a vor fi între 892 şi 1.115 de lei, cele de clasa a lll-a vor avea un cuantum cuprins între 1.338 şi 1.784 de lei, iar cele de clasa a lV-a vor fi cuprinse între 2.007 şi 4.460 de lei. În fine, amenzile de categoria a V-a, rezervate persoanelor juridice, ar pleca de la 4.683 şi ar putea atinge 22.300 de lei. Totuşi, cine plăteşte amenda în cel mult 15 zile de la sancţionare beneficiază de înjumătăţirea sancţiunii (jumătate din minimul legal al amenzii).</p>
      <h3>Pe locul întâi la numărul de victime</h3>
      <p>Conform statisticilor UE, din cauza indisciplinei de care dau dovadă mai toate categoriile de participanţi la trafic, ţara noastră ocupă primul loc la numărul deceselor înregistrate în accidente auto. Suntem urmaţi de Bulgaria şi Croaţia. La polul opus, ţările cu siguranţa rutieră sporită sunt Suedia, Marea Britanie şi Olanda.</p>
      <p>În anul 2018, România înregistra, conform unor date preliminare ale UE, 98 de decese în accidente rutiere la 1 milion de locuitori. În schimb, în Marea Britanie se înregistrează doar 28 de decese la 1 milion de locuitori. Specialiştii susţin că aceste accidente se petrec pe fondul nerespectării normelor de deplasare pe drumurile publice. Concret, evenimentele foarte grave sunt provocate de depăşirea vitezei legale, neadaptarea vitezei la condiţiile de drum, neatenţia la efectuarea depăşirilor, conducerea sub influenta alcoolului sau a unor substanţe interzise, vorbitul la telefon în timpul mersului, cititul şi scrisul unor mesaje pe dispozitivele mobile în timpul mersului, neacordarea de prioritate şi multe altele. </p>
      <hr/>
    </article>
  </body>
</html>