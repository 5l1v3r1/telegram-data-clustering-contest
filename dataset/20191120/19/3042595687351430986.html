<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kaoset-blir-storre-hver-gang/71840169"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T19:04:10+00:00"/>
    <meta property="og:title" content="- Kaoset blir større hver gang"/>
    <meta property="og:description" content="José Mourinho er tilbake i en trenerstol i Premier League. Har portugiseren lært av feilene han gjorde i Manchester?"/>
  </head>
  <body>
    <article>
      <h1>- Kaoset blir større hver gang</h1>
      <h2>José Mourinho er tilbake i en trenerstol i Premier League. Har portugiseren lært av feilene han gjorde i Manchester?</h2>
      <address><time datetime="2019-11-20T19:04:10+00:00">20 Nov 2019, 19:04</time> by <a rel="author">Fredrik Stuve</a></address>
      <p>Snart to tiår er gått siden José Mourinho presenterte seg for fotballverden med et fantastisk godt Porto-lag.</p>
      <p>På to sesonger tok portugiseren med seg en UEFA-cuptittel, en ligatittel og seier i Mesterligaen, før veien gikk videre til engelsk fotball og Chelsea i 2004.</p>
      <p>Den karismatiske portugiseren titulerte seg som «the Special One» og herjet med alle konkurrenter i England. De to første sesongene endte med ligagull, før det ble seier i ligacupen og FA-cupen i hans tredje sesong.</p>
      <p>Veien videre ga også suksess. Ligatittel og mesterligatriumf med Inter, ligatittel og spansk cupseier med Real Madrid, før han tok en ny ligatittel med Chelsea i 2015.</p>
      <h3>Nedadgående kurve</h3>
      <p>Da han ble ansatt av Manchester United sommeren etter, var det forventet at klubben igjen skulle kjempe om de gjeveste trofeene. I stedet ble det «bare» seier i ligacupen og Europa League i Mourinhos to og en halv sesong i trenerstolen.</p>
      <p>
        <b>- Ja, Mourinho vinner trofeer, men om du ser på hans fire siste jobber, har graden av suksess redusert seg hver gang, mens kaoset han har etterlatt seg har blitt større hver gang. Det er ikke et lovende mønster, sier taktikk-skribent hos The Athletic, Michael Cox.</b>
      </p>
      <p>Metodene Mourinho tok i bruk da han ledet Chelsea, Inter og Real Madrid til stortriumfer, virker mer utdatert nå mot slutten av 2010-tallet, sammenliknet med da han kom som et friskt pust rundt tusenårsskiftet.</p>
      <p>Perioden i Manchester var preget av at Mourinho klagde på manglende støtte på overgangsmarkedet, samt at han falt ut med flere av spillerne i egen tropp, deriblant Luke Shaw og Paul Pogba.</p>
      <p>Fire ganger har Mourinho nådd en tredje sesong i en klubb. Bare i hans første opphold i Chelsea startet Mourinho på en fjerde sesong.</p>
      <p>En viktig årsak er at mye av Mourinhos trenerstil er bygget rundt hans krasse stil som leder. 56-åringen liker å bygge en oss-mot-verden-stemning i garderoben og han bruker mer enn gjerne pressen til å plukke kamper mot andre managere eller fotballforbund.</p>
      <p>
        <b>- Det er utrolig hvordan noen har kjøpt «Mourinho, vinneren» uten å se på hvordan han forlater klubbene. Ubalansert, brukket, overforbrukende, sjelløse. Alt Spurs har forsøkt å unngå, skriver tidligere Premier League-stjerne Stan Collymore på Twitter.</b>
      </p>
      <p>Fotballforfatter Jonathan Wilson sammenlikner Mourinho med den legendarisk ungarske manageren Béla Guttmann, som hadde en lik stil. Guttmann ble aldri lengre enn tre år i en klubb. Hans teori var at spillerne da hadde hørt alt treneren hadde å komme med og begynte å bli lei, noe som påvirket prestasjon og resultat.</p>
      <h3>Anstrengt Guardiola-forhold</h3>
      <p>Mye av Mourinhos siste tiår som fotballtrener har også handlet om hans bitre rivalisering med Pep Guardiola. Mourinho trakk det lengste strået da Inter slo ut Barcelona i Champions League-semien i 2010, men i tiden i Real Madrid ble han overskygget av Guardiolas utrolige Barca-mannskap.</p>
      <p>
        <b>Rivaleriet går tilbake til 2008 da Mourinho intervjuet for jobben som erstatter for Frank Rijkaard, men Johan Cruyff og Barcelona-ledelsen valgte katalaneren over Mourinho.</b>
      </p>
      <p>For Mourinho, som fikk sitt gjennombrudd i fotballen da han jobbet som tolk og assistent for først sir Bobby Robson og seinere Louis van Gaal i Barcelona på 90-tallet, tok avslaget tungt.</p>
      <p>Også i Manchester var det Pep Guardiola som sto i veien for suksess da Mourinho tok United til en andreplass i ligaen i 2017/18-sesongen. Men mange mener Mourinho på langt nær er ferdig som trener på toppnivå.</p>
      <p>
        <b>- Folk stiller spørsmål ved jobben han gjorde i Manchester United, men karrieren hans som helhet har vært enormt vellykket. Og det er en ting Tottenham har manglet, sier Carragher til <a href="https://www.skysports.com/football/news/11675/11865330/jose-mourinho-appointed-tottenham-head-coach">Sky Sports</a>.</b>
      </p>
      <p>- Selv om Pochettino har gjort det bra, så har de ikke klart det siste for å hente et trofé. Og det er det Mourinho gjør når han går til en klubb, legger han til.</p>
      <p>Carragher får støtte av Graeme Souness.</p>
      <p>- De trenger noen som kan snu noe som blir ansett som offensiv, attraktiv fotball til en noe mer pragmatisk tilnærming som vil føre til titler og sølvvare i troféskapet. Han er en perfekt for dem, sier skotten.</p>
    </article>
  </body>
</html>