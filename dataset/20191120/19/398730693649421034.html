<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/revisor-atalas-for-att-ha-salt-narkotika-at-black-axe/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:44:10+00:00"/>
    <meta property="og:title" content="Revisor åtalas för att ha sålt narkotika åt Black Axe"/>
    <meta property="og:description" content="Från revisor och elitcyklist i Gambia till knarklangare i Göteborg."/>
  </head>
  <body>
    <article>
      <h1>Revisor åtalas för att ha sålt narkotika åt Black Axe</h1>
      <address><time datetime="2019-11-20T19:44:10+00:00">20 Nov 2019, 19:44</time> by <a rel="author" href="https://www.dn.se/av/marina-ferhatovic/" target="_blank">Marina Ferhatovic</a></address>
      <p>
        <b>Från revisor och elitcyklist i Gambia till knarklangare i Göteborg. En 36-årig man åtalas för att ha hanterat narkotika till ett värde av 1,4 miljoner kronor för ett nätverk med koppling till Black Axe. Själv menar han att han inte hade något val. <br/>– Svårt för mig att säga nej under de omständigheterna, säger han under rättegången. </b>
      </p>
      <p>Det är trångt i säkerhetssalen i Göteborgs tingsrätt. <a href="https://www.dn.se/nyheter/atalas-for-att-ha-smugglat-narkotika-for-over-100-miljoner-kronor/">15 personer står åtalade</a> för synnerligen grova narkotika- och smugglingsbrott. Enligt åklagaren är de åtalade en del av ett nigerianskt kriminellt nätverk som ska ha smugglat narkotika till ett värde av mer än 100 miljoner kronor till Skandinavien. </p>
      <p><b>Nätverket ska enligt åklagarna</b> ha kopplingar till Black Axe, ett nigerianskt ockult brödraskap som bland annat sysslar med narkotikahandel, prostitution och penningtvätt. </p>
      <p>En av de åtalade – en 36-årig revisor och elitcyklist från Gambia som greps på Järntorget i Göteborg förra året – åtalas för att ha hanterat narkotika till ett värde av 1,4 miljoner kronor under sommaren 2018. Han berättar att han i hemlandet arbetade som ekonomichef på ett telekomföretag och höll på att slutföra sin masterutbildning i redovisningsekonomi. </p>
      <p>På grund av ett regimskifte ska han blivit av med sitt jobb och försökt hitta andra sätt att försörja sig. Det var därför han sökte sig till Sverige, säger han under rättegången. </p>
      <p>– Jag pratade med en kollega i hemlandet som tipsade mig om en man som jag kunde bo hos medan jag var i Sverige, säger han. </p>
      <p><b>Mannen ifråga sitter</b> några meter bort från honom och anses, enligt åtalet, ha varit den som ledde in 36-åringen på den kriminella banan. Efter att ha bott hos honom i tre veckor blev 36-åringen ombedd att möta honom på Järntorget och lämna över ett paket till en adress i centrala Göteborg. </p>
      <p>– Det fanns ingen direkt överenskommelse. Han sa inte: du måste göra det här och så får du betalt. Men jag bodde hemma hos honom och bidrog inte ekonomiskt. Om han ber mig att göra något är det svårt för mig att säga nej under de omständigheterna, säger han. </p>
      <p>På frågan vad han trodde skulle hända om han sa nej, svarar 36-åringen: </p>
      <p>– Innan detta med narkotikan sa han att jag måste flytta. Efter att han hade börjat skicka ut mig på ärenden, tog han inte upp det igen. Jag förstod att om jag inte gjorde som jag blev tillsagd, skulle jag bli utkastad, säger han. </p>
      <p>I chatthistoriken som presenteras i åtalet rapporterar 36-åringen nästan dagligen till mannen han bor hos och ber också om lov när han ska klippa sig eller gå till moskén. Han berättar under rättegången att han har gjort flera överlämningar av narkotika och pengar på olika platser i Göteborg, efter instruktion från den andre mannen. </p>
      <p>36-åring förde på eget bevåg bokföring över överlämningarna av narkotikan och pengarna, något som nu används som bevisning mot honom och nätverket. </p>
      <p><b>Enligt åklagarna har han</b> samarbetat under utredningen och anses ha en underordnad roll.</p>
      <p>– Vi ser ingen anledning att ifrågasätta hans berättelse om varför han kom till Sverige och tror att han har utnyttjats av de här människorna. Han var en springpojke och fick en väldigt liten ersättning för det han gjorde, sa åklagaren Karolina Lindekrantz i en tidigare intervju med DN och liknar situationen vid människohandel. </p>
      <p><b>Läs också: </b><a href="https://www.dn.se/nyheter/sverige/honey-och-sweetheart-karleksparet-i-centrum-for-historiskt-knarkmal/">”Honey” och ”Sweetheart” i centrum för historiskt knarkmål</a> </p>
    </article>
  </body>
</html>