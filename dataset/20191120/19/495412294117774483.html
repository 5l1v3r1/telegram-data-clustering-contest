<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/lapo-elkann-io-abusato-dislessico-e-iperattivo-voglio-aiutare-i-bambini/1951611/"/>
    <meta property="og:site_name" content="IlSussidiario"/>
    <meta property="article:published_time" content="2019-11-20T19:00:44+00:00"/>
    <meta property="og:title" content="Lapo Elkann/ “Io, abusato dislessico e iperattivo, voglio aiutare i bambini”"/>
    <meta property="og:description" content="Lapo Elkann e la Fondazione Laps &quot;io, abusato, iperattivo e dislessico voglio aiutare i bambini meno fortunati di me&quot;. L'impegno del rampollo"/>
  </head>
  <body>
    <article>
      <h1>Lapo Elkann/ “Io, abusato dislessico e iperattivo, voglio aiutare i bambini”</h1>
      <h2>Lapo Elkann e la Fondazione Laps “io, abusato, iperattivo e dislessico voglio aiutare i bambini meno fortunati di me”</h2>
      <address><time datetime="2019-11-20T19:00:44+00:00">20 Nov 2019, 19:00</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Si chiama “<b>Laps” ed è la Fondazion</b>e di <a href="https://www.ilsussidiario.net/news/lapo-elkann-vs-salvini-sostengo-ong-replica-dichiarazioni-stupefacenti/1935620/"><b>Lapo Elkann</b></a> fondata nel 2017 – ma rilanciata in questo novembre 2019 – dedicata alla <b>felicità dei bambini dimenticati</b> e meno fortunati: già in origine il rampollo di casa Agnelli aveva spiegato di sentire l’esigenza enorme «<i>di dedicarmi a queste attività perché sono stato più fortunati degli altri</i>». Oggi però, con maglione lilla e stile sempre molto eccentrico si è presentato al web con due Playmobil giganti nel lanciare il suo messaggio di vicinanza nella giornata internazionale dell’infanzia e dell’adolescenza per i diritti dei più piccoli: «<i>Come ho avuto modo di raccontare più volte pubblicamente da bambino ho sofferto sia di dislessia sia di sindrome di iperattività. E sono stato anche <a href="https://www.ilsussidiario.net/news/lapo-elkann-denuncia-dal-presunto-ex-molestato-in-un-festino-con-trans-e-coca/1889950/"><b>abusato sessualmente</b></a>»</i>. Una giovinezza piena di estremi e di vizi, di tanti privilegi ma anche di molta sofferenza e disperazione: gli abusi in collegio di cui non vuole parlare ancora, «<i>non è un giorno in cui voglio parlare né di me né di quello che è successo a me</i>», ma anche tutti i progetti futuri che Lapo Elkann vuole rilanciare, «<i>Voglio parlare dei bambini, dell’infanzia e di questi giovani. E vorrei parlare di LAPS, Libera Accademia per progetti sperimentali</i>». La <b>collaborazione con la Croce Rossa di</b> <b>Sicilia</b> ha visto di recente una partnership tra la Fondazione e la città di Palermo: «<i>LAPS</i> – spiega Elkann nel video di lancio – <i>si occupa proprio di questo. Lavora sulla dislessia, lavora sull’iperattività, lavora sui problemi legati alla dislessia, sui problemi legati all’iperattività, su problemi legati agli abusi e si occupa proprio di riportare, di ridare e di ridonare il sorriso e la felicità a bambini e ad adolescenti che non hanno le stesse possibilità e opportunità e privilegi che ho avuto io nella mia vita»</i>.</p>
      <h4>LAPO ELKANN E GLI ABUSI DA RAGAZZINO</h4>
      <p>Era il 2013 quando per la prima volta il <a href="https://www.ilsussidiario.net/news/cinema-televisione-e-media/2018/9/1/lapo-elkann-vero-erede-di-gianni-agnelli-o-pecora-nera-della-famiglia/837136/"><b>fratello di John Elkann</b></a> raccontava degli abusi sessuali subiti quando aveva 13 anni e viveva in collegio: «<i>In Italia l’eccentricità non è ben accetta perché non sei incasellabile in una scatola. E io di essere messo in una scatola non ho voglia. Credo di averne il diritto. Io non sono solo una persona leggera, un imprenditore, il nipote di <b>Gianni Agnelli o il figlio di Margherita.</b> Sono tantissime altre cose»</i>, raccontava ai giornalisti, salvo poi entrare nel profondo del suo passato, «<i>Da quando ho compiuto 13 anni ho vissuto cose dolorose che poi mi hanno creato grosse difficoltà nella vita. Cose capitate a me e ad altri ragazzi. <b>Parlo di abusi fisici. Sessuali. Mi è accaduto, li ho subiti.</b> Altre persone che hanno vissuto cose simili non sono riuscite ad affrontarle. Il mio migliore amico, che era in collegio con me per quasi 10 anni e ha vissuto quello che ho vissuto io, si è ammazzato un anno e mezzo fa. Non ne ho mai parlato prima anche perché voglio che questa storia serva a qualcuno. Sto pensando a una fondazione. Voglio aiutare chi ha passato quello che ho passato io. Parlare è giusto, ma facendo qualcosa di utile, di positivo</i>». Era il <b>2013</b> e quel progetto di fondazione è finalmente giunto a concretizzarsi poco tempo fa, un trauma durissimo che ora vuole “<b>riscattare” nell’aiutare gli altri piccoli molto meno fortunati di lui</b>, «<i>voglio sostenere talenti sparsi in tutto il mondo, iniziative e progetti per il sostegno di bimbi vittime di abusi o con bisogni educativi particolari»</i>.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/battisti-flavio-la-manna-non-e-cesare-non-puo-esserci-premio-senza-pentimento/1951570/"/>
        <a href="https://www.ilsussidiario.net/news/ultime-notizie-ultimora-oggi-silvia-romano-cresce-la-preoccupazione-21-novembre/1951629/"/>
        <a href="https://www.ilsussidiario.net/news/papa-francesco-in-thailandia-e-giappone-diretta-video-giovani-non-vivete-su-divano/1951618/"/>
        <a href="https://www.ilsussidiario.net/news/matilde-hidalgo-de-procel-lerrore-di-google-e-il-suo-nuovo-primato/1951674/"/>
        <a href="https://www.ilsussidiario.net/news/presentazione-della-beata-vergine-maria-il-21-novembre-un-giorno-sacro/1944411/"/>
        <a href="https://www.ilsussidiario.net/news/estrazione-sivincetutto-superenalotto-oggi-20-novembre-i-numeri-vincenti-247-2019/1951597/"/>
      </related>
    </article>
  </body>
</html>