<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/tsogorich_u_frankivskomu_rayoni_bude_oblashtovano_10_pandusiv_331258.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T19:51:00+00:00"/>
    <meta property="og:title" content="Цьогоріч у Франківському районі буде облаштовано 10 пандусів"/>
    <meta property="og:description" content="У Франківському районі облаштовують пандуси біля житлових будинків людей з інвалідністю. Цього року згідно з міською Програмою забезпечення доступності житла для осіб з інвалідністю у кріслах колісних та з порушенням зору 1-ї групи, та за кошти районної адміністрації на території району буде облаштовано 10 пандусів, - інформує прес-служба ЛМР."/>
  </head>
  <body>
    <article>
      <h1>Цьогоріч у Франківському районі буде облаштовано 10 пандусів</h1>
      <h2>У Франківському районі облаштовують пандуси біля житлових будинків людей з інвалідністю. Цього року згідно з міською Програмою забезпечення доступності житла для осіб з інвалідністю у кріслах колісних та з порушенням зору 1-ї групи, та за кошти районної адміністрації на території району буде облаштовано 10 пандусів, - інформує прес-служба ЛМР.</h2>
      <address>
        <time datetime="2019-11-20T19:51:00+00:00">20 Nov 2019, 19:51</time>
      </address>
      <slideshow>
        <figure>
          <img src="https://galinfo.com.ua/media/gallery/full/p/a/pandusyfrankrayon.jpg"/>
          <figcaption>Цьогоріч у Франківському районі буде облаштовано 10 пандусів</figcaption>
        </figure>
        <figure>
          <img src="https://galinfo.com.ua/media/gallery/full/p/a/pandusyfrankrayon2.jpg"/>
          <figcaption>Цьогоріч у Франківському районі буде облаштовано 10 пандусів</figcaption>
        </figure>
        <figure>
          <img src="https://galinfo.com.ua/media/gallery/full/p/a/pandusyfrankrayon1.jpg"/>
        </figure>
      </slideshow>
      <p>Зараз роботи тривають біля будинку на вул. Рубчака, 12. Натомість, як повідомив Олександр Одинець, в.о. директора департаменту житлового господарства та інфраструктури ЛМР, на наступний рік по Програмі забезпечення доступності передбачається облаштувати 24 пандуси, 20 автоматичних підйомників та 1 автоматичний сходолаз.</p>
      <p>У Львові вже другий рік діє Програма забезпечення доступності житла для осіб з інвалідністю у кріслах колісних та з порушенням зору 1-ї групи, яка передбачає утворення моніторингових груп при районних адміністраціях для обстеження умов проживання осіб з інвалідністю. Засідання відбувається за участю представників відділів соціального захисту, соціальної роботи та ВОІ Асоціація інвалідів України. На засіданні розглядають також звернення від мешканців про облаштування пандусів. Також список адрес, де потрібно встановити пандуси, подає управління соцзахисту. Ці списки розглядають на засіданні робочої групи, а потім проводять обстеження, для визначення, що саме можна облаштувати — пандус чи підйомник. У пріоритеті ті будинки, де проживають діти з інвалідністю, та активні особи з інвалідністю.</p>
      <p>ʺПо Програмі забезпечення доступності житла для осіб з інвалідністю у кріслах колісних та з порушенням зору 1-ї групи на цей рік ми мали передбачено 300 тис. грн. Але оскільки виникали додаткові об’єкти, то роботи будуть виконані на 465 тис. грн. На сьогодні 7 пандусів вже зроблено, і ще 3 буде облаштовано до кінця року.</p>
      <p>Зараз в роботі об’єкт на вул. Рубчака, 12. Молода особа, яка пересувається у кріслі колісному, продає квартиру у Шевченківському районі, на поверсі, де нема ліфта, і купила у нашому районі, на першому поверсі. Вона звернулася до нас щодо можливості облаштування пандуса. Ми запланували цей об’єкт. Кошторисна вартість 75 тис. грн. До кінця місяця роботи завершимо. Пандуси, які ми облаштовуємо, відповідають усім державним нормамʺ, — повідомив Орест Тимчишин, голова Франківської РА.</p>
      <p>За його словами, адміністрація облаштовуємо доступність (пандуси/підйомники) до будинку, а вже балансоутримувач помешкання облаштовуємо при необхідності доступність (відкидні пандуси на сходи) у будинку.</p>
      <p>Так, цього року за кошти Програми забезпечення доступності житла для осіб з інвалідністю у кріслах колісних та з порушенням зору 1-ї групи, та за кошти районної адміністрації буде облаштовано пандуси в будинках на вул. Володимира Великого, 93а, 34, вул. Рудницького, 39, вул. Бойжелінського, 10 (підйомник), вул. Пулюя, 6, вул. Наукова, 30, вул. Наукова, 116, вул. Сулими, 39, вул. Грабянки, 9.</p>
      <p>А на 2020 рік наразі визначено 5 адрес, де планують проводити заходи для забезпечення доступності особам з інвалідністю. Це вул. Чупринки, 20, вул. Наукова, 43, 49, вул. Володимира Великого, 32, вул. Володимира Великого, 26 (внутрішній пандус). Також включили адресу вул. Володимира Великого, 32. У цьому гуртожитку проживає активна особа з інвалідністю. Проте облаштувати пандус чи підйомник у цьому будинку не вдасться. Тому подано звернення в соцзахист на обмін квартир. Мешканець підтримав такий варіант.</p>
      <p>Також на території району цього року було облаштовано 14 пішохідних переходів, де вистелено тактильну плитку і понижено бордюри.</p>
      <p>Як повідомив Олександр Одинець, в.о. директора департаменту житлового господарства та інфраструктури ЛМР, на наступний рік по Програмі забезпечення доступності житла для осіб з інвалідністю у кріслах колісних та з порушенням зору 1-ї групи передбачається облаштувати 24 пандуси, 20 автоматичних підйомників та один автоматичний сходолаз.</p>
      <p>ʺЗараз проводиться інвентаризація пішохідних переходів. У планах повне пристосування пішохідних переходів для забезпечення їхньої інклюзивності. Це і пониження, і заміна матеріалу там, де це необхідно. Будівлі, які збудовані ще за часів радянського союзу, інколи технічно дуже складно переоснаститиʺ, — розповів Олександр Одинець.</p>
      <p>Наразі роботи ведуться наземно. З пішохідними переходами працюватимуть окремо. Зараз створюється робоча група за дорученням міського голови щодо визначення способів подальшої експлуатації пішохідних переходів.</p>
      <figure>
        <iframe src="https://www.youtube.com/embed/uMMv9I6_t6E" width="640" height="360" data-service="Youtube" scrolling="no"/>
      </figure>
    </article>
  </body>
</html>