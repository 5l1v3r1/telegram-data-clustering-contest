<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829155.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T19:37:00+00:00"/>
    <meta property="og:title" content="اتحادیه عرب، اقدام ایران در به رسمیت شناختن سفیر یمن را محکوم کرد"/>
    <meta property="og:description" content="به گزارش فارس، دبیر کل اتحادیه عرب اقدام دولت نجات ملی یمن در تعیین سفیر در تهران را محکوم کرد. شبکه سعودی العربیه شامگاه چهارشنبه (۲۹ آبان) گزارش داد که «احمد ابوالغیط» همچنین اقدام ایران در به رسمیت شناختن سفیر جدید یمن در تهران و واگذاری ساختمان سفارت این کشور به دولت نجات ملی را محکوم کرد و مدعی شد که این اقدام خلاف قوانین بین‌الملل و «نقض آشکار منشور سازمان ملل متحد» است."/>
  </head>
  <body>
    <article>
      <h1>اتحادیه عرب، اقدام ایران در به رسمیت شناختن سفیر یمن را محکوم کرد</h1>
      <address>
        <time datetime="2019-11-20T19:37:00+00:00">20 Nov 2019, 19:37</time>
      </address>
      <p>اتحادیه عرب اقدام دولت نجات ملی یمن در تعیین سفیر برای خود در تهران و به رسمیت شناختن این سفیر از سوی ایران را محکوم کرد.</p>
      <p>به گزارش فارس، دبیر کل اتحادیه عرب اقدام دولت نجات ملی یمن در تعیین سفیر در تهران را محکوم کرد. شبکه سعودی العربیه شامگاه چهارشنبه (۲۹ آبان) گزارش داد که «احمد ابوالغیط» همچنین اقدام ایران در به رسمیت شناختن سفیر جدید یمن در تهران و واگذاری ساختمان سفارت این کشور به دولت نجات ملی را محکوم کرد و مدعی شد که این اقدام خلاف قوانین بین‌الملل و «نقض آشکار منشور سازمان ملل متحد» است.</p>
      <p>دولت نجات ملی یمن که جنبش انصارالله نیز در این دولت حضور دارد، اواخر مرداد ماه، «ابراهیم محمد محمد الدیلمی» را به عنوان سفیر فوق العاده و تام الاختیار خود در تهران معرفی کرد.</p>
      <p>این اقدام دولت نجات ملی یمن و نحوه حضور نمایندگان انصارالله در تهران و دیدار با رهبر انقلاب توجه رسانه‌ها و تحلیلگران جهان عرب را به دنبال داشت. دولت نجات ملی یمن (مستقر در شهر صنعاء) سال ۲۰۱۵ با مشارکت احزاب بزرگ یمن از جمله جزب کنگره مردمی و انصارالله تشکیل شد.</p>
      <p>دبیر کل اتحادیه عرب در ادامه اظهارات خود، اقدام آمریکا در قانونی خواندن شهرک‌های صهیونیست‌نشین کرانه باختری را محکوم کرد و گفت که وزرای خارجه این اتحادیه دوشنبه هفته آینده (چهارم آذر) در این باره نشستی خواهند داشت.</p>
      <p>ابوالغیط درادامه گفت: «این تغییر تأسف برانگیز در موضع آمریکا (در قبال شهرک های صهیونیست‌نشین) قشون‌ شهرک‌نشین‌های اسرائیلی را به سمت خشونت و توحش بیشتر علیه فلسطینیان سوق خواهد داد».</p>
      <p>اتحادیه عرب پیشتر از این نیز هنگامی که رئیس‌جمهوری آمریکا شهر قدس را بر خلاف قوانین بین‌الملل «پایتخت اسرائیل» شناسایی کرد و سفارت کشورش را از تل‌آویو به این شهعر فلسطینی انتقاد داد، به محکوم کردن این اقدام و صدور بیانیه‌ای در این بار اکتفا کرده بود.</p>
      <p>دولت آمریکا علاوه بر اقدامات ضد فلسطینی، سال گذشته نیز در اقدامی که به مذاق صهیونیست‌ها بسیار خوش آمد، جولان اشغالی سوریه را متعلق به رژیم صهیونیستی دانست و حاکمیت این رژیم بر این منطقه را به رسمیت شناخت.</p>
    </article>
  </body>
</html>