<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T19:53:00+00:00"/>
    <meta property="og:title" content="عبدالمهدی: تظاهرات ایرادات ساختار سیاسی عراق را برملا کرد"/>
    <meta property="og:description" content="به گزارش فارس، «عادل عبدالمهدی» نخست‌وزیر عراق روز چهارشنبه در سخنانی گفت که اعتراضات مردم این کشور باعث شد که ایرادات ساختار سیاسی کشور را برملا شود که باید رفع شوند."/>
  </head>
  <body>
    <article>
      <h1>عبدالمهدی: تظاهرات ایرادات ساختار سیاسی عراق را برملا کرد</h1>
      <address>
        <time datetime="2019-11-20T19:53:00+00:00">20 Nov 2019, 19:53</time>
      </address>
      <p>نخست‌وزیر عراق در دیدار با روسا و شیوخ عشایر بر تلاش دولت برای رفع مطالبات معترضان تاکید کرد و گفت که تظاهرات باعث بر ملا شدن ایرادات و مشکلات نظام سیاسی کشور شده است.</p>
      <p>به گزارش فارس، «عادل عبدالمهدی» نخست‌وزیر عراق روز چهارشنبه در سخنانی گفت که اعتراضات مردم این کشور باعث شد که ایرادات ساختار سیاسی کشور را برملا شود که باید رفع شوند.</p>
      <p>به گزارش السومریه نیوز، عبدالمهدی همچنین گفت که دولت مصمم به مقابله با فقر و فساد و اجرای اصلاحات و خدمت رسانی به عراق و ملت آن است.</p>
      <p>دفتر نخست‌وزیر عراق در بیانیه‌ای اعلام کرد که «عبدالمهدی امروز (چهارشنبه) میزبان جمعی از شیوخ و روسای عشایر بود و با آنها درباره اوضاع کنونی کشور و اقدامات اصلاحی و راه‌های تقویت ثبات و امنیت کشور و پاسخگویی به مطالبات برحق معترضان گفت‌وگو کرد».</p>
      <p>نخست‌وزیر عراق به روسای عشایر گفت که تظاهرات حق است و باید به آزادی بیان احترام گذاشت و همه مطالبات با همکاری یکدیگر قابل اجرا است.</p>
      <p>وی پیش از این نیز اعتراضات این کشور را رویدادی مهم و فرصتی ارزشمند برای اجرای برنامه‌های اصلاحی خوانده بود و گفت: «تظاهرات حق است، اما باید با مجوز وزارت کشور عراق صورت بگیرد. اعتراضات تا زمانی که مسالمت‌آمیز باشد از آن حمایت می‌کنیم.»</p>
      <p>دور دوم اعتراضات عراق به فساد و ناکارآمدی از سوم آبان (۲۵ اکتبر) آغاز شده و همچنان ادامه دارد؛ هر چند از شمار معترضان طی روزهای اخیر کاسته شده است.</p>
    </article>
  </body>
</html>