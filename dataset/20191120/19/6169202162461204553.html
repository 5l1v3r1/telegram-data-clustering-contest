<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante-23503684-raluca-turcan-proiectul-buget-stat-putea-gata-jumatatea-lunii-decembrie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T19:34:00+00:00"/>
    <meta property="og:title" content="Raluca Turcan: Proiectul de buget de stat ar putea fi gata la jumătatea lunii decembrie"/>
    <meta property="og:description" content="Raluca Turcan a anunțat, miercuri, că până la finalul lunii decembrie va fi finalizat proiectul de buget de stat și va fi depus în Parlament. Vicepremierul a susținut că Guvernul"/>
  </head>
  <body>
    <article>
      <h1>Raluca Turcan: Proiectul de buget de stat ar putea fi gata la jumătatea lunii decembrie</h1>
      <address><time datetime="2019-11-20T19:34:00+00:00">20 Nov 2019, 19:34</time> by <a rel="author">R.M.</a></address>
      <p><b>Raluca Turcan a anunțat, miercuri, că până la finalul lunii decembrie va fi finalizat proiectul de buget de stat și va fi depus în Parlament. Vicepremierul a susținut că Guvernul încearcă adoptarea unui buget de dezvoltare pentru anul 2020, potrivit Mediafax.<br/></b><br/>„Am discutat ca până la finalul lunii decembrie, chiar încercăm ca în prima jumătate a lunii decembrie să finalizăm bugetul pentru anul viitor. Evident că nu e un demers ușor, sper să reușim să ne ținem de el, pentru că bombele cu ceas gata să explodeze au fost numeroase. Cred că vom da României un buget de dezvoltare pentru anul viitor, care să susțină inclusiv și partea de cheltuieli. Când este definitivat va anunța Ministerul Finanțelor”, a spus Raluca Turcan, în cadrul unei conferințe de presă.<br/><br/>Proiectul de buget de stat pentru anul 2019 a fost dezbătut și aprobat în Parlament în luna februarie, Guvernul fiind criticat pentru întârziere.<br/><br/><b>CE a fost informată despre derapajul deficitului bugetar</b><br/><br/>Raluca Turcan a adăugat că a informat deja Comisia Europeană cu privire la derapajul guvernării PSD, iar Cabinetul Orban este în momentul de față în etapa rectificării bugetare.<br/><br/>„Deficitul bugetar la 10 luni este cât deficitul bugetar asumat pe întreg anul de guvernarea trecută. Comisia Europeană a fost deja informată cu privire la acest derapaj pe care guvernarea anterioară ni l-a lăsat în brațe. Asta nu înseamnă că ne speriem. În momentul de față suntem în etapa rectificării bugetare, ceea ce înseamnă că noi colectăm toate cheltuielile care să asigure buna funcționare a instituțiilor până la finalul anului. Atrag atenția că erau 43 de unități teritoriale administrative care riscau să pună lacătul pe usă pentru că rămăseseră fără cheltuieli de funcționare, ca să nu mai vorbim de celelalte derapaje din alte ministere. Apoi construim bugetul pe anul viitor. În această construcție avem deja câteva surse suplimentare de finanțare”, a spus Raluca Turcan, la Guvern.<br/><br/>Ea a adăugat că Guvernul a identificat surse suplimentare pentru a atrage încă 200 de milioane de euro din fonduri europene.<br/><br/>„Am anunțat că pe partea de fonduri europene deja am evitat riscul de dezangajare pentru 300 milioane de euro. S-au identificat surse suplimentare de atragere a încă 200 milioane de euro și în același timp informăm deja Comisia cu privire la renegocierea alocării de bani de la o axă de finanțare la alta. La această sursă numită fonduri europene se adaugă restructurarea aparatului bugetar, care va aduce niște cheltuieli considerabile, plecând de la arhitectura instituțională care în momentul de față are în loc de 27 de ministere, 16 ministere și înseamnă în oglindă o rostogolire a acestei arhitecturi instituționale până la nivel de unități teritoriale administrative. Ca să nu mai vorbim că pe partea de investiții, acolo unde s-au găsit sursele suplimentare de fonduri europene le canalizăm tocmai pentru a introduce acești bani în economie și când bagi acești bani în economie îți crește partea de colectare la bugetul statului și în felul acesta bugetul de anul viitor va avea o anumită structură, notificăm Comisia Europeană care este structura și mi se pare firesc ca în ceea ce înseamnă cheltuieli interne și proiecte de dezvoltare internă să fie în acord și într-o permanentă informare cu Comisia Europeană”, a mai spus Turcan.<br/><br/>Noua lege a pensiilor reprezintă un risc semnificativ pentru deficitul bugetar în 2020 și în anii viitori, punctează Comisia Europeană în raportul privind constatările misiunii sale de supraveghere desfășurată în țara noastră în 25 septembrie.<br/><br/>Raportul, publicat de Comisia Europeană miercuri, scoate în evidență că legea pensiilor, în vigoare din iunie 2019, conține majorări importante anuale ale punctului de pensie în perioada 2019-2021, inclusiv o creștere de 40% în septembrie 2020. Actul normativ va crește cheltuielile publice cu 0,8% din PIB în 2019, cu 2,3% în 2020 și 4,9% din PIB în 2021 în comparație cu nivelul nominal al produsului intern brut din 2018, potrivit calculelor realizate de Ministerul de Finanțe condus de Eugen Teodorovici și citate de Comisie.</p>
    </article>
  </body>
</html>