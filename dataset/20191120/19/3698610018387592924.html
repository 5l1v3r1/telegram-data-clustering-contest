<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-spravu-schodo-burisma-dodali-novu-stattyu-gpu-330346_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T19:15:00+00:00"/>
    <meta property="og:title" content="У справу щодо Burisma додали нову статтю — ГПУ"/>
    <meta property="og:description" content="Після проведення аудиту ГПУ розширила підозру екс-міністру екології Злочевському."/>
  </head>
  <body>
    <article>
      <h1>У справу щодо Burisma додали нову статтю — ГПУ</h1>
      <h2>Після проведення аудиту ГПУ розширила підозру екс-міністру екології Злочевському.</h2>
      <address>
        <time datetime="2019-11-20T19:15:00+00:00">20 Nov 2019, 19:15</time>
      </address>
      <p>Ексміністру екології, власнику Burisma <b><a href="https://dt.ua/POLITICS/gpu-pereglyadaye-spravi-schodo-burisma-vklyuchayuchi-epizod-iz-sinom-baydena-ryaboshapka-325323_.html">Миколі Злочевському</a></b> розширили підозру, до справи додана стаття про розкрадання державних коштів в особливо великих розмірах, при цьому розслідування знову припинено. Злочевського оголошено в розшук. Про це повідомив генеральний прокурор України Руслан Рябошапка, передає Інтерфакс-Україна.</p>
      <p>"У провадженні щодо Злочевського була зупинка враховуючи розшук (Злочевського - ред.), провадження було відновлено, змінено йому підозру і провадження знову зупинено", - сказав Рябошапка.</p>
      <p>Тобто, пояснив генпрокурор, по справі фактично нічого не сталося, крім розширення підозри Злочевському.</p>
      <p>Рябошапка уточнив, що в підозру додана стаття про розкрадання держкоштів в особливо великих розмірах (ч. 5 ст. 191 Кримінального кодексу України - ред.).</p>
      <p>Раніше повідомлялося про те, що ГПУ переглядає справи, які стосуються <b><a href="https://dt.ua/POLITICS/gpu-pereglyadaye-spravi-schodo-burisma-vklyuchayuchi-epizod-iz-sinom-baydena-ryaboshapka-325323_.html">нафтогазової компанії Burisma</a></b>, серед них може бути епізод з сином колишнього віце-президента США Джо Байдена Хантера.</p>
      <p>Як інформувало <b>DT.UA</b>, оточення Трампа давно <b><a href="https://dt.ua/POLITICS/dzhuliani-priyide-v-ukrayinu-naperedodni-inavguraciyi-zelenskogo-310873_.html">цікавлять напрацювання Генпрокуратури по справі Burisma</a></b>, в наглядову раду якої входив син Джо Байдена Хантер. Власник Burisma Микола Злочевський обіймав посаду міністра екології в уряді Миколи Азарова з липня 2010 року по квітень 2012 року. В кінці 2014 року Злочевський покинув Україну, пізніше його оголосили в розшук.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>