<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232574/"/>
    <meta property="og:site_name" content="Українська правда"/>
    <meta property="article:published_time" content="2019-11-20T19:19:08+00:00"/>
    <meta property="og:title" content="Мінсоцполітики: Баженков не мав права зупиняти виплати лікарняних і допомог"/>
    <meta property="og:description" content="Міністерство соціальної політики заявило, що неправомірно поновлений на посаді голови Фонду соцстрахування Євген Баженков не мав права приймати рішення про припинення виплат матеріального забезпечення, і гарантувало поновити перерахування коштів."/>
  </head>
  <body>
    <article>
      <h1>Мінсоцполітики: Баженков не мав права зупиняти виплати лікарняних і допомог</h1>
      <address>
        <time datetime="2019-11-20T19:19:08+00:00">20 Nov 2019, 19:19</time>
      </address>
      <p>Міністерство соціальної політики заявило, що неправомірно поновлений на посаді голови Фонду соцстрахування Євген Баженков не мав права приймати рішення про припинення виплат матеріального забезпечення, і гарантувало поновити перерахування коштів.</p>
      <p><b>Джерело:</b> <a href="https://www.kmu.gov.ua/news/zayava?fbclid=IwAR3MtUD8DFREW47vWxvgw0irDnPz_A6WYJvc9ZHHNSyov4UgrehwJh4mrnM">заява міністерства</a> на Урядовому порталі</p>
      <p><b>Пряма мова:</b> "Пан Баженков не був уповноважений приймати такі рішення, тому що не було засідання комісії по його поновленню. Рішення щодо призупинення виплат може приймати лише правління Фонду, яке не збиралось.</p>
      <p>Міністерство соціальної політики вважає цю ситуацію неприйнятною і докладе всіх зусиль для якомога швидшого її вирішення та <b>гарантує поновлення виплат</b>.</p>
      <p>Станом на сьогодні залишки на рахунку Фонду становлять 429.4 млн грн, що є достатнім для здійснення необхідних поточних виплат".</p>
      <p><b>Деталі: </b>У Мінсоцполітики також повідомили, що Печерський суд Києва повернув Євгену Баженкову посаду керівника Фонду минулого тижня. Проте він був зареєстрований державним реєстратором "навіть без повного тексту рішення".</p>
      <p>18 листопада Мінсоцполітики звернулося до Міністерства юстиції з проханням скасувати дії державного реєстратора щодо запису в ЄДРПОУ Баженкова як директора Фонду.</p>
      <p><b>Що було раніше:</b> 20 листопада сало відомо, що Фонд соціального страхування <a href="https://www.pravda.com.ua/news/2019/11/20/7232534/">призупинив виплати</a> лікарняних і допомог вагітним і породіллям.</p>
      <p>Голова виконавчої дирекції Фонду Євген Баженков пояснив, що заплановані на рік видатки вичерпано 19 листопада, а кошти, які є на рахунках, Фонд не має права перераховувати до внесення змін у річний бюджет.</p>
      <footer>Українська правда</footer>
      <related>
        <a href="https://www.pravda.com.ua/news/2019/09/15/7226372/"/>
        <a href="https://www.epravda.com.ua/news/2019/03/14/646105/"/>
        <a href="https://www.epravda.com.ua/news/2019/03/1/645739/"/>
      </related>
    </article>
  </body>
</html>