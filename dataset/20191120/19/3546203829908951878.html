<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_837168380_Poveche_interaktivnost_v_chas_i_izvanklasni_deynosti_iskat_detsata"/>
    <meta property="og:site_name" content="webcafé"/>
    <meta property="article:published_time" content="2019-11-20T19:05:00+00:00"/>
    <meta property="og:title" content="Повече интерактивност в час и извънкласни дейности искат децата"/>
    <meta property="og:description" content="Децата имат нужда да говорят за това, което се случва в училище, защото там те прекарват по голямата част от времето си. Това беше основният фокус на петото издание на младежкия форум Voice it: Мнение от значение, посветен на „Моят живот в училище&quot;."/>
  </head>
  <body>
    <article>
      <h1>Повече интерактивност в час и извънкласни дейности искат децата</h1>
      <address><time datetime="2019-11-20T19:05:00+00:00">20 Nov 2019, 19:05</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/20/voiceit/1170x659.jpg"/>
        <figcaption>Децата имат нужда да говорят за това, което се случва в училище, защото там те прекарват по голямата част от времето си. Това бе един от ключовите въпроси, които бяха коментирани по време на форума Voice It<cite>Снимка: © Voice It</cite></figcaption>
      </figure>
      <p>Децата имат нужда да говорят за това, което се случва в училище, защото там те прекарват по голямата част от времето си. Това беше основният фокус на петото издание на младежкия форум Voice it: Мнение от значение, посветен на „Моят живот в училище".</p>
      <p>Форумът се организира всяка година от Национална мрежа за децата съвместно с младежка мрежа „Мегафон" и в партньорство с УНИЦЕФ България на 20 ноември - Световният ден на детето. Тази година отбелязваме и 30-годишнината от подписването на Конвенцията за правата на детето на ООН.</p>
      <p>„Трябва да насочим вниманието си към правото на децата до образование." Това заяви д-р Джейн Муита, представител на УНИЦЕФ за България.</p>
      <p><b>Младежи от цялата страна се включиха във форума и изразиха мнения и предложения как трябва да се подобри учебната среда.</b> Сред основните предложения на младежите бяха по-интерактивен начин за преподаване на учебния материал и повече време за извънкласни дейности.</p>
      <p>Според децата в момента материалът в училище се преподава по труден за разбиране начин и това пречи на усвояването му, а многото часове в класната стая не оставят време за извънкласни занимания.</p>
      <p>На събитието присъстваха и учители от цялата страна. Повечето от тях се обединиха около мнението, че административната работа в училище е повече от преподавателската. Те я оцениха със седем по шестобалната система. Така учителите нямат възможност да се съсредоточат върху преподаването, а това е един от основните проблеми, които възпрепятстват усвояването на учебния материал.</p>
      <p><b>Сред обсъжданите теми беше и тази за учебните помагала и достъпа до тях.</b> Младежите отбелязаха, че те са скъпи и не всички семейства имат финансова възможност да ги закупят. Ани от младежката организация "Мегафон" посочи, че много семейства излизат на "червено" през септември. Ако учебниците от 1 до 7 клас са безплатни, за следващите пет учебни години - не са.</p>
      <p>След дискусията участниците бяха поканени да се включат в Базар на каузите и идеите, в който ще имат възможност да обиколят щандовете на различни инициативи и организации, работещи за по-добро училище и образование.</p>
      <related>
        <h4>Още по темата</h4>
        <a href="https://www.webcafe.bg/filmcafe/kino/id_1251289736"/>
        <a href="https://www.webcafe.bg/newscafe/bulgaria/id_308072541"/>
        <a href="https://www.webcafe.bg/webcafe/caffeine/id_1809748148"/>
      </related>
    </article>
  </body>
</html>