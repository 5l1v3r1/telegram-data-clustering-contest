<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/skutt-i-ryggen-for-apent-kamera/71843020"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T19:28:20+00:00"/>
    <meta property="og:title" content="Skutt i ryggen for åpent kamera"/>
    <meta property="og:description" content="Var skuddene mot Donald Trump i Kongressen i dag dødelige? De kan ha vært det, fordi det var en av hans egne som skjøt, skriver Morten Strand."/>
  </head>
  <body>
    <article>
      <h1>Skutt i ryggen for åpent kamera</h1>
      <h2>Var skuddene mot Donald Trump i Kongressen i dag dødelige? De kan ha vært det, fordi det var en av hans egne som skjøt, skriver Morten Strand.</h2>
      <address><time datetime="2019-11-20T19:28:20+00:00">20 Nov 2019, 19:28</time> by <a rel="author">Morten Strand</a></address>
      <p><b>Donald Trump brukte</b> sin makt som USAs president til å tvinge et annet land til å prøve å påvirke neste års presidentvalg. Det var det oppsiktsvekkende og potensielt drepende innholdet i <a href="https://www.dagbladet.no/kultur/sannhetens-oyeblikk/71818469">høringen i riksrettsprosessen</a> mot USAs 45. president, onsdag. Det var oppsiktsvekkende og livsfarlig for presidenten, fordi det kom fra en av hans egne, EU-ambassadør Gordon Sondland, som har vært helt sentral i Trumps «diplomati» i forhold til Ukraina. Han er ingen karrierediplomat, men en hotell-gründer som fikk jobben som takk for at han bidro med en million dollar til Trumps valgkampanje i 2016.</p>
      <p>- Ja, det var quid pro quo, altså å gi noe for å få noe, sa Sondland i høringen i etterretningskomiteen i Representantenes hus onsdag. Latinen var de forløsende ord, og er stikkord for om president Donald Trump <a href="https://www.dagbladet.no/kultur/en-ukrainsk-ulykke/71643781">presset den ukrainske presidenten</a> Volodymyr Zelenskyj til å kunngjøre at han ville starte etterforsking i to saker som ville hjelpe Trump fram mot valget om et år. Den ene er etterforsking av det ukrainske energiselskapet Burisma for korrupsjon, den andre er om Ukraina hjalp Trumps utfordrer Hillary Clinton i valgkampen i 2016.</p>
      <p><b>Burisma er selskapet</b> der tidligere visepresident Joe Bidens sønn Hunter satt i styret. Trump ville ha dritt på Joe Biden, som han anser som den farligste demokraten å møte i valget til neste år. Og han ville ha dritt på Det demokratiske partiet, angivelig fordi amerikansk etterretning har slått fast at Russland hjalp Trump i valgkampen i 2016.</p>
      <p><b>Og han ville bruke</b> sin stilling som president til å presse Ukraina til å gjøre som han ville, med å stanse utbetalingen av 400 millioner dollar til det fattige landet i krig, og til å gjøre et besøk til Det hvite hus avhengig av om Zelenskyj kunngjorde at han ville starte etterforskingene Trump vil ha satt i gang. Flertallslederen i Representantenes hus, Nancy Pelosi, har kalt denne sammenblandingen for «korrupsjon». Gordon Sondland svarte et klart ja på begge spørsmål, og sa at han, blant flere, ble presset til å formidle dette budskapet til den ferske ukrainske presidenten Zelenskyj.</p>
      <p><b>Dermed har Sondland</b> skutt store hull i den republikanske forsvarsmuren, siden Trump hele tida har sagt at det ikke lå noe press på Ukraina for å finne dritt på Biden og demokratene. Sondland gjorde Trumps personlige advokat Rudy Guiliani til syndebukk, og den som gjorde drittjobben med å presse Zelenskyj til å etterkomme Trumps ønsker.</p>
      <p>- Herr Guilianis ønsker var quid pro quo (noe for noe) for å arrangere et besøk til Det hvite hus for Zelenskyj. Herr Guiliani krevde at Ukraina sa offentlig at de ville etterforske valget i 2016 og Burisma. Guiliani uttrykte ønskene til presidenten i USA, og vi vet at denne etterforskingen var viktig for presidenten, sa Sondland. Og det formelig steg svart kruttrøyk fra den verbale pistolen som Sondland - lavmælt i formen - rettet mot sitt tidligere forbilde, Donald Trump.</p>
      <p><b>Gordon Sondland var</b> som alle andre vitner i denne riksrettshøringen under ed. Det betyr at det er straffbart å ljuge. Og i motsetning til i den lukkede høringen med Sondland for over ei uke siden, der han ikke brukte begrepet quid pro quo, og knapt kunne huske noe som helst av hva han hadde gjort. Eller forklare tekstmeldinger han hadde sendt til kolleger og overordnede. Nå husket han mye bedre. Og brukte de forløsende latinske ordene.</p>
      <p><b>Forklaringen er ganske</b> åpenbar. Og det er kanskje ikke bare hensynet til sannheten som veide tyngst for Sondland da han vitnet onsdag. Han er utvilsomt klar over at Trumps tidligere advokat Michael Cohen, som «ville ta ei kule for presidenten», sitter i fengsel, og angrer dypt på sin mangeårige omgang med Trump. Det samme gjør Trumps tidligere valgkampsjef Paul Manafort, skyldig i korrupsjon og hvitvasking av penger. Og Trumps allierte Roger Stone ble i forrige uke dømt for å ha løyet for Kongressen.</p>
      <p><b>Så det er ikke</b> akkurat noen karrierevei i ljuge for å beskytte den notorisk løgnaktige presidenten. Det kan bli presidentens bane.</p>
    </article>
  </body>
</html>