<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/backjatten-om-aterkomsten-med-tanke-pa-hur-jag-matt-har-det-gatt-bra/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:04:00+00:00"/>
    <meta property="og:title" content="Backjätten om återkomsten: ”Med tanke på hur jag mått har det gått bra”"/>
    <meta property="og:description" content="Efter en mörk november med fem raka förluster så tändes ett ljus för Djurgården med CHL-segern mot Skellefteå. Frågan är om den negativa trenden är bruten."/>
  </head>
  <body>
    <article>
      <h1>Backjätten om återkomsten: ”Med tanke på hur jag mått har det gått bra”</h1>
      <address><time datetime="2019-11-20T19:04:00+00:00">20 Nov 2019, 19:04</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Efter en mörk november med fem raka förluster så tändes ett ljus för Djurgården med CHL-segern mot Skellefteå.<br/>Nu möter man HV 71 borta på torsdag i SHL. Frågan är om den negativa trenden är bruten nu.<br/>– Det blir ett bra prov för oss att kliva fram i, säger backjätten Marcus Högström.</b>
      </p>
      <p>När Djurgården tränar på Hovet dagen efter segern mot Skellefteå, sitter Marcus Högström på läktaren med toppluvan på huvudet medan de andra spelarna kör för fullt nere på isen.</p>
      <p>– Det är bara en skavank. Jag ser bara till att vara fräsch till i morgon, säger 30-åringen som inför den här säsongen kom tillbaka till Djurgården efter ett tufft år borta i Nordamerika. Proffsäventyret i Calgary slutade med en ryggoperation (diskbråck) och spel i AHL.</p>
      <p><b>Totalt spelade </b>han bara ett tiotal matcher i fjol och så sent som i augusti var det oklart om han skulle kunna spela i år.</p>
      <p>– Det kändes absolut inte bra i ryggen fortfarande, så jag missade en massa träning.  Med tanke på allt som hänt och med tanke på hur jag mått och hur jag känt, så tycker jag det gått fantastiskt bra, säger Marcus Högström samtidigt som han påpekar att han ännu inte är tillbaka i normal form.</p>
      <p>– Det är alltid svårt att acceptera att man inte riktigt är där ännu. Jag förstår att många som sett mig spela tidigare tycker att det borde komma mer, men själv känner jag mig ändå väldigt nöjd med hur långt jag kommit nu.</p>
      <p>– Jag har haft som målsättning att jag ska vara tillbaka i full form från jul och framåt och försöka vara som bäst när det gäller, säger 30-åringen.</p>
      <p><b>Trots att han</b> själv tycker att han har en bra bit kvar till den där känslan ute på isen när allt sker automatiskt, så har tränaren Robert Ohlsson fullt förtroende för honom.</p>
      <p>Han är den spelare i Djurgården som spelar överlägset mest, 22 minuter i snitt, i varje match. </p>
      <p>– Orken känns bra och jag har väl varit tillräckligt bra så de tycker att jag ska kunna vara den spelare som väger över till vinster. </p>
      <p>
        <b>Hur förklarar du att det inte gått så bra för laget på slutet?</b>
      </p>
      <p>– Det har varit upp och ner i allt. Vi har förlorat när vi spelat bra och vunnit när vi spelat dåligt.</p>
      <p>
        <b>Vad var det ni gjorde bra i segermatchen mot Skellefteå?</b>
      </p>
      <p>– Vi gör saker tillsammans och inte en och en. Vi har haft bra prestationer nu tre matcher i rad, så vi har ändå känt att vi har varit på gång, säger Marcus Högström och tillägger:</p>
      <p>– Det går väl inte att sticka under stol med att både jag och ”Bulan” (Patrik Berglund) är ju tänkta att bära det här och vi har spelat minst hockey av alla det senaste året. Så det är klart att det tar lite tid.</p>
      <p><b>Djurgårdens tränare</b> Robert Ohlsson vill se samma spel mot HV 71 som i matchen mot Skellefteå.</p>
      <p>– Nu är vi tillbaka på rätt spår. Jag tycker vi spelar mer som ett lag, mer ödmjukt, att vi följde vår spelidé. När vi gör det är vi framgångsrika och när vi går ifrån det och spelar för mycket på egna grejer, blir det inte lika bra.</p>
      <p>– Så det är viktigt att underkasta sig laget först, konstaterar Robert Ohlsson.</p>
      <details>
        <summary>Fem raka förluster i SHL</summary>
        <p>29/10 <b>Djurgården</b>–Rögle 1–5</p>
        <p>31/10 Skellefteå–<b>Djurgården</b> 4–0</p>
        <p>2/11 Färjestad–<b>Djurgården</b> 4–1</p>
        <p>14/11 <b>Djurgården</b>–Luleå 1–3</p>
        <p>16/11 Linköping–<b>Djurgården</b> 4–2</p>
        <p> </p>
        <p>
          <b>Tre raka segrar i SHL</b>
        </p>
        <p>2/11 <b>HV 71</b>–Oskarshamn 7–1</p>
        <p>14/11<b> HV 71</b>–Rögle 5–0</p>
        <p>16/11 Leksand–<b>HV 71</b> 0–4</p>
      </details>
    </article>
  </body>
</html>