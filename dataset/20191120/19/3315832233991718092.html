<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/741cee819763c805/nasa-va-testa-un-robot-in-antarctica-pentru-a-l-utiliza-intr-o-viitoare-misiune-pe-o-luna-a-lui-jupiter.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T19:14:04+00:00"/>
    <meta property="og:title" content="NASA va testa un robot în Antarctica pentru a-l utiliza într-o viitoare misiune pe o lună a lui Jupiter"/>
    <meta property="og:description" content="NASA va testa un robot care se va deplasa sub gheaţă în viitoarea vară australă din Antarctica, pentru a-l utiliza în 2025 într-o misiune de a găsi dovezi de viaţă extraterestră pe o lună a lui Jupiter, relatează EFE și Agerpres."/>
  </head>
  <body>
    <article>
      <h1>NASA va testa un robot în Antarctica pentru a-l utiliza într-o viitoare misiune pe o lună a lui Jupiter</h1>
      <address><time datetime="2019-11-20T19:14:04+00:00">20 Nov 2019, 19:14</time> by <a rel="author">Jurnal.md</a></address>
      <p>
        <b>NASA va testa un robot care se va deplasa sub gheaţă în viitoarea vară australă din Antarctica, pentru a-l utiliza în 2025 într-o misiune de a găsi dovezi de viaţă extraterestră pe o lună a lui Jupiter, relatează EFE și Agerpres.</b>
      </p>
      <p>Robotul autonom, de un metru lungime, care este capabil să opereze în apă, dispune de rute independente ce îi permit să se deplaseze pe sub gheaţă, a informat marţi Divizia Australiană Antarctica (AAD) într-un comunicat.</p>
      <p>Robotul este capabil "să se fixeze pe stratul inferior al gheţii şi să se mişte cu ajutorul roţilor, astfel încât se poate apropia de stratul dintre gheaţă şi apă pentru a efectua măsurători sensibile", a explicat Andy Klesh, de la Jet Propulsion Laboratory al NASA într-un comunicat.</p>
      <p>De asemenea, robotul care va fi testat în Antarctica în jurul staţiei australiene Casey timp de trei săptămâni ar putea rămâne, asemeni unui submarin, instalat perioade de lungi de timp într-un singur loc pentru a economisi energie.</p>
      <p>NASA preconizează să ajungă pe Jupiter în 2025 pentru a cerceta una dintre lunile sale îngheţate, Europa, unde se crede că există mari posibilităţi să găsească dovezi ale vieţii extraterestre în Sistemul Solar.</p>
      <p>"Misiunea Galileo a NASA pe Jupiter de la sfârşitul anului 1990 a investigat lunile acestei planete, inclusiv Europa. Au fost găsite dovezi ale unui ocean sărat aflat sub stratul gros de gheaţă al Europei, precum şi un fund oceanic stâncos", a declarat Kevin Hand, cercetător al NASA.</p>
      <p>"Acest ocean sărat ar putea avea cantitatea dublă de apă a Terrei şi dispune de toate ingredientele necesare pentru a dezvolta în interior organisme simple de viaţă", a precizat expertul de la Jet Propulsion Laboratory într-un comunicat.</p>
      <p>Pe luna Europa, NASA va trebui să sfredelaescă între 10 şi 20 de kilometri de gheaţă înainte de a putea ajunge la apă, o problemă care încă nu a fost rezolvată.</p>
    </article>
  </body>
</html>