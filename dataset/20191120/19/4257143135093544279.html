<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/20/a-matrai-eromu-zrt-adasvetelerol-kezd-targyalasokat-az-opus-es-az-mvm"/>
    <meta property="og:site_name" content="infostart"/>
    <meta property="article:published_time" content="2019-11-20T19:36:20+00:00"/>
    <meta property="og:title" content="A Mátrai Erőmű Zrt. adásvételéről kezd tárgyalásokat az Opus és az MVM"/>
    <meta property="og:description" content="Az Opus Global Nyrt. és a Status Energy Magántőkealap szándéknyilatkozatot írt alám az MVM Magyar Villamos Művek Zrt.-vel a Mátrai Erőmű Zrt. 72,66 százalékos közvetett tulajdoni hányadának eladásáról - tette közzé az Opus Global a Budapesti Értéktőzsde honlapján."/>
  </head>
  <body>
    <article>
      <h1>A Mátrai Erőmű Zrt. adásvételéről kezd tárgyalásokat az Opus és az MVM</h1>
      <address><time datetime="2019-11-20T19:36:20+00:00">20 Nov 2019, 19:36</time> by <a rel="author">Infostart / MTI</a></address>
      <h3>Az Opus Global Nyrt. és a Status Energy Magántőkealap szándéknyilatkozatot írt alám az MVM Magyar Villamos Művek Zrt.-vel a Mátrai Erőmű Zrt. 72,66 százalékos közvetett tulajdoni hányadának eladásáról - tette közzé az Opus Global a Budapesti Értéktőzsde honlapján.</h3>
      <p>A tájékoztatás szerint a szándéknyilatkozat egyik fél számára sem jelent szerződéskötési kötelezettséget vagy bármilyen más kötelező erejű kötelezettségvállalást. A részt vevő felek minden tőlük telhetőt megtesznek annak érdekében, hogy a tárgyalások a lehető legrövidebb ésszerű határidőn belül sikerrel záruljanak - közölte az Opus.</p>
      <p>Az Opus Global Nyrt. tavaly májusban jelentette be, hogy az Opus-csoport kizárólagos irányítást szerzett a Mátrai Erőmű fölött. A vállalatcsoport a Gazdasági Versenyhivatal és a Magyar Energetikai és Közmű-szabályozási Hivatal hozzájárulását követően 85 százalékra növelte tulajdonrészét a Mátrai Erőmű többségi (72,66 százalékos) részvénycsomagját birtokló Mátra Energy Holding Zrt.-ben.</p>
      <p>A nyilvánosan elérhető cégadatok szerint a Mátrai Erőmű Zrt. tavalyi, adózás előtti eredménye 795 millió forint volt, az egy évvel korábbi, több mint 9 milliárdos veszteség után. Az üzemi tevékenység vesztesége 4,3 milliárd forintra csökkent a 2017-es 10 milliárdot meghaladó veszteséget követően. Az értékesítés nettó árbevétele 73,6 milliárd forintot tett ki, egy év alatt 9,3 milliárd forinttal csökkent. A cég a szabad eredménytartalék terhére 11 milliárd 200 millió forint osztalékot fizetett a tulajdonosoknak.</p>
      <p>
        <i>Nyitókép: MTI/Komka Péter</i>
      </p>
    </article>
  </body>
</html>