<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/mindre-antibiotika-och-mer-biogas-i-region-kalmar-lan-under-forra-aret"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T19:56:07+00:00"/>
    <meta property="og:title" content="Mindre antibiotika och mer biogas i Region Kalmar län under förra året"/>
    <meta property="og:description" content="Region Kalmar län är fjärde bäst i landet på att använda förnybara drivmedel i kollektivtrafiken. Det visar rapporten Öppna jämförelser från SKL som släpptes under onsdagen."/>
  </head>
  <body>
    <article>
      <h1>Mindre antibiotika och mer biogas i Region Kalmar län under förra året</h1>
      <address><time datetime="2019-11-20T19:56:07+00:00">20 Nov 2019, 19:56</time> by <a rel="author">Hanna Nilsson</a></address>
      <p>
        <b>Region Kalmar län är fjärde bäst i landet på att använda förnybara drivmedel i kollektivtrafiken. Det visar rapporten Öppna jämförelser från SKL som släpptes under onsdagen.</b>
      </p>
      <p>Enligt rapporten från Sveriges Kommuner och Landsting, SKL, skedde 99,2 procent av kollektivtrafiken i länet under 2018 med förnyelsebara drivmedel. 2009 låg den siffran på 56 procent. Samtidigt minskar också utskrivningen av antibiotika.</p>
      <p>Mindre bra går det för region Kalmar län när det handlar om klimatpåverkan av medicinska gaser och även avfallsåtervinning. Där hamnar man i det nedre skiktet bland landets regioner.</p>
      <p>– Nästa år är jag övertygad om att resultaten kommer vara betydligt bättre när det gäller utsläpp av lustgas. När vi installerade destruktionsanläggningen för lustgas i våras var vi bland de sista regionerna i landet med att göra det, säger Johanna Schelin, hållbarhetschef på regionen.</p>
      <p>För att komma till rätta med avfallsfrågan kommer man enligt regionen att ställa skarpare krav när nästa upphandling görs.</p>
    </article>
  </body>
</html>