<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/poznan-rusza-budowa-centrum-szyfrow-enigma,135289.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T19:55:00+00:00"/>
    <meta property="og:title" content="Poznań: rusza budowa Centrum Szyfrów Enigma"/>
    <meta property="og:description" content="W środę miasto Poznań podpisało umowę na budowę Centrum Szyfrów Enigma. Nowa atrakcja miasta powstanie w samym jego sercu - w budynku Collegium Martineum UAM, przy skrzyżowaniu ulic Św. Marcin i Kościuszki. Pierwsi zwiedzający będą mogli przekroczyć próg Centrum za niespełna dwa lata.&lt;br /&gt;&lt;br /&gt;"/>
  </head>
  <body>
    <article>
      <h1>Poznań: rusza budowa Centrum Szyfrów Enigma</h1>
      <address><time datetime="2019-11-20T19:55:00+00:00">20 Nov 2019, 19:55</time> by <a rel="author">Tomasz Jakubowski/Mat. prasowe  </a></address>
      <h4>W środę miasto Poznań podpisało umowę na budowę Centrum Szyfrów Enigma. Nowa atrakcja miasta powstanie w samym jego sercu - w budynku Collegium Martineum UAM, przy skrzyżowaniu ulic Św. Marcin i Kościuszki. Pierwsi zwiedzający będą mogli przekroczyć próg Centrum za niespełna dwa lata.</h4>
      <hr/>
      <ul>
        <li>
          <b>Tam, gdzie dziś znajduję się gmach Collegium Martineum, przed wojną zlokalizowany był oddział biura szyfrów Sztabu Generalnego Wojska Polskiego.</b>
        </li>
        <li>
          <b>Pracowali w nim matematycy, którzy złamali kod niemieckiej maszyny szyfrującej Enigma.</b>
        </li>
        <li>
          <b>W ramach inwestycji zmodernizowane zostaną wnętrza gmachu.</b>
        </li>
      </ul>
      <p>- Nowoczesna placówka multimedialna, jaką będzie Centrum Szyfrów Enigma z jednej strony ma upamiętniać pracę poznańskich kryptologów, z drugiej zaś edukować młodzieży w zakresie matematyki, informatyki czy programowania - mówi Mariusz Wiśniewski, zastępca prezydenta Poznania i dodaje: - W ten sposób chcemy podkreślić wkład uczelni, która dała światu tak wybitne postaci, jak nasi matematycy, a także budować lokalny patriotyzm, łączący różne grupy społeczne. Bez wątpienia CSE już niedługo stanie się jedną z największych atrakcji turystycznych Poznania oraz przyczyni się do ożywienia centrum miasta i samej ul. Św. Marcin.</p>
      <p>Ekspozycja będzie podzielona na strefy tematyczne, wyposażone w interaktywne i multimedialne stanowiska oraz tradycyjne eksponaty. Oprócz zwiedzania indywidualnego, odbywać się będą także zajęcia dla grup zorganizowanych oraz otwarte wykłady.</p>
      <p>- Zwiedzający będą mogli przejść kurs szyfrów, poznać metody utajniania informacji na działającym modelu Enigmy oraz dowiedzieć się jak wyglądały początki działalności polskich kryptologów z Uniwersytetu Poznańskiego i ich wkład w przebieg II wojny światowej - mówi Grzegorz Kamiński, dyrektor Biura Koordynacji Projektów i Rewitalizacji Miasta UMP. - Pamiętajmy, że maszyny szyfrujące przyczyniły się do stworzenia pierwszych komputerów i cyfryzacji świata. Dlatego istotną częścią Centrum będzie także ekspozycja poświęcona bardziej współczesnym zagadnieniom jak programowanie czy bezpieczeństwo w sieci.</p>
      <h3>Modernizacja przy okazji</h3>
      <p>Inwestycja powstaje przy współpracy z Uniwersytetem im. Adama Mickiewicza. - Bardzo się cieszę, że to właśnie w Collegium Martineum powstanie Centrum Szyfrów Enigma im. trzech kryptologów, którzy studiowali na Uniwersytecie Poznańskim. Przypomnę, że UAM użyczył na ten cel ponad 1000 metrów kwadratowych Collegium i zwiększył nakłady na jego remonty i unowocześnienie, tak aby mogła rozpocząć się ta oczekiwana budowa. Mam nadzieję, że Collegium Martineum, wraz z Centrum Szyfrów Enigma, zostanie perełką ulicy Św. Marcin - dodaje prof. Tadeusz Wallas, prorektor UAM.</p>
      <p>W ramach inwestycji zmodernizowane zostaną wnętrza gmachu. Oprócz ich nowej aranżacji i remontu instalacji, zostanie również poprawiona jego dostępność dla osób z niepełnosprawnościami. Wykonawcą robót jest konsorcjum trzech firm: Atrem, Firma Budowlana Dota oraz New Amsterdam.</p>
      <p>- Bardzo nas cieszy, że miasto Poznań oraz Uniwersytet obdarzyli nas zaufaniem i wybrali do realizacji tego ważnego zadania. W ciągu swojej dwudziestoletniej historii Atrem wykonał wiele instalacji dla różnorodnych obiektów. Z bardziej znanych inwestycji możemy się pochwalić uczestnictwem przy budowie Stadionu Miejskiego, licznych obiektach biurowych i użyteczności publicznej, w tym realizacją dla miejskiej spółki Aquanet - podkreśla Andrzej Goławski, prezes zarządu Atrem SA. - Wspólnie z partnerami tworzymy konsorcjum z bogatym doświadczeniem w swoich dziedzinach - ogólnobudowlanym i modernizacyjnym (Dota) oraz w aranżacji ekspozycji muzealnych (New Amsterdam). Jesteśmy przekonani, że taki skład zagwarantuje zakończenie projektu sukcesem.</p>
      <h3>Polska myśl naukowa</h3>
      <p>Przetarg na wybudowanie Centrum Szyfrów Enigma ogłoszono w czerwcu tego roku. Na realizację inwestycji chciano pierwotnie przeznaczyć kwotę w wysokości 27 465 093 zł. W ramach przetargu do Biura Koordynacji Projektów i Rewitalizacji Miasta wpłynęła 1 oferta na kwotę 29 237 100 zł. Z uwagi na to, jak ważna jest budowa Centrum, inicjatorzy projektu - Miasto Poznań i Uniwersytet im. Adama Mickiewicza postanowili zwiększyć środki na ten cel i tym samym przyspieszyć jego powstanie.</p>
      <p>Projekt jest realizowany w ramach Działania 4.4 Zachowanie, ochrona, promowanie i rozwój dziedzictwa naturalnego i kulturowego Wielkopolskiego Regionalnego Programu Operacyjnego na lata 2014-2020, we współpracy z UAM oraz środowiskami społecznymi popularyzującymi historię polskiej myśli naukowej i technicznej.</p>
    </article>
  </body>
</html>