<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188777/Aangifte-tegen-bestuurder-Zwijndrechtse-coffeeshop-Xpresso-voor-verduistering-tonnen"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-20T19:20:52+00:00"/>
    <meta property="og:title" content="Aangifte tegen bestuurder Zwijndrechtse coffeeshop Xpresso voor verduistering tonnen"/>
    <meta property="og:description" content="Medewerkers van coffeeshop Xpresso in Zwijndrecht hebben woensdag aangifte gedaan van fraude, diefstal, zwijggeld en verduistering. Er is aangifte gedaan tegen de op non-actief gestelde directeur, een tweede medewerker en de Raad van Toezicht van Xpresso. Er zou voor tonnen zijn verduisterd. De coffeeshop is per direct gesloten."/>
  </head>
  <body>
    <article>
      <h1>Aangifte tegen bestuurder Zwijndrechtse coffeeshop Xpresso voor verduistering tonnen</h1>
      <address>
        <time datetime="2019-11-20T19:20:52+00:00">20 Nov 2019, 19:20</time>
      </address>
      <h4>Medewerkers van coffeeshop Xpresso in Zwijndrecht hebben woensdag aangifte gedaan van fraude, diefstal, zwijggeld en verduistering. Er is aangifte gedaan tegen de op non-actief gestelde directeur, een tweede medewerker en de Raad van Toezicht van Xpresso. Er zou voor tonnen zijn verduisterd. De coffeeshop is per direct gesloten.</h4>
      <p>Xpresso wordt al zeventien jaar gedoogd in Zwijndrecht als niet-commerciële coffeeshop. Vanwege een reorganisatie werd dit najaar onderzoek gedaan naar de bedrijfsvoering.</p>
      <p>Al snel werd duidelijk dat een aantal zaken niet in de haak was. Een extern recherchebureau dat het onderzoek heeft overgenomen, bracht 'talrijke malversaties aan het licht', schrijven de medewerkers die aangifte hebben gedaan. Zo zou er al zeker tien jaar een schaduwkas zijn gebruikt die buiten de officiële boekhouding werd gehouden. Dat begon met de aanstelling van de directeur.</p>
      <related>
        <a href="http://www.rijnmond.nl/nieuws/188784/Inval-in-Zwijndrechtse-coffeeshop-Xpresso-na-berichten-over-fraude"/>
      </related>
      <p>Volgens een medewerker die voorlopig anoniem wil blijven, werd de prijs van een gram softdrugs kunstmatig verhoogd. Van elke gram die verkocht werd, ging tien cent in de schaduwkas. De directeur zou zo zeker driehonderdduizend euro in eigen zak hebben gestoken. Ook een tweede medewerker heeft vermoedelijk een groot geldbedrag verduisterd.</p>
      <h3>Vergunningen niet meer geldig</h3>
      <p>De Raad van Toezicht, die volgens het personeel van Xpresso heeft gefaald in zijn controlerende taak en zich schuldig heeft gemaakt aan wanbeheer, besloot de directeur eind oktober op non-actief te zetten. Daarmee heeft de raad een nieuw probleem gecreëerd. De vergunning en bijbehorende gedoogbeschikking van de gemeente Zwijndrecht zijn namelijk op naam van de directeur gesteld. Nu hij op non-actief staat, mag de coffeeshop niet open zolang er geen nieuwe vergunning is verstrekt.</p>
      <p>De medewerkers zeggen te hebben gesproken met burgemeester Hein van der Loo over de misstanden. Ze hadden gehoopt dat hij de helpende hand zou toesteken om te gedogen dat Xpresso zonder vergunning open kon blijven. Maar dat is volgens hen niet gebeurd.</p>
      <p>Van der Loo laat woensdagavond weten de sluiting van Xpresso te betreuren: "Xpresso neemt al 17 jaar een bijzondere plaats in de Zwijndrechtse samenleving in. Xpresso handelt nu echter zonder vergunning. Dat is onacceptabel. Regels zijn regels en die moeten we handhaven."</p>
    </article>
  </body>
</html>