<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/suudi-arabistan-kral-selman-dan-iran-a-gozdag-yemen-de-siyasi-cozum-ac-klamas"/>
    <meta property="og:site_name" content="euronews"/>
    <meta property="article:published_time" content="2019-11-20T19:47:16+00:00"/>
    <meta property="og:title" content="Suudi Arabistan Kralı'ndan İran'a gözdağı, Yemen'de barış açıklaması"/>
    <meta property="og:description" content="Suudi Arabistan Kralı Selman bin Abdulaziz, Yemen'de daha geniş çaplı barış görüşmeleri yapılmasını ümit ettiklerini söyledi"/>
  </head>
  <body>
    <article>
      <h1>Suudi Arabistan Kralı'ndan İran'a gözdağı, Yemen'de barış açıklaması</h1>
      <address><time datetime="2019-11-20T19:47:16+00:00">20 Nov 2019, 19:47</time> by <a rel="author">euronews </a></address>
      <p>Suudi Arabistan Kralı Selman bin Abdulaziz, Yemen'de daha geniş çaplı barış görüşmeleri yapılmasını ümit ettiklerini söyledi.</p>
      <p>Başkent Riyad'da düzenlenen Şura Meclisinin yedinci dönemi dördüncü yılının açılışına katılarak burada bir konuşma yapan Kral Selman, Yemen hükümeti ile Güney Geçiş Konseyi arasında Riyad Anlaşması imzalanması konusundaki çabalarının meyvesini verdiğini belirtti.</p>
      <p>Suudi Arabistan Kralı, hitabında, "Riyad Anlaşması'nın Yemen krizinde siyasi bir çözüme ulaşılması için daha geniş kapsamlı anlaşmalara kapı açacağını, Yemen halkına güvenlik, istikrar ve gelişimin hakim olacağı bir gelecek fırsatı sağlayacağını ümit ediyoruz." ifadelerini kullandı.</p>
      <h3>"İran'a karşı kendimizi savunmaktan tereddüt etmeyiz"</h3>
      <p>İran konusunda da değinen Kral Selman, 'sağduyuyu seçmesi gereken İran yönetiminin, yıkıcı ve genişlemeci fikirlerini terk etmekten başka bir yolunun olmadığını fark edeceğini umduklarını' dile getirdi.</p>
      <p>Suudi Arabistan'ın savaş istemediğini ve her zaman barıştan yana olduğunu vurgulayan Kral Selman, ancak ülkesini herhangi bir saldırıya karşı savunmaya da hazır olduğunu kaydetti.</p>
      <p>Ülkesinin "İran rejiminin politikalarından, uygulamalarından ve adına çalışan iş birlikçilerinden" dolayı sıkıntı çektiğini ifade eden Kral Selman, İran'ın son zamanlarda, bölgede barış ve güvenlik fırsatlarını baltalama yönündeki sistematik ve kasıtlı eylemlerinin zirveye ulaştığını belirtti.</p>
      <p>Ayrıca Suudi Arabistan Kralı Selman, Riyad'ın İran'a karşı kendisini savunmakta tereddüt etmeyeceğini söyledi.</p>
      <p>Kral Selman, Yemen'den yapılan saldırılara atıfla, "Suudi Arabistan Krallığı 286 balistik füze ve 289 drone saldırısına uğramasına rağmen vatandaşlarının yaşamlarını etkilemeyecek şekilde gelişim sürecini devam ettirmiştir. Bu başka bir ülkede görülmemiş bir durumdur." diye konuştu.</p>
      <h3>Saudi Aramco'nun halka arzı yabancı yatırımcıyı çekecek</h3>
      <p>Kral Selman, milli petrol firması Saudi <a href="https://tr.euronews.com/2019/09/14/petrol-devi-aramconun-iki-rafinerisine-drone-saldirisi-sonrasi-yangin-kontrol-altinda"><b>Aramco</b></a>'nun halka arzının iş fırsatı yaratacağı ve yabancı yatırımcıyı çekeceğini aktardı.</p>
      <p>Ülkesinin petrol politikasının küresel petrol piyasalarında istikrarı sağlamayı, üreticiye ve tüketiciye aynı anda hizmet etmeyi amaçladığını aktaran Kral Selman, "Petrol politikamız petrol tedarikinin güvenliğini ve güvenirliğini sağlamayı hedefliyor." diye konuştu.</p>
      <p>Kadınların yerel ekonomideki rolüne de değinen Suudi Kral,"Kadınların kamu ve özel sektördeki katılımlarını artırma çabamızı sürdüreceğiz. Katılım oranı 2017'de yüzde 19,4'ken 2019'un ikinci yarısında yüzde 23,2'ye yükseldi." ifadesini kullandı.</p>
      <ul>
        <li>
          <a href="https://tr.euronews.com/2019/09/18/suudi-arabistan-rafineri-saldirisina-iranin-mudahil-oldugunu-maddi-delillerle-kanitlayacak">Suudi Arabistan Aramco saldırısında İran'ı suçladı, ABD ise 'saldırı savaş nedeni' dedi</a>
        </li>
        <li>
          <a href="https://tr.euronews.com/2019/11/19/husiler-kizildeniz-de-suudia-arabistan-ve-guney-kore-ye-ait-gemilere-el-koydu">Husiler Kızıldeniz'de Suudia Arabistan ve Güney Kore'ye ait gemilere el koydu</a>
        </li>
        <li>
          <a href="https://tr.euronews.com/2019/09/03/bm-fransa-ingiltere-ve-abd-yemen-deki-savas-suclarinin-muhtemel-suc-ortaklari">BM: Fransa, İngiltere ve ABD, Yemen'deki savaş suçlarının muhtemel suç ortakları</a>
        </li>
        <li>
          <a href="https://tr.euronews.com/2018/11/27/yemen-de-14-milyon-insan-acliktan-olme-riski-ile-karsi-karsiya">Yemen'de 14 milyon insan açlıktan ölme riski ile karşı karşıya</a>
        </li>
      </ul>
    </article>
  </body>
</html>