<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191120/van-der-poel-wielrenner-van-het-jaar/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T19:38:09+00:00"/>
    <meta property="og:title" content="Van der Poel wielrenner van het jaar"/>
    <meta property="og:description" content="DEN BOSCH (ANP) - Mathieu van der Poel is gekozen tot Nederlands wielrenner van het jaar. De wereldkampioen veldrijden, die inmiddels op de weg en bij het mountainbiken ook tot de wereldtop behoort, was woensdagavond in Den Bosch niet aanwezig om de bijbehorende Gerrit Schulte Trofee in ontvangst te nemen. Van der Poel, die onder anderen wegrenner Bauke Mollema en de wereldkampioenen Harrie Lavreysen (baan) en Twan van Gendt (BMX) aftroefde, was nog onderweg vanuit Frankrijk waar zijn vorige week overleden grootvader Raymond Poulidor dinsdag werd begraven."/>
  </head>
  <body>
    <article>
      <h1>Van der Poel wielrenner van het jaar</h1>
      <address><time datetime="2019-11-20T19:38:09+00:00">20 Nov 2019, 19:38</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Mathieu van der Poel is gekozen tot Nederlands wielrenner van het jaar. De wereldkampioen veldrijden, die inmiddels op de weg en bij het mountainbiken ook tot de wereldtop behoort, was woensdagavond in Den Bosch niet aanwezig om de bijbehorende Gerrit Schulte Trofee in ontvangst te nemen. Van der Poel, die onder anderen wegrenner Bauke Mollema en de wereldkampioenen Harrie Lavreysen (baan) en Twan van Gendt (BMX) aftroefde, was nog onderweg vanuit Frankrijk waar zijn vorige week overleden grootvader Raymond Poulidor dinsdag werd begraven.</b>
      </p>
      <p>Van der Poel (24) was in 2015 de jongste wereldkampioen veldrijden ooit. Dit jaar veroverde hij in het Deense Bogense opnieuw de wereldtitel om zich daarna op het wegseizoen te richten. Na al een hoofdrol te hebben vervuld in de Ronde van Vlaanderen (vierde) won Van der Poel op indrukwekkende wijze de Amstel Gold Race. Deze zomer won hij ook drie wereldbekerwedstrijden en de Europese titel op de mountainbike, de discipline waarop hij volgend jaar een gooi naar olympisch goud wil doen.</p>
    </article>
  </body>
</html>