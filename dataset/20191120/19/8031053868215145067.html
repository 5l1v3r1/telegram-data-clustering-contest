<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%ce%ba%ce%b1%cf%84%ce%ac%ce%b8%ce%b5%cf%83%ce%b7-%cf%84%ce%bf%cf%85-%cf%80%cf%81%ce%b5%cf%83%ce%b2%ce%b5%cf%85%cf%84%ce%ae-%cf%80%ce%bf%cf%85-%ce%ba%ce%b1%ce%af%ce%b5%ce%b9-%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T19:05:43+00:00"/>
    <meta property="og:title" content="Η κατάθεση του πρεσβευτή που «καίει» τον Τραμπ για την Ουκρανία: “Δεν τον γνωρίζω πολύ καλά” – Κρατά αποστάσεις ο Προέδρος"/>
    <meta property="og:description" content="Ο Γκόρντον Σόντλαντ, πρεσβευτής των ΗΠΑ στην ΕΕ,  κατέθεσε πως συνεργάστηκε με τον προσωπικό δικηγόρο του Τραμπ στο θέμα της Ουκρανίας έπειτα από «εντολές του προέδρου»."/>
  </head>
  <body>
    <article>
      <h1>Η κατάθεση του πρεσβευτή που «καίει» τον Τραμπ για την Ουκρανία: “Δεν τον γνωρίζω πολύ καλά” – Κρατά αποστάσεις ο Προέδρος</h1>
      <address>
        <time datetime="2019-11-20T19:05:43+00:00">20 Nov 2019, 19:05</time>
      </address>
      <p>
        <b>Ο Γκόρντον Σόντλαντ, πρεσβευτής των ΗΠΑ στην ΕΕ,  κατέθεσε πως συνεργάστηκε με τον προσωπικό δικηγόρο του Τραμπ στο θέμα της Ουκρανίας έπειτα από «εντολές του προέδρου».</b>
      </p>
      <p>Ο πρόεδρος των ΗΠΑ Ντόναλντ Τραμπ πήρε σήμερα αποστάσεις από τον πρεσβευτή των ΗΠΑ στην ΕΕ Γκόρντον Σόντλαντ, ο οποίος κατέθεσε σήμερα προκαλώντας αμηχανία ενώπιον του Κογκρέσου, στο πλαίσιο της διαδικασίας παραπομπής σε βάρος του Αμερικανού προέδρου.</p>
      <p>«Δεν τον γνωρίζω πολύ καλά. Δεν του έχω μιλήσει πολύ», δήλωσε ο Τραμπ από τους κήπους του Λευκού Οίκου. Ωστόσο σε ένα tweet με ημερομηνία 8 Οκτωβρίου, ο Τραμπ εμφανιζόταν πιο εγκάρδιος προς τον Σόντλαντ, τον οποίο ο ίδιος διόρισε.</p>
      <p>«Θα μου άρεσε ο πρεσβευτής, ένας πραγματικά καλός άνθρωπος κι ένας σπουδαίος Αμερικανός να καταθέσει», είχε γράψει ο Αμερικανός πρόεδρος.</p>
      <p><b>Πρεσβευτής Σόντλαντ: Δούναι και λαβείν με εντολή Τραμπ οι πιέσεις στον Ζελένσκι</b><br/>Ο πρεσβευτής των ΗΠΑ στην ΕΕ Γκόρντον Σόντλαντ, ένας εκ των βασικότερων μαρτύρων στην έρευνα για την παραπομπή του Ντόναλντ Τραμπ, κατέθεσε ότι συνεργάστηκε με τον προσωπικό δικηγόρο του Τραμπ, Ρούντι Τζουλιάνι, στο θέμα της Ουκρανίας έπειτα από «εντολές του προέδρου», επιβεβαιώνοντας έτσι την ενεργή συμμετοχή του Ρεπουμπλικανού ηγέτη σε μια διαμάχη που απειλεί την προεδρία του.</p>
      <p>Ο Γκόρντον Σόντλαντ κατέθεσε ότι οι προσπάθειες του Τζουλιάνι να ασκήσει πιέσεις στον πρόεδρο της Ουκρανίας Βολοντίμιρ Ζελένσκι για να διεξαχθούν έρευνες σε βάρος των πολιτικών αντιπάλων του μεγιστάνα «έγινε στο πλαίσιο ενός δούναι και λαβείν με στόχο να κανονιστεί μια επίσκεψη στον Λευκό Οίκο» για τον Ουκρανό ηγέτη.</p>
      <p>Ο Σόντλαντ, ένας εύπορος επιχειρηματίας στον ξενοδοχειακό τομέα και χορηγός του Τραμπ, είπε ότι ο υπουργός Εξωτερικών Μάικ Πομπέο ήταν ενήμερος και «στήριζε πλήρως» τις προσπάθειές τους στην Ουκρανία, παρέχοντας μεγαλύτερο ρόλο στον Αμερικανό διπλωμάτη στην υπόθεση.</p>
      <p>Ο Γκόρντον Σόντλαντ κατέθεσε συγκεκριμένα ότι ο Τραμπ έδωσε εντολή σε εκείνον και σε άλλους δύο ανώτερους αξιωματούχους να συνεργαστούν με τον Τζουλιάνι, ο οποίος έχει αρνηθεί να συνεργαστεί με την επιτροπή έρευνας. Ο Τζουλιάνι εκείνη την περίοδο προσπαθούσε να καταφέρει την Ουκρανία να διεξάγει τις έρευνες που θα ωφελούσαν τον Τραμπ πολιτικά.</p>
      <p>«Δεν θέλαμε να συνεργαστούμε με τον Τζουλιάνι. Για να το πω απλά, κάναμε το καλύτερο που μπορούσαμε δεδομένων των συνθηκών. Όλοι μας είχαμε κατανοήσει ότι εάν αρνιόμασταν να συνεργαστούμε με τον Τζουλιάνι, θα χάναμε μια σημαντική ευκαιρία να ενισχύσουμε τις σχέσεις μεταξύ των ΗΠΑ και της Ουκρανίας. Επομένως, ακολουθήσαμε τις εντολές του προέδρου Τραμπ» περιέγραψε ο μάρτυρας.</p>
      <p>Η έρευνα επικεντρώνεται στο τηλεφώνημα της 25ης Ιουλίου κατά το οποίο ο Ρεπουμπλικανός πρόεδρος ζήτησε από τον Ουκρανό ομόλογό του να διεξάγει δύο έρευνες που θα τον ωφελούσαν πολιτικά, η μία εξ αυτών σε βάρος του Δημοκρατικού πολιτικού αντιπάλου του Τζο Μπάιντεν.</p>
      <p>«Νομίζω ότι τώρα ξέρουμε… πως η γνώση αυτής της σκευωρίας ήταν ευρεία και συμπεριελάμβανε μεταξύ άλλων τον υπουργό Εξωτερικών Πομπέο και τον αντιπρόεδρο» δήλωσε ο Άνταμ Σιφ, ο Δημοκρατικός πρόεδρος της Επιτροπής Πληροφοριών, αναφερόμενος στον αντιπρόεδρο Μάικ Πενς.</p>
      <p>Ο Γκόρντον Σόντλαντ είπε επίσης ότι εντέλει κι ο ίδιος πίστεψε πως εάν η Ουκρανία ανακοίνωνε τη διεξαγωγή έρευνας σε βάρος της εταιρείας με την οποία συνδεόταν ο γιος του Μπάιντεν, οι ΗΠΑ θα εκταμίευαν στρατιωτική βοήθεια.</p>
      <p>«Στα τέλη Αυγούστου, η πεποίθησή μου ήταν ότι εάν η Ουκρανία έκανε κάτι για να δείξει μια σοβαρή πρόθεση να πολεμήσει τη διαφθορά, ειδικά εναντίον της Burisma…, τότε θα αιρόταν η δέσμευση της στρατιωτικής βοήθειας».</p>
      <p>Ωστόσο, ο Γκόρντον Σόντλαντ διαβεβαίωσε ότι δεν άκουσε “ποτέ” τον Τραμπ να θέτει ως προϋπόθεση για τη βοήθεια προς την Ουκρανία τις πολιτικές έρευνες.</p>
    </article>
  </body>
</html>