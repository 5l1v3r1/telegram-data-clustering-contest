<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/ader-janos-a-tudomany-ma-is-kozos-epitmeny-2043414/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T19:08:00+00:00"/>
    <meta property="og:title" content="Áder János: a tudomány ma is közös építmény"/>
    <meta property="og:description" content="A köztársasági elnök szerint a legkülönfélébb nemzetek kutatói ugyanannak az igazságnak a megismerésén, megértésén dolgoznak."/>
  </head>
  <body>
    <article>
      <h6 class="kicker">EGY AZ ÉPÜLET</h6>
      <h1>Áder János: a tudomány ma is közös építmény</h1>
      <address>
        <time datetime="2019-11-20T19:08:00+00:00">20 Nov 2019, 19:08</time>
      </address>
      <h4>A köztársasági elnök a Tudomány Világfóruma szerdai megnyitóján arról beszélt, hogy a legkülönfélébb nemzetek kutatói ugyanannak az igazságnak a megismerésén, megértésén dolgoznak.</h4>
      <p>A köztársasági elnök beszédében megemlékezett a száz éve elhunyt Eötvös Loránd fizikusról és felidézte, hogy amikor a fizikus 130 esztendővel ezelőtt az akadémia elnöke lett, első felszólalásában ő beszélt arról, hogy a tudomány közös építmény.</p>
      <blockquote>„Nem különböző tudományokban dolgoznak a nemzetek; egy az épület, melynek építésén mindannyian közreműködnek. Amit az egyik kezd, a másik folytatja, s végül az eredményt magáénak mondhatja mindaz, aki annak létesítésén közreműködött”</blockquote>
      <p>– idézte Eötvös szavait Áder János.</p>
      <p>A köztársasági elnök szerint, ami 130 esztendővel ezelőtt igaz volt, ma hatványozottan az. A tudományban a legkülönfélébb nemzetek kutatói ugyanannak az igazságnak a megismerésén, megértésén munkálkodnak.</p>
      <blockquote>„A Tudomány Világfóruma a tudományos közösség legforróbb témáit tárgyalja”</blockquote>
      <p>– mondta Lovász László, a Magyar Tudományos Akadémia (MTA) elnöke.</p>
      <p>Van-e a kutatónak felelőssége abban, hogyan használják fel a tudományos eredményeit? Hogyan osszuk el az erőforrásokat az alapkutatás és innováció között? Miként lehet igazságosabb és átláthatóbb a tudomány finanszírozása? Milyen módon lehet különbséget tenni a tudományos módszerek és a pszeudotudomány között? Hogyan tudja segíteni a tudomány a fenntartható fejlődést? – emelte ki a háromnapos világfórum témái közül Lovász László, aki szerint ezek a kérdések nagy hatással lesznek az emberiség jövőjére is.</p>
      <blockquote>„A két évtizedes múltra visszatekintő fórum alapgondolata, hogy a 21. század társadalma számára új együttműködésre van szükség a tudósok, politikusok, gazdasági vezetők és a média képviselői között”</blockquote>
      <p>– hangsúlyozta az MTA elnöke.</p>
      <p>Hozzáfűzte:</p>
      <blockquote>a kétévente megrendezett Tudomány Világfórumán idén 120 országból több mint ezer tudós, döntéshozó és újságíró vesz részt, köztük 150 előadó.</blockquote>
      <p>Kitért arra is: az MTA a legutóbbi Tudomány Világfóruma óta nehéz időszakon ment át, szeptember óta korábbi kutatóhálózata már nem tartozik az akadémiához. Ugyanakkor továbbra is számos feladata maradt, közte a magyar tudományosság képviselete, a tudományos gondolkodás szabadságának biztosítása, valamint a nemzetközi tudományos kapcsolatok ápolása is.</p>
      <p>„Az emberiség ma hatalmas kihívásokkal néz szembe a klímaváltozástól az extrém szegénységig, ezért a tudományos tudás és annak megosztása a társadalom lehető legszélesebb rétegeivel egyre fontosabbá válik” – hangsúlyozta Shamila Nair-Bedouelle, az UNESCO főigazgató-helyettese.</p>
      <p>A Tudomány Világfórumát 2021-ben a Dél-afrikai Köztársaságban rendezik meg. Az afrikai ország tudományügyi, oktatási minisztere, Bonginkosi Nzimande a budapesti megnyitón kiemelte: a világfórum az elmúlt 20 évben a tudományos diplomácia egyik vezető platformjává vált.</p>
      <p>Az eseményen köszöntőt mondott Daya Reddy, az International Science Council (ISC) elnöke és Margaret A. Hamburg, az Amerikai Tudományfejlesztő Társaság (AAAS) elnöke is. A jelenlévőket üzenetben üdvözölte António Guterres ENSZ-főtitkár.</p>
      <blockquote>Az UNESCO tudomány népszerűsítéséért járó Kalinga-díját (UNESCO Kalinga Prize for the Popularization of Science) Karl Kruszelnicki ausztrál író, újságíró vehette át,</blockquote>
      <p>aki az indoklás szerint több évtizedes munkájával rengeteget tett azért, hogy felébressze az emberek kíváncsiságát a tudomány iránt.</p>
      <blockquote>Az UNESCO környezetvédelmi Kábúsz szultán-díját (UNESCO Sultan Qaboos Prize for Environmental Preservation) a rendezvényen az indiai Ashoka Alapítvány az Ökológiai és Környezetkutatásért (ATREE) kapta.</blockquote>
      <p>A díjjal a szervezet fenntartható fejlődéssel és a társadalmi szempontból igazságos környezetvédelemmel kapcsolatos munkáját ismerték el.</p>
      <p>A szombatig tartó világfórum középpontjában idén a tudomány etikájának és felelősségének vizsgálata áll. A találkozó hat plenáris ülésen és csaknem harminc szekcióban várja a résztvevőket, emellett több kísérőrendezvényt és kulturális programokat is szerveznek.</p>
    </article>
  </body>
</html>