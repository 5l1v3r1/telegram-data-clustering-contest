<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/20/356342/"/>
    <meta property="og:site_name" content="charter97.org"/>
    <meta property="article:published_time" content="2019-11-20T19:13:00+00:00"/>
    <meta property="og:title" content="Яўген Вапа: Кастусь Каліноўскі – неад’емная частка гісторыі ўсіх беларусаў"/>
    <meta property="og:description" content="Прадстаўляць беларусаў на перапахаванні паўстанцаў у Вільні будуць і жыхары Беласточчыны."/>
  </head>
  <body>
    <article>
      <h1>Яўген Вапа: Кастусь Каліноўскі – неад’емная частка гісторыі ўсіх беларусаў</h1>
      <h2>Прадстаўляць беларусаў на перапахаванні паўстанцаў у Вільні будуць і жыхары Беласточчыны.</h2>
      <address>
        <time datetime="2019-11-20T19:13:00+00:00">20 Nov 2019, 19:13</time>
      </address>
      <p><a href="https://www.racyja.com/sumezhzha/yaugen-vapa-kastus-kalinouski-nead/">“Радыё Рацыя”</a> гутарыць пра гэта з кіраўніком Беларускага саюзу ў Польшчы <b>Яўгенам Вапам</b>. Удзел беларусаў Падляшша асабліва сімвалічны хаця б таму, што кіраўнік паўстання 1863-1864 гадоў <b>Кастусь Каліноўскі</b> нарадзіўся ў Мастаўлянах і хрысціўся ў Ялоўцы, абедзве вёскі знаходзяцца з польскага боку сучаснай мяжы.</p>
      <p>– Вядома, што Кастусь Каліноўскі – гэта неад’емная частка гісторыі ўсіх беларусаў, у тым ліку беларусаў Падляшша. Ужо ў 60-х гадах беларускі тыднёвік “Ніва” ініцыяваў акцыю надання імя Кастуся Каліноўскага дому культуры ў Гарадку. І таксама пабудова новага дома культуры адбылася за ахвяраванні людзей з Беласточчыны. І па сёння ён носіць імя Каліноўскага. У Беластоку ёсць вуліца імя Каліноўскага, а нядаўна ў саміх Мастаўлянах быў пастаўлены помнік Кастусю Каліноўскаму. І гэта сімвалічна, вёска знаходзіцца на польска-беларускай мяжы, і асоба Кастуся Каліноўскага і яго роля ў нашай гісторыі з’яўляецца прадметам дыскусіі і спору. Для нас важна і мы вырашылі паехаць на ўрачыстасці, бо гэта гонар для беларускага слова – у друкаваным выглядзе ў „Мужыцкай праўдзе” ці лірычнай паэзіі – у „Лістах з-пад шыбеніцы”. Гэта дае нам вобраз чалавека, які ў самы апошні трагічны момант, калі перад смерцю вырашыў нешта напісаць, піша лірычныя лісты па-беларуску, а не патрыятычныя лісты па-польску. Гэта паказвае душу і эмоцыі чалавека.</p>
      <p>
        <b>- Што тычыцца самой цырымоніі, Вам не падаецца дзіўным, што яна прызначана на будні дзень?</b>
      </p>
      <p>- Вядома, што ўсё вырашаюць гаспадары ў кантакце з высокімі запрошанымі гасцямі з Польшчы ці Беларусі, бо ведаем, што дэлегацыі гэтых краін будуць. Будзе прэзідэнт Польшчы на гэтым перапахаванні. Але наколькі я памятаю, такія мерапрыемствы на высокім роўні часцей адбываюцца ў суботу – нядзелю. Мы таксама гэта заўважылі, бо некаторыя людзі, якія б вельмі хацелі паехаць, не змогуць узяць у гэты дзень выходны. Таксама значная праблема тых, хто едзе з Беларусі і Польшчы – вельмі ранні пачатак урачыстых мерапрыемстваў. Зараз гадзіна розніцы паміж Беларуссю і Літвой, а таксама перасячэнне мяжы і чаканне на мытні.</p>
      <p>Цешыць тое, што для беларусаў урачыстасці ў Вільні расцягнутыя на тры дні, што дазваляе і пабыць, і паўдзельнічаць, і сустрэцца. І для нас, беларусаў, вельмі важным з’яўляецца тое, што ў суботу 23-га лістапада ў Вільні адбудзецца паседжанне Рады БНР. І гэта паказвае, што пераемнасць ідэяў і ідэя свабоднай і незалежанй Беларусі вельмі важная. Палітычная прысутнасць ураду, які аб’явіў у 1918 годзе незалежнасць Беларусі ў гэтым месцы, на Віленскай зямлі, якая была і часткай беларускага этнічнага пражывання, ёсць, безумоўна, вельмі важным фактарам. Старшыня Рады БНР <b>Івонка Сурвілла</b>, на маю думку, павінна прысутнічаць на галоўнай малітве ў саборы і ёй, як прадстаўніцы Беларускай дзяржавы мусяць даць голас літоўскія ўлады. Гэта быў бы раўнапраўны падыход да ўшанавання ўсіх паўстанцаў, якія загінулі. Таму, калі будзе выступаць прэзідэнт Польшчы <b>Анджэй Дуда</b>, прэзідэнт Літвы, то, думаю, што і прадстаўніку беларускага ўрада і старшыні Рады БНР павінны даць слова. Цырымонія перапахавання паўстанцаў у Вільні пачнецца ў бліжэйшую пятніцу а 8-30 паводле мясцовага часу з вынасу трунаў і ўрачыстага пастраення на Катэдральным пляцы ў цэнтры горада.</p>
    </article>
  </body>
</html>