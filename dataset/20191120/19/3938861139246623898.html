<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_sprava-proti-lyashka-zalyakuvannya-tih-hto-gotovij-protistoyati-kapitulyaciyi-parubij/939111"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T19:44:00+00:00"/>
    <meta property="og:title" content="Справа проти Ляшка - залякування тих, хто готовий протистояти капітуляції — Парубій"/>
    <meta property="og:description" content="Кримінальною справою проти лідера Радикальної партії Олега Ляшка влада намагається залякати і усунути тих, хто здатний протистояти капітуляції. Про це написав на своїй сторінці в Facebook народний депутат Андрій Парубій. &quot;Відкриття українського ринку для російської електроенергії - ..."/>
  </head>
  <body>
    <article>
      <h1>Справа проти Ляшка - залякування тих, хто готовий протистояти капітуляції — Парубій</h1>
      <address><time datetime="2019-11-20T19:44:00+00:00">20 Nov 2019, 19:44</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939111_w_300.jpg?v=0"/>
        <figcaption>Андрій Парубій вважає, що влада намагається усунути тих, хто здатний протистояти капітуляції. Фото: ua-news</figcaption>
      </figure>
      <p>Кримінальною справою проти лідера Радикальної партії <b>Олега Ляшка</b> влада намагається залякати і усунути тих, хто здатний протистояти капітуляції.</p>
      <p>Про це написав на своїй сторінці в <a href="https://www.facebook.com/andriy.parubiy">Facebook </a>народний депутат <b>Андрій Парубій</b>.</p>
      <p>"Відкриття українського ринку для російської електроенергії - це зрада національних інтересів, зрада держави. Саме про це, а не про інше, йшлося під час бійки "емоційної дискусії" Ляшка в Бориспільському аеропорту. І саме за фактом державної зради повинні відкриватися кримінальні справи", - написав Парубій.</p>
      <p>На його думку, порушення кримінальної справи проти Ляшка - це спроба влади залякати здатних протистояти капітуляції України.</p>
      <p>"Влада, напередодні законодавчого впровадження так званої "формули Штайнмайера", зачищає політичне поле. Намагаються залякуванням, киданням за ґрати, арештами, нейтралізувати всіх політиків, які здатні протистояти капітуляції. Але ця влада повинна добре пам'ятати - мільйони українців їй зачистити не вдасться", - написав Парубій.</p>
      <blockquote>6 листопада в VIP-терміналі аеропорту "Бориспіль" лідер "Радикальної партії" Олег Ляшко влаштував бійку з народним депутатом Андрієм Герусом, якого він звинуватив у імпорті російської електроенергії, який був відновлений завдяки внесеній нардепом поправці до закону.<br/>18 листопада Бориспільська місцева прокуратура повідомила про підозру колишньому нардепу Олегу Ляшко за бійку з чинним парламентарієм Андрієм Герусом в аеропорту "Бориспіль". До суду направили клопотання про обрання Ляшку запобіжного заходу у вигляді утримання під вартою без альтернативи внесення застави.<br/>19 листопада суд прийняв рішення відпустити Ляшка на поруки народних депутатів.</blockquote>
    </article>
  </body>
</html>