<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/numarul-persoanelor-internate-dupa-dezinsectia-din-timisoara-a-ajuns-la-45-20096713"/>
    <meta property="og:site_name" content="Cancan.ro"/>
    <meta property="article:published_time" content="2019-11-20T19:23:15+00:00"/>
    <meta property="og:title" content="Numărul persoanelor internate după dezinsecția din Timișoara a ajuns la 45"/>
    <meta property="og:description" content="Numărul persoanelor internate după dezinsecția din Timișoara este în creștere. Dacă la ora 11 erau anunțate 40 de persoane internate, la această oră sunt"/>
  </head>
  <body>
    <article>
      <h1>Numărul persoanelor internate după dezinsecția din Timișoara a ajuns la 45</h1>
      <address><time datetime="2019-11-20T19:23:15+00:00">20 Nov 2019, 19:23</time> by <a rel="author">A.N.</a></address>
      <p>
        <b>Numărul persoanelor internate după dezinsecția din Timișoara este în creștere. Dacă la ora 11 erau anunțate 40 de persoane internate, la această oră sunt 45.</b>
      </p>
      <p>Reprezentanții ISU Timiș spun că ultimul bilanț al persoanelor internate a ajuns la 45. Astfel, la Spitalul Județean sunt 10 adulți internați, la Spitalul Municipal 3 adulți internați, iar la Spitalul „Louis Turcanu” 32 de copii.</p>
      <p>Miercuri dimineață, cinci persoane dintre cele evacuate în Timișoara, după deratizare, au cerut ajutor medical, după ce s-au simțit rău, respectiv o mamă cu 2 copii de 12 și 14 ani, un alt adult și încă un copil de 11 ani. Toate cele 5 persoane locuiau în blocul de pe strada Miorița nr. 8 din Timișoara, evacuat luni.</p>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Procurorii au stabilit că suspectul este reprezentant al unei societăți care a făcut deratizarea, care a folosit un insecticid denumit „Delicia – GASTOXIN”, ce are în compoziție fosfură de aluminiu, o substanţă foarte toxică, cu efecte letale în caz de inhalare. Patronul societății a fost reținut pentru vătămare corporală din culpă, ucidere din culpă și trafic de produse sau substanțe toxice.</p>
      <p>Călin Stăiculescu, avocatul acestuia, a declarat, pentru MEDIAFAX, că patronul firmei de deratizare din Timişoara a cumpărat substanțele folosite de la „o cunoștință”, fără documente.</p>
      <p>Ministerul Sănătății a constituit o Comisie de analiză după cazul de la Timișoara, fiind luată decizia de verificare a activității DSP privind societățile de deratizare. Ministrul Victor Costache a cerut modificarea legislației ca direcțiile de sănătate publică să certifice utilizarea biocidelor.</p>
      <p>Patronul firmei care a făcut deratizările în cele două blocuri de locuințe evacuate în Timișoara a fost arestat pentru 30 de zile.</p>
    </article>
  </body>
</html>