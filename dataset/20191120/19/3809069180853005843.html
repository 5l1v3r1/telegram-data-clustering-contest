<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/champions-league/article/1416886/haralampidis-eimaste-oloi-stin-idia-selida"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T19:46:16+00:00"/>
    <meta property="og:title" content="Χαραλαμπίδης: «Είμαστε όλοι στην ίδια σελίδα»"/>
    <meta property="og:description" content="Ο Κώστας Χαραλαμπίδης αναφέρθηκε στο επίπεδο αφοσίωσης των παικτών του αλλά και στον ρόλο της άμυνας στη νίκη επί της Σαραγόσα."/>
  </head>
  <body>
    <article>
      <h1>Χαραλαμπίδης: «Είμαστε όλοι στην ίδια σελίδα»</h1>
      <h2>Ο Κώστας Χαραλαμπίδης αναφέρθηκε στο επίπεδο αφοσίωσης των παικτών του αλλά και στον ρόλο της άμυνας στη νίκη επί της Σαραγόσα.</h2>
      <address><time datetime="2019-11-20T19:46:16+00:00">20 Nov 2019, 19:46</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο προπονητής του ΠΑΟΚ είπε αρχικά ότι… «θέλω να συγχαρώ τους παίκτες μου για την προσπάθεια και τη συγκέντρωση που είχαν για 40 λεπτά αλλά και τους φιλάθλους μας που ήρθαν και μας υποστήριξαν να ξεπεράσουμε τα προβλήματα που είχαμε απέναντι σε μία πολύ καλή ομάδα όπως η Σαραγόσα. Η ομάδα έχει συγκεκριμένα χαρακτηριστικά ως προς τις δυνατότητες των παιδιών. Θέλουμε να τα εκμεταλλευτούμε. Αν αυτό σημαίνει ότι θα πρέπει να βάζουμε 90 πόντους θα το κάνουμε. Είναι σημαντικό το κομμάτι της άμυνας, όσο κι αν δεν φαίνεται από τους 78 που δεχτήκαμε, το ματς άνοιξε στο τέλος. Τα παιδιά έπαιξαν συγκεντρωμένα, με βάση αυτά που θέλαμε. Ένα κομμάτι της νίκης ανήκει στην άμυνα».</p>
      <p>Αναφέρθηκε στην εξέλιξη της ομάδας κι εκεί στάθηκε στην αφοσίωση των παικτών του. «Σκεπτόμουν το επόμενο διήμερο και τριήμερο. Δεν βλέπω μακριά. Υπάρχουν υποχρεώσεις και πρόγραμμα απαιτητικό. Αυτό που είπα στα παιδιά είναι να μείνουν συγκεντρωμένοι και να μην γιορτάσουν τη νίκη αλλά να γιορτάσουν διπλά το Σάββατο. Ζήτησα απόλυτη συγκέντρωση για το ματς που είναι σημαντικό και θα καθορίσει την προσπάθεια μας στο Πρωτάθλημα. Αν μιλήσω γι' αυτά που χρειάζονται βελτίωση θα πω πολλά. Δεν αλλάζουν πολλά σε δύο εβδομάδες. Εχω να κάνω με γκρουπ παιδιών που είναι εξαιρετικά και είμαστε στην ίδια σελίδα. Προσπαθώ να καθορίσω ξεκάθαρους ρόλους αλλά αυτά είναι διαδικασία που τρέχει συνεχώς. Πρέπει να τα κάνουμε μέσα από τους αγώνες».</p>
      <p>Αναφέρθηκε στην ψυχολογία των παικτών του αλλά και στην ενέργειά τους ενόψει του επόμενου αγώνα. «Η νίκη μας βοηθάει και τα αποτελέσματα τονώνουν την αυτοπεποίθηση της ομάδας για να βλέπουν ότι η δουλειά τους πιάνει τόπο. Σε ότι αφορά την ενέργεια, εδώ είμαστε για να τους παρέχουμε ότι μπορούμε στο μέτρο του δυνατού. Έχουμε έναν γυμναστή που βοηθάει και συζητάμε συνέχεια. Θεωρώ ότι θα παρουσιαστούμε με την ίδια ενέργεια και το Σάββατο».</p>
    </article>
  </body>
</html>