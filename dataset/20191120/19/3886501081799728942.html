<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119586-britanski-princ-endru-se-povlaci-sa-javnih-duznosti-zbog-povezanosti-s-epstajnom?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T19:15:03+00:00"/>
    <meta property="og:title" content="Britanski princ Endru se povlači sa javnih dužnosti zbog povezanosti s Epstajnom"/>
    <meta property="og:description" content="Britanski princ Endru objavio je da se povlači sa javnih dužnosti &quot;u doglednoj budućnosti&quot; posle skandala koji je izbio zbog njegove povezanosti s američkim milijarderom osudjenim za seksualne prestupe Džefrijem Epstajnom.Endru (59), vojvoda od Jorka, rekao je da su njegove veze s Epstajnom postale prevelik teret za kraljevsku porodicu, navodi Bi-Bi-Si (BBC).On je u izjavi naveo da duboko saoseća s Epstajnovim žrtvama i &quot;svakim ko je pogodjen&quot; i dodao da je od kraljice Elizabete Druge dobio dozvolu za povlačenje s javnih dužnosti.Endru se odlučio za povlačenje posle salve kritika upućenih na njegov račun pošto je u subotu dao intervju za BBC.On je u tom intervjuu rekao da je Epstajna upoznao 1999. godine, dok se u pismu koje je 2011. Bakingemska palata poslala listu Tajms navodi da su se njih dvojica upoznali početkom devedesetih godina.U intervjuu za BBC Endru je kazao da je Epstajna &quot;upoznao preko njegove devojke 1999. godine&quot;, što se odnosilo na Gislejn Meksvel, koja je bila prijateljica britanskog princa…"/>
  </head>
  <body>
    <article>
      <h1>Britanski princ Endru se povlači sa javnih dužnosti zbog povezanosti s Epstajnom</h1>
      <address>
        <time datetime="2019-11-20T19:15:03+00:00">20 Nov 2019, 19:15</time>
      </address>
      <slideshow>
        <figure>
          <img src="https://static.beta.rs/thumbs/e26177b7.568x371.jpg"/>
        </figure>
        <figure>
          <img src="https://static.beta.rs/thumbs/19a1c828.439x371.jpg"/>
        </figure>
        <figure>
          <img src="https://static.beta.rs/thumbs/eb716c6e.519x371.jpg"/>
        </figure>
      </slideshow>
      <p>Britanski princ Endru objavio je da se povlači sa javnih dužnosti "u doglednoj budućnosti" posle skandala koji je izbio zbog njegove povezanosti s američkim milijarderom osudjenim za seksualne prestupe Džefrijem Epstajnom.<br/><br/>Endru (59), vojvoda od Jorka, rekao je da su njegove veze s Epstajnom postale prevelik teret za kraljevsku porodicu, navodi Bi-Bi-Si (BBC).<br/><br/>On je u izjavi naveo da duboko saoseća s Epstajnovim žrtvama i "svakim ko je pogodjen" i dodao da je od kraljice Elizabete Druge dobio dozvolu za povlačenje s javnih dužnosti.<br/><br/>Endru se odlučio za povlačenje posle salve kritika upućenih na njegov račun pošto je u subotu dao intervju za BBC.<br/><br/>On je u tom intervjuu rekao da je Epstajna upoznao 1999. godine, dok se u pismu koje je 2011. Bakingemska palata poslala listu Tajms navodi da su se njih dvojica upoznali početkom devedesetih godina.<br/><br/>U intervjuu za BBC Endru je kazao da je Epstajna "upoznao preko njegove devojke 1999. godine", što se odnosilo na Gislejn Meksvel, koja je bila prijateljica britanskog princa od kad je bila studentkinja.<br/><br/>Pismo iz 2011. je objavljeno pošto je Tajms javio da postoji fotografija na kojoj je Endru sa 17-godišnjom Virdžinijom Djufre, tada Roberts, koja je kasnije svedočila da je bila primorana da ima seksualni odnos s njim.<br/><br/>Vojvoda od Jorka godinama negira da je s njom imao bilo kakav seksualni kontakt ili vezu, ali je došao pod novi pritisak posle Epstajnovog hapšenja i samoubistva, letos u Njujorku.<br/><br/>Djufre je izjavila da ju je Epstajn vodio po svetu svojim privatnim avionima da bi imala seks s moćnim ljudima, i navela da je s Endruom imala seksualne susrete 2001. godine, kada je imala 17 godina.<br/><br/>Endru je u intervjuu za BBC rekao da žali što nije prekinuo veze s Epstajnom 2008. kada se milijarder izjasnio krivim za regrutovanje maloletnice za prostituciju na Floridi, na osnovu dogovora sa sudom na osnovu kojeg je dobio 13 meseci zatvora i bio registrovan kao seksualni prestupnik.</p>
    </article>
  </body>
</html>