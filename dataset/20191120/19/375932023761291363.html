<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/devizapiac/gyengult-a-juan-erosodtek-a-kotvenyek-az-amerikai-hongkong-torveny-hatasara-2-1882119/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T19:58:00+00:00"/>
    <meta property="og:title" content="Gyengült a jüan, erősödtek a kötvények az amerikai Hongkong-törvény hatására"/>
    <meta property="og:description" content="Az amerikai szenátus Hongkongot védő törvénye új feszültséget okozott Washington és Peking között."/>
  </head>
  <body>
    <article>
      <h6 class="kicker">Új front nyílt az amerikai–kínai háborúban, amely már nem csak a kereskedelemről szól</h6>
      <h1>Gyengült a jüan, erősödtek a kötvények az amerikai Hongkong-törvény hatására</h1>
      <address><time datetime="2019-11-20T19:58:00+00:00">20 Nov 2019, 19:58</time> by <a rel="author">Pető Sándor</a></address>
      <h4>Gyengült a jüan, miután az amerikai szenátus Hongkongot védő törvénye új feszültséget okozott Washington és Peking között. A kínai állampapírpiac, amelyen eladási hullámok söpörtek végig az ősszel, kedvezően reagált.</h4>
      <p>Félhavi mélypontra lökte a jüant a hongkongi zavargások miatt Kína és az Egyesült Államok között keletkezett feszültség. Az elmúlt hetekben szárnyaltak a világ tőzsdeindexei, mivel nőni látszott az amerikai–kínai kereskedelmi tárgyalások sikeres befejezésének esélye. Tegnapra azonban elromlott a hangulat. Az amerikai szenátus törvényt fogadott el a hongkongi demokrácia védelmében, amely – ha Trump elnök is aláírja – büntetőintézkedéseket vonhat maga után, és érzékenyen érintheti Hongkong mint globális pénzügyi központ státuszát.</p>
      <p>Kína dühödten reagált:</p>
      <aside>a külügyi szóvivő a nemzetközi normák megsértésének nevezte a törvényt, s kísérletnek az erőszakos hongkongi elemek tisztára mosdatására.</aside>
      <p>A piacokon úgy értelmezték: új front nyílt, és megint bizonytalanná vált, mikor érhet véget a kereskedelmi háború.</p>
      <p>A részvények hátráltak a nemzetközi piacon, a biztonságos állampapírok erősödtek. A kínai jüant pillanatnyilag jobban megviselték a történtek, mint a dollárt:</p>
      <aside>november eleje óta a leggyengébb szintjét érte el a zöldhasú ellen, 7,038 körül jegyezték.</aside>
      <p>Gyengülését egyértelműen a külpolitikai feszültség okozta, arra viszont egyáltalán nem reagált, hogy a kínai jegybank (PBOC) lejjebb vitte fő kamatát: az egy- és az ötéves hitel referenciakamata is öt bázisponttal csökkent, 4,15, illetve 4,80 százalékra.</p>
      <figure>
        <img src="https://www.vg.hu/wp-content/uploads/2019/11/yuanAFP.jpg"/>
        <figcaption>Fotó: AFP</figcaption>
      </figure>
      <p>A vágás nem volt meglepő: a bank az utóbbi hetekben már öt bázisponttal csökkentette két másik kamatát is. A kínai állampapírpiac, amelyen eladási hullámok söpörtek végig az ősszel, mindháromszor nagyot erősödött. A tízéves kötvény vételi hozama szerdán 3,25 százalékról 3,2 százalék alá süllyedt. (Október végén még 3,33 százalékon, öt hónapos csúcsponton állt.) A PBOC a bankok kötelező tartalékrátáját is csökkentheti.</p>
      <p>A lassuló gazdaságot a felpörgő infláció ellenére is támogató monetáris lazítás nem rázta meg nagymértékben a jüant: a rossz washingtoni hírek hatására sem közelítette meg a szep­temberben 7,18-os szinteket elérő, majdnem tizenkét éves mélypontot.</p>
      <p>
        <i>A teljes cikket a Világgazdaság csütörtöki számában olvashatja!</i>
      </p>
    </article>
  </body>
</html>