<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111604"/>
    <meta property="og:site_name" content="MGR Online"/>
    <meta property="article:published_time" content="2019-11-20T19:15:00+00:00"/>
    <meta property="og:title" content="เจ็บปวดยิ่งกว่าโดนเชือด วันที่ “ธนาธร” ถูกมวลชนลอยแพ !?"/>
    <meta property="og:description" content="สำหรับ ธนาธร จึงรุ่งเรืองกิจ ในวันนี้ ถือว่าเจ็บปวดยิ่งกว่าโดนเชือด เพราะเหมือนกับการถูกมวลชนลอยแพ หมดอนาคต ก่อนเวลาอันควร ที่สำคัญในทางการเมืองหากใช้ “กุนซือ” ที่อ่อนด้อยประสบการณ์ มันก็ต้องมีชะตากรรมอย่างที่เห็น เพราะสถานะของบุค"/>
  </head>
  <body>
    <article>
      <h1>เจ็บปวดยิ่งกว่าโดนเชือด วันที่ “ธนาธร” ถูกมวลชนลอยแพ !?</h1>
      <address><time datetime="2019-11-20T19:15:00+00:00">20 Nov 2019, 19:15</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011547001.JPEG"/>
      </figure>
      <p><b>เมืองไทย 360 องศา</b><br/><br/><br/><br/><b>ก็ถือว่าจบสิ้นไปแล้วในทางการเมืองสำหรับ ธนาธร จึงรุ่งเรืองกิจ ที่เพิ่งถูกศาลรัฐธรรมนูญวินิจฉัยให้สิ้นสภาพ ส.ส.เนื่องจากมีคุณสมบัติต้องห้ามตามรัฐธรรมนูญจากกรณีถูกร้องเรื่องการถือหุ้นสื่อ บริษัทวี-ลัค มีเดีย จำกัด โดยศาลได้ชี้ให้เห็นว่าข้ออ้างของ ผู้ถูกร้องคือ ธนาธร ที่ยกมาทั้งหมดนั้นฟังไม่ขึ้น</b><br/><br/>เอาเป็นว่ารายละเอียด และการสรุปคำวินิจฉัยของศาลรัฐธรรมนูญที่อธิบายเป็นข้อๆอย่างชัดเจนว่ามีที่มาที่ไปอย่างไรบ้างจะตามมา ไม่ใช่มโนหรือคิดเองเออเอง หรือไม่ได้เกี่ยวกับการที่ทำตัวเป็นนักต่อต้านคณะรักษาความสงบแห่งชาติ(คสช.) หรือผู้มีอำนาจตามที่ชอบอ้างมาก่อนหน้านี้แต่อย่างใด<br/><br/>ดังนั้นเมื่อพิจารณาจากคำวินิจฉัยของศาลรัฐธรรมนูญแล้วสรุปก็คือ ธนาธร จึงรุ่งเรืองกิจ สิ้นสภาพการเป็น ส.ส.มาตั้งแต่วันที่ 23 พฤษภาคม 2562 นับตั้งแต่วันที่ศาลรัฐธรรมนูญมีมติรับคำร้องของคณะกรรมการการเลือกตั้ง(กกต.) และวันที่ทำให้ ส.ส.ว่างลงคือตั้งแต่วันที่ 20 พฤศจิกายน 2562 อันเป็นวันที่ศาลรัฐธรรมนูญอ่านคำวินิจฉัยในกรณีดังกล่าว<br/><br/>ก็เป็นอันว่าจบสำหรับการเป็น ส.ส.ของ ธนาธร ที่ถือว่าเป็น “ดาบแรก” ซึ่งก็ไม่ได้เหนือความคาดหมาย หากพิจารณาจากพยานหลักฐานและแนวทางการต่อสู้ของพวกเขาในช่วงที่ผ่านมา เพราะทุกอย่างล้วนเป็นเอกสารทางราชการที่ต้องบันทึกวันเวลากันชัดเจนที่ใช้อ้างอิงปฏิเสธกันยาก อย่างไรก็ดีนี่เป็นเพียง “ดาบแรก” เท่านั้นที่เขาต้องเจอ เพราะหลังจากนี้จะต้องกับ “ดาบสอง” ที่น่าจะสาหัสยิ่งกว่า เพราะนั่นหมายถึงการเสี่ยงคุกตั้งแต่ 1-10 ปี และถูกตัดสิทธิ์ทางการเมืองอีกไม่เกิน 20 ปี รวมไปถึงค่าปรับตั้งแต่ 2 หมื่นบาทถึง 2 แสนบาท หากมีการพิสูจน์ความผิดตามมาตรา 151 ที่ระบุว่าผู้ใดรู้อยู่แล้วว่า ไม่มีสิทธิสมัครรับเลือกตั้ง เนื่องจากขาดคุณสมบัติ หรือมีลักษณะต้องห้ามไม่ให้ใช้สิทธิสมัครรับเลือกตั้งเป็น ส.ส.ได้สมัครรับเลือกตั้งหรือทำหนังสือยินยอมให้พรรคการเมืองเสนอรายชื่อ เพื่อสมัครรับเลือกตั้งแบบบัญชีรายชื่อ ซึ่งคณะกรรมการการเลือกตั้ง (กกต.) จะต้องเสนอเรื่องศาลฎีกาแผนกคดีเลือกตั้งต่อไปหลังจากนี้ต่อไป<br/><br/>ซึ่ง “ดาบสอง”ที่ว่านี่แหละหนาวยิ่งกว่า เพราะนอกจากเจ้าตัวจะเสี่ยงกับคุกตะรางและการถูกตัดสิทธิ์ทางการเมืองยาวนานแล้ว พรรคอนาคตใหม่ยังเสี่ยงต่อการถูกยุบพรรคตามมาอีกด้วย เพราะ ธนาธร จึงรุ่งเรืองกิจ ในฐานะหัวหน้าพรรคได้เซ็นต์รับรองให้ลูกพรรคได้สมัครรับเลือกตั้งอีกด้วย แม้ว่าในเวลานี้เขายังเป็นหัวหน้าพรรคอนาคตใหม่อยู่ก็ตาม ตราบใดที่ กกต.ยังไม่ได้ยื่นคำร้องไปถึงศาลฎีกาฯและจนกว่าศาลจะตัดสินออกมา<br/><br/>นี่ว่ากันเฉพาะคดีถือหุ้นสื่อเรื่องเดียวก่อน ยังไม่นับเรื่องการปล่อยกู้ให้กับพรรคอนาคตใหม่ จำนวน 191 ล้านบาท ที่คดีเริ่มเดินหน้าแล้ว เมื่อล่าสุดทางคณะกรรมการการเลือกตั้ง(กกต.) ได้ส่งหนังสือให้พรรคอนาคตใหม่ส่งเอกสารชี้แจงมาโดยด่วน เรื่องนี้ก็เป็นเรื่องใหญ่ เพราะเสี่ยงกระทบกับพรรคถึงขั้นยุบพรรคเลยทีเดียว จากกรณีที่มีการบริจาค หรือการให้เงินกับพรรคการเมืองเกิน 10 ล้านบาทต่อปี ซึ่งเรื่องนี้ก็เป็นอีกเรื่องที่ไม่ได้เกี่ยวข้องกับการที่ไปต่อต้าน คสช.หรือผู้มีอำนาจใดๆเลย แต่เป็นเพราะเขาต้องการ “โชว์” ออกมาเอง ก็ต้องต่อสู้กันไป และเชื่อว่าอีกไม่นานก็จะสรุปผลออกมา ก็ต้องว่ากันไป<br/><br/>อย่างไรก็ดีสิ่งที่ต้องการ “โฟกัส” ให้เห็นเป็นการเฉพาะในวันที่ ธนาธร จึงรุ่งเรืองกิจ ถูกศาลรัฐธรรมนูญวินิจฉัยกรณีถือหุ้นสื่อ ทั้งในช่วงก่อนและหลังมีคำวินิจฉัยออกมาก็คือ “พลังมวลชน” ที่ออกมาให้กำลังใจ หรือการสร้างบรรยากาศการเพื่อแสดงพลังออกมาก่อนหน้านี้ มีการแสดงออกมาให้เห็นชัดได้เลยว่าเขา “ถูกโดดเดี่ยว”<br/><br/>สัญญาณที่แสดงออกมาให้เห็นก็น่าจะเริ่มมาตั้งแต่วันที่ 16 พฤศจิกายน ที่มีการจัดงาน รวมพลัง “คนอยู่ไม่เป็น” ที่แม้ว่าจะมีคนไปร่วมนับพันคน แต่หากวัดกันตามกระแสแล้วก็ต้องพูดกันตรงๆว่ามัน “จืดชืด” กร่อยมาก ความหมายก็คือ “ปลุกไม่ขึ้น” จะเรียกอย่างนั้นก็ได้<br/><br/>และที่น่าสังเกตก็คือ ในซีกของมวลชนจากพรรคเพื่อไทย ในเครือข่าย ทักษิณ ชินวัตร ทั้งหมด ไม่ว่าจะเป็นพวกนักการเมือง แกนนำคนเสื้อแดง ที่ “วางเฉย” เงียบกริบ ไม่มีใครออกมาให้ความเห็นช่วยเหลือ ธนาธร เลยแม้แต่คนด้วย ในทางตรงกันข้ามกลับมีการออกมาพูดจากระแนะกระแน หรือมีแนวร่วมคนเสื้อแดงผู้สนับสนุนบางคนที่ถึงขั้น “ด่ายับ” กันเลยก็มี<br/><br/>ซึ่งสาเหตุมันก็คาดเดาได้ไม่ยาก เพราะการเติบโตของ ธนาธร จึงรุ่งเรืองกิจ และพรรคอนาคตใหม่มากเท่าไหร่ อีกด้านหนึ่งมันก็ทำให้อีกฝ่ายนั้นเตี้ยลงลงไปนั่นแหละ และที่ “แตกหัก” ชัดเจนก็คือหลังจากที่ ธนาธร ได้ “เหยียบ” ทักษิณ ชินวัตร กลางศาลรัฐธรรมนูญ เมื่อครั้งที่มีการไต่สวนพยานฝ่ายผู้ถูกร้องก่อนหน้านี้นั่นแหละ ถือว่าทุกอย่างได้ขาดผึงลงไปทันที เหมือนกับถึงเวลาที่ต้องแยกกันเดินแบบทางใครทางมันเร็วกว่ากำหนดด้วยซ้ำไป<br/><br/>สิ่งที่เห็นในวันนี้จึงเหลือแค่มวลชนที่หลงใหลได้ปลื้มในสิ่งที่เรียกว่า “พ่อของฟ้า” เป็นการเฉพาะ ก็ว่าได้ ขณะที่อีกด้านหนึ่งมันก็เหมือนกับการถูก “ลอยแพ” จากอีกฝ่าย ทำให้พลังในการต่อรองแทบไม่เหลือเลย ประกอบกับนี่เป็นยุค 4.0 เป็นยุคโซเชียล ที่หลักฐานทุกอย่างมันพิสูจน์ให้เห็นได้ง่ายว่าของจริงหรือของปลอม ต่างกับยุค ทักษิณ ในคดี “ซุกหุ้น”ที่ตอนนั้นยังเป็นของแปลกใหม่ไม่เคยเจอมาก่อน แรงกดดันจึงมีมหาศาล แต่ในที่สุดก็พิสูจน์กันได้ไม่ยาก แม้จะต้องใช้เวลาบ้างก็ตาม<br/><br/><b>ดังนั้น สำหรับ ธนาธร จึงรุ่งเรืองกิจ ในวันนี้ ถือว่าเจ็บปวดยิ่งกว่าโดนเชือด เพราะเหมือนกับการถูกมวลชนลอยแพ หมดอนาคต ก่อนเวลาอันควร ที่สำคัญในทางการเมืองหากใช้ “กุนซือ” ที่อ่อนด้อยประสบการณ์ มันก็ต้องมีชะตากรรมอย่างที่เห็น เพราะสถานะของบุคคลสาธารณะมันไม่เหมือนกับเป็นนักกิจกรรมทางสังคมที่ไม่ถูกตรวจสอบแบบละเอียดยิบแบบนี้ !!</b></p>
    </article>
  </body>
</html>