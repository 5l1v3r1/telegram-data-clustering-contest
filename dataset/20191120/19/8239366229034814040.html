<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/chleny_tsvk_rozpochaly_navchalnyy_vizyt_do_norvegii_331249.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T19:06:00+00:00"/>
    <meta property="og:title" content="Члени ЦВК розпочали навчальний візит до Норвегії"/>
    <meta property="og:description" content="Як інформують у прес-службі ЦВК, делегація Центральної виборчої комісії на чолі з Головою Комісії Олегом Діденком розпочала навчальний візит до Королівства Норвегія."/>
  </head>
  <body>
    <article>
      <h1>Члени ЦВК розпочали навчальний візит до Норвегії</h1>
      <h2>Як інформують у прес-службі ЦВК, делегація Центральної виборчої комісії на чолі з Головою Комісії Олегом Діденком розпочала навчальний візит до Королівства Норвегія.</h2>
      <address>
        <time datetime="2019-11-20T19:06:00+00:00">20 Nov 2019, 19:06</time>
      </address>
      <p>Його головною метою стане вивчення кращих практик застосування електронних систем документообігу.</p>
      <p>20 листопада під час перебування у Міністерстві місцевого самоврядування та модернізації цієї скандинавської країни обговорювалися поточні процедури електронного документообігу, функції вищого керівництва відомства у системі е-документообігу та процедури розгляду справ. Йшлося також про комунікацію міністерства з іншими органами влади та муніципалітетами. Окремою темою обговорення стали питання запобігання ризикам гендерної дискримінації на рівні цього відомства, серед яких, зокрема, були положення про гендерну збалансованість та гендерна стратегія.</p>
      <p>Також членам ЦВК була презентована Норвезька державна організація з безпеки та електронних сервісів (G.S.S.O). Зокрема, вони ознайомилися зі звичайною електронною системою документообігу, що застосовується в державних установах країни.</p>
      <p>Корисною стала робоча зустріч і з представниками Директорату Виборів Міністерства місцевого врядування та модернізації Норвегії. Українську делегацію детально поінформували про електронну систему документообігу в зазначеній структурі. А також – презентували портал "Вибори посадових осіб" та ознайомили із системами підтримки користувачів під час виборів.</p>
      <p>У щільному робочому графіку члени ЦВК знайшли час й для спілкування з представниками місцевого громадянського суспільства. Так, вельми насиченим було фахове спілкування двох сторін щодо особливостей спостереження за виборами, моніторингу фінансів політичних партій. Крім того, в рамках зустрічі з громадською організацією "Норвезький Гельсинський Комітет" відбувся плідний обмін думками і досвідом щодо використання у виборчих кампаніях Інтернету та соціальних мереж. При цьому особливу зацікавленість викликала тема "fake news" та проблеми поширення достовірної інформації на виборах.</p>
      <p>У наступні дні для української делегації заплановано обговорення цілої низки інших актуальних питань в розширеному форматі з показом практик застосування під час візиту до муніципалітету столиці країни – міста Осло. Також передбачено тривале спілкування з директором Норвезької державної організації з безпеки та електронних сервісів Рором Торном по різноманітним напрямкам, що входять до сфери його відповідальності.</p>
      <p>Захід організовано за сприяння Координатора проектів ОБСЄ в Україні.</p>
    </article>
  </body>
</html>