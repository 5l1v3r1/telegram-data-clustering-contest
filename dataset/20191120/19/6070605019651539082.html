<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Empresaris-Valencia-negar-se-Compromis-castella_0_2347565424.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T19:08:39+00:00"/>
    <meta property="og:title" content="Una vintena d'empresaris marxen d'un debat a València després que un diputat de Compromís es negués a parlar en castellà"/>
    <meta property="og:description" content="Josep Nadal s'ha ofert a resoldre els dubtes a aquells que no entenguessin la seva intervenció"/>
  </head>
  <body>
    <article>
      <h1>Una vintena d'empresaris marxen d'un debat a València després que un diputat de Compromís es negués a parlar en castellà</h1>
      <h2>Josep Nadal s'ha ofert a resoldre els dubtes a aquells que no entenguessin la seva intervenció</h2>
      <address>
        <time datetime="2019-11-20T19:08:39+00:00">20 Nov 2019, 19:08</time>
      </address>
      <p>Una vintena d'empresaris de diverses comunitats autònomes han marxat aquest dimecres d'una taula de debat en el marc del Congrés d'Àrees Empresarials de la Federació de Polígons Empresarials de la Comunitat Valenciana (Fepeval) després que el diputat de Compromís, Josep Nadal, es negués a fer la seva intervenció en castellà.</p>
      <p>Així ho han explicat a Europa Press fonts coneixedores del que ha passat, que han relatat que al voltant de 20 empresaris procedents de diverses autonomies han deixat la taula de debat molestos amb l'actitud del parlamentari, que participava juntament amb diputats d'altres formacions polítiques en una taula debat oberta sobre la llei 14/2018 de 5 de juny d'Àrees Industrials de la Comunitat Valenciana. Diversos empresaris valencians també s'han absentat en "solidaritat" amb els seus col·legues.</p>
      <p>Nadal, que intervenia en qualitat de president de la comissió d'Indústria de les Corts en una taula en què participaven empresaris de Múrcia, la Rioja, Castella-la Manxa, Castella i Lleó, Madrid, Astúries, Catalunya i les Canàries, davant la petició d'un dels assistents que parlés en castellà, ha proposat quedar-se després de la seva intervenció el temps que fos necessari per resoldre qualsevol dubte als empresaris que no haguessin entès les seves paraules. No obstant això, al voltant de 20 empresaris han declinat aquesta opció i han optat per marxar.</p>
      <p>La decisió de Nadal ha estat criticada pel portaveu d'indústria del Partit Popular, Felipe Carrasco, que participava en la taula de debat, que ha acusat Compromís de ser "el pitjor ambaixador per atraure inversions i ocupació en la Comunitat Valenciana". Carrasco ha qualificat de "vergonyós" i d'"espectacle" el comportament del diputat de la coalició valencianista. </p>
      <p>Per la seva banda, el portaveu de Ciutadans a les Corts, Toni Cantó, ha publicat un missatge en el seu compte de Twitter en què ha acusat Nadal de "menystenir professionals que recorren tot el país parlant-los en una llengua que no entenen". Per a Cantó, l'actuació del diputat de Compromís és d'"absoluta falta de respecte" i una mostra de "sectarisme".</p>
      <figure>
        <iframe data-src="https://twitter.com/Tonicanto1/status/1197160057290547201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Josep Nadal ha rebutjat les acusacions i, també mitjançant el seu compte a la xarxa social de Twitter, ha afirmat que no farà declaracions sobre el tema per no engrandir "polèmiques estèrils".</p>
      <figure>
        <iframe data-src="https://twitter.com/JRNadal/status/1197174376044605440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>