<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/world/ektakti-synodos-tou-aravikou-syndesmou-gia-tin-anagnorisi-ton-israilinon-oikismon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T19:00:36+00:00"/>
    <meta property="og:title" content="Έκτακτη σύνοδος του Αραβικού Συνδέσμου για την αναγνώριση των ισραηλινών οικισμών"/>
    <meta property="og:description" content="Η Σαουδική Αραβία απορρίπτει τη νέα αμερικανική θέση, η οποία δεν θεωρεί παράνομους πλέον τους ισραηλινούς οικισμούς στην κατεχόμενη Δυτική Όχθη."/>
  </head>
  <body>
    <article>
      <h1>Έκτακτη σύνοδος του Αραβικού Συνδέσμου για την αναγνώριση των ισραηλινών οικισμών</h1>
      <h2>Η Σαουδική Αραβία απορρίπτει τη νέα αμερικανική θέση, η οποία δεν θεωρεί παράνομους πλέον τους ισραηλινούς οικισμούς στην κατεχόμενη Δυτική Όχθη.</h2>
      <address><time datetime="2019-11-20T19:00:36+00:00">20 Nov 2019, 19:00</time> by <a rel="author">ΤοΒΗΜΑ Team</a></address>
      <p>Έκτακτη σύνοδος θα διεξαχθεί τη Δευτέρα στον Αραβικό Σύνδεσμο για το θέμα της ανακοίνωσης από τις ΗΠΑ ότι δεν θεωρούν πλέον παράνομους τους ισραηλινούς οικισμούς στην κατεχόμενη Δυτική Όχθη κατά παράβαση του διεθνούς δικαίου, ανακοίνωσε σήμερα ο παναραβικός οργανισμός.</p>
      <p>Την ίδια ώρα, η Σαουδική Αραβία ανακοίνωσε ότι απορρίπτει εντελώς την ανακοίνωση της Ουάσινγκτον για τους ισραηλινούς οικισμούς στη Δυτική Όχθη, μετέδωσε το κρατικό πρακτορείο ειδήσεων SPA.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Σύμφωνα με τον Χόσαμ Ζάκι, αναπληρωτή γενικό γραμματέα του Αραβικού Συνδέσμου που έχει την έδρα του στο Κάιρο, διάφορες αραβικές χώρες υποστήριξαν το αίτημα της έκτακτης συνόδου σε επίπεδο υπουργών Εξωτερικών που διατύπωσε η Παλαιστινιακή Αρχή χθες, Τρίτη, μέσω του Παλαιστινίου πρεσβευτή στο Κάιρο και μονίμου αντιπροσώπου της στον Αραβικό Σύνδεσμο, Ντιάμπ αλ-Λουχ.</p>
      <p>Ο Ντιάμπ αλ-Λουχ χαρακτήρισε χθες «παράνομη» τη νέα αμερικανική θέση.</p>
      <p> </p>
      <p>Από την πλευρά του, ο γενικός γραμματέας του Αραβικού Συνδέσμου ‘Αχμεντ Αμπούλ Γέιτ έκρινε χθες ότι η απόφαση της Ουάσινγκτον «θα υπονομεύσει κάθε ειρήνη που βασίζεται στον τερματισμό της κατοχής».</p>
      <h3>Τι συμβαίνει με τους ισραηλινούς οικισμούς στη Δυτική Όχθη</h3>
      <p>Ο επικεφαλής της αμερικανικής διπλωματίας Μάικ Πομπέο ανακοίνωσε τη Δευτέρα αλλαγή στην αμερικανική πολιτική. Ήταν μια από τις πολλές φιλοϊσραηλινές ενέργειες της κυβέρνησης Τραμπ μετά και τη μεταφορά της πρεσβείας των ΗΠΑ στην Ιερουσαλήμ.</p>
      <p>Επειτα από τη μονομερή αναγνώριση της Ιερουσαλήμ ως πρωτεύουσας του Ισραήλ και αυτήν της κυριαρχίας του εβραϊκού κράτους επί των συριακών Υψιπέδων του Γκολάν, η νέα θεαματική απόφαση της κυβέρνησης Τραμπ αντιβαίνει στην αμερικανική διπλωματική παράδοση. Επί τέσσερις δεκαετίες, οι ΗΠΑ θεωρούσαν ότι οι ισραηλινοί οικισμοί αντιβαίνουν στο διεθνές δίκαιο.</p>
      <p>Περισσότεροι από 600.000 Ισραηλινοί ζουν σήμερα σε περισσότερους από 200 οικισμούς στη Δυτική Όχθη και την Ανατολική Ιερουσαλήμ. Με την επέκταση των οικισμών, οι Παλαιστίνιοι βλέπουν να λιγοστεύουν οι πιθανότητες να βρεθεί λύση δύο κρατών, καθώς θέλουν αυτές οι περιοχές να περιλαμβάνονται σε μελλοντικό τους κράτος.</p>
      <p>Το Συμβούλιο Ασφαλείας του ΟΗΕ το 2016 ζήτησε την πλήρη διακοπή της ανέγερσης οικισμών και ενέκρινε απόφαση που αναφέρει χαρακτηριστικά ότι οι ισραηλινοί οικισμοί συνιστούν παραβίαση του διεθνούς δικαίου και μείζον εμπόδιο για την ειρήνη στη Μέση Ανατολή.</p>
      <p> </p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>