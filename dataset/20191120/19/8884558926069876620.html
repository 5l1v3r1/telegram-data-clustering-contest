<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sarec-dogovorili-smo-se-da-nikomur-ni-v-interesu-p"/>
    <meta property="og:site_name" content="Primorske novice"/>
    <meta property="article:published_time" content="2019-11-20T19:02:57+00:00"/>
    <meta property="og:title" content="Šarec: Dogovorili smo se, da nikomur ni v interesu padec vlade"/>
    <meta property="og:description" content="Današnji pogovor koalicijskih partnerjev je bil po oceni premierja Marjana Šarca odkrit in konstruktiven. Kar se tiče predsednikov koalicijskih strank, so po njegovih besedah usklajeni in odločeni, da delajo naprej. “Predvsem smo se dogovorili, da nikomur ni v interesu, da vlada pade,” je dejal predsednik vlade."/>
  </head>
  <body>
    <article>
      <h1>Šarec: Dogovorili smo se, da nikomur ni v interesu padec vlade</h1>
      <address><time datetime="2019-11-20T19:02:57+00:00">20 Nov 2019, 19:02</time> by <a rel="author">STA</a></address>
      <p>
        <b>Današnji pogovor koalicijskih partnerjev je bil po oceni premierja Marjana Šarca odkrit in konstruktiven. Kar se tiče predsednikov koalicijskih strank, so po njegovih besedah usklajeni in odločeni, da delajo naprej. “Predvsem smo se dogovorili, da nikomur ni v interesu, da vlada pade,” je dejal predsednik vlade.</b>
      </p>
      <figure>
        <img src="https://static.primorske.si/foto/highres/gnweb/720591_254-sarec11.jpg"/>
        <figcaption>Marjan Šarec Foto: Leo Caharija</figcaption>
      </figure>
      <p><b>LJUBLJANA</b> &gt; Predsednik vlade <b>Marjan Šarec</b> verjame, da bosta proračuna za prihodnjih dve leti in tudi predlog zakona o njunem izvrševanju v DZ sprejeta. “Če bi zakon o izvrševanju proračuna naknadno padel, potem tudi proračunskih dokumentov nimamo. To bi bilo pa zelo neodgovorno,” je spomnil v izjavi za medije ob robu vrha gospodarstvenikov.</p>
      <p>Ministrstvo za finance je po njegovih besedah v danih razmerah pripravilo optimalen proračun, tudi vlada je svoje opravila: “Ne glede na to, da pri nas fiskalni svet ni nikoli zadovoljen, moram reči, da sta predloga proračunov dobra.” Kot je dodal, pa je “odgovornost poslank in poslancev, da ju sprejmejo, da bomo tudi na državnem nivoju lahko rekli, da gre Slovenija naprej”.</p>
      <p>Šarec na sprejem proračuna ne namerava vezati zaupnice. “Pričakujem, da je dovolj odgovornosti pri vseh, da bosta ta dva proračuna šla skozi. Če se to ne bi zgodilo, pa nima nobenega smisla govoriti, kdo bo odstopil in kdo ne bo. Ker potem se bomo pa morali vsi skupaj vprašati, kaj smo to leto delali. Tako državni zbor kot tudi vlada,” je poudaril premier.</p>
      <p>Dodal je, da so danes na sestanku tudi poudarili, da je vsak predsednik stranke odgovoren za svoje poslanke in poslance. Ne glede na to, da so po ustavi avtonomni v svojih ravnanjih, po besedah Šarca ni odveč pogovor z njimi o odgovornosti do države. “Poslanca ne sme voditi parcialni ali lastni interes, ampak je zdaj interes vseh, da sta proračuna sprejeta in da država lahko deluje naprej,” je še dejal Šarec.</p>
    </article>
  </body>
</html>