<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/20/sydyt-ostavi-v-aresta-zadyrjaniia-s-90-kg-heroin-na-dunav-most.430286"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T19:14:00+00:00"/>
    <meta property="og:title" content="Съдът остави в ареста задържания с 90 кг хероин на &quot;Дунав мост&quot;"/>
    <meta property="og:description" content="Мъжът бил залавян и в Турция с наркотици | Dnes.bg"/>
  </head>
  <body>
    <article>
      <h1>Съдът остави в ареста задържания с 90 кг хероин на "Дунав мост"</h1>
      <h2>Мъжът бил залавян и в Турция с наркотици</h2>
      <address><time datetime="2019-11-20T19:14:00+00:00">20 Nov 2019, 19:14</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Русенският окръжен съд остави за постоянно в ареста 56-годишния шофьор Александър Ю., който на 17 ноември тази година бе задържан на ГКПП "Дунав мост" при Русе с 93,6 кг хероин.</p>
      <p>Наркотикът бе открит в тайник в пода на управлявания от него лекотоварен камион с българска регистрация.</p>
      <p>По първоначална оценка хероинът е на стойност малко повече от 3,7 млн. лева. Това е и най-голямото количество от този вид наркотик, откривано на "Дунав мост" през последните пет години.</p>
      <related>
        <a href="https://www.dnes.bg/stranata/2019/11/18/spipaha-v-kamion-nad-90-kg-heroin-na-stoinost-nad-3-6-mln-lv.429997"/>
      </related>
      <p>Мъжът, който е от хасковско село, е обвинен за опит за контрабанда на високорисково наркотично вещество в особено големи размери. Ако бъде признат за виновен, той може да получи от 15 до 20 години затвор и глоба от 200 000 до 300 000 лева, съобщава БТА.</p>
      <p>На днешното заседание прокурорът по делото Андрей Ангелов заяви, че обвиняемият има и друга криминална проява - в края на декември 2013 г. на граничния пункт "Капъ куле" турските гранични служби открили у мъжа 5,360 кг кокаин, разпределен в прикрепени за тялото му пет пакета. По неофициална информация в Турция той е бил осъден на затвор и е изтърпял наказанието си.</p>
      <p>Мъжът е семеен и има полувисше образование. Досега не е осъждан в България. Наскоро купил лекотоварния камион от Русе и с него извършвал транспортна дейност.</p>
      <p>Откритата на ГКПП "Дунав мост" пратка е пътувала за Западна Европа, като най-вероятно става дума за международен канал за трафик на наркотици.</p>
      <p>Определението може да се обжалва в тридневен срок пред Великотърновския апелативен съд.<br/> </p>
    </article>
  </body>
</html>