<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tiltalt-for-a-ha-gatt-topplos-hjemme/71843313"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T19:34:29+00:00"/>
    <meta property="og:title" content="Tiltalt for å ha gått toppløs hjemme"/>
    <meta property="og:description" content="Advokatene ber om at Tilli Buchanan frifinnes, da de mener Utah-loven diskriminerer kvinner."/>
  </head>
  <body>
    <article>
      <h1>Tiltalt for å ha gått toppløs hjemme</h1>
      <h2>Advokatene ber om at Tilli Buchanan frifinnes, da de mener Utah-loven diskriminerer kvinner.</h2>
      <address><time datetime="2019-11-20T19:34:29+00:00">20 Nov 2019, 19:34</time> by <a rel="author">Marthe Ihle</a></address>
      <p>Tilli Buchanan fra Utah i USA er ifølge flere amerikanske medier, blant annet <a href="https://cbs12.com/news/nation-world/woman-charged-after-being-topless-in-front-of-her-stepchildren-at-home">CBS</a>, tiltalt etter at stebarna på 9, 10 og 13 år skal ha sett henne toppløs hjemme.</p>
      <p>Ifølge kvinnen skal hendelsen ha skjedd for mer enn ett år siden, i hjemmet hun eier sammen med ektemannen - barnas far.</p>
      <p>
        <b>- Jeg var i mitt eget hjem. Mannen min sto der ved siden av meg, også han uten skjorte. Og nå kan jeg bli dømt for det, ikke han, sier Buchanan.</b>
      </p>
      <p>Nå kan hun dømmes for tre tilfeller for å ha opptrådt seksuelt støtende, og kan bli registrert som overgriper, ifølge <a href="https://fox13now.com/2019/11/19/utah-judge-considers-whether-to-strike-down-lewdness-statute-involving-topless-women/">Fox13</a>.</p>
      <p>
        <b>Advokatene mener derimot at hun skal frifinnes, fordi Utah-loven der kvinner som går toppløse offentlig blir sett på som støtende, er diskriminerende.</b>
      </p>
      <p>Ifølge Buchanan satte hun og ektemannen opp gipsvegger i garasjen, da de tok av seg på overkroppen for å unngå å bli støvete og slippe tøy som klødde. Buchanan skal da ha tatt av seg BH-en.</p>
      <p>Ifølge CBS skal barna da ha spurt hvorfor hun ikke hadde på seg tøy på overkroppen. Hun skal da ha svart at alle burde kunne vise hud i sitt eget hjem.</p>
      <p>
        <b>Advokaten ba tirsdag om at kvinnen frifinnes, på bakgrunn av en tidligere dom som mente loven diskriminerer kvinner. Dommen er ventet om noen få måneder.</b>
      </p>
      <p>- Konsekvensene av en domfellelse blir enormt. Det er en del av dette som sier at en kvinne opptrer støtende, mens en mann ikke gjør det i samme situasjon. Det er ikke riktig. Og i et tilfelle som dette, ville ingen forventet det, sier advokaten Leah Farrell.</p>
      <p>Om kvinner går toppløse offentlig i Utah, blir det altså sett på som støtende. Liknende lover finnes i andre amerikanske stater.</p>
      <p>Flere protesterer mot loven, og flere jobber for en endring, nylig da to kvinner saksøkte byen Fort Collins for det de mente var diskriminering, ifølge <a href="https://fox13now.com/2019/09/23/sorry-but-you-cant-go-topless-in-utah-just-yet/">Fox13</a>.</p>
    </article>
  </body>
</html>