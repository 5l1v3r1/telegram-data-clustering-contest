<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562516/alkibiadis-stefanis-gia-prosfygiko-aystira-ta-nea-metra-gia-na-stamatisoyn-oi-roes"/>
    <meta property="og:site_name" content="NOOZ."/>
    <meta property="article:published_time" content="2019-11-20T19:18:00+00:00"/>
    <meta property="og:title" content="Αλκιβιάδης Στεφανής για προσφυγικό: Αυστηρά τα νέα μέτρα για να σταματήσουν οι ροές"/>
    <meta property="og:description" content="Να σταλεί το μήνυμα ότι η Ελλάδα αλλάζει σελίδα στη διαχείριση του προσφυγικού είναι ο στόχος των νέων μέτρων που εξήγγειλε η κυβέρνηση, σύμφωνα με τον Αλκιβιάδη Στεφανή, υφυπουργό Εθνικής Άμυνας και συντονιστή για το Προσφυγικό."/>
  </head>
  <body>
    <article>
      <h1>Αλκιβιάδης Στεφανής για προσφυγικό: Αυστηρά τα νέα μέτρα για να σταματήσουν οι ροές</h1>
      <address>
        <time datetime="2019-11-20T19:18:00+00:00">20 Nov 2019, 19:18</time>
      </address>
      <p>
        <b>Να σταλεί το μήνυμα ότι η Ελλάδα αλλάζει σελίδα στη διαχείριση του προσφυγικού είναι ο στόχος των νέων μέτρων που εξήγγειλε η κυβέρνηση, σύμφωνα με τον Αλκιβιάδη Στεφανή, υφυπουργό Εθνικής Άμυνας και συντονιστή για το Προσφυγικό.</b>
      </p>
      <p>"Τα μέτρα είναι σκληρότερα. <a href="https://www.nooz.gr/greece/1562413/prosfygiko-loyketo-se-moria-kleista-kentra-se-5-nisia-to-schedio-tis-kybernisis"><b>Αυστηρά</b></a>. Θέλουμε να σταματήσουν οι ροές προς τη χώρα μας", τόνισε ο κ. Στεφανής στην τηλεόραση του ΣΚΑΪ, εξηγώντας παράλληλα ότι εκτός από το εξωτερικό, η κυβέρνηση θέλει επίσης να δείξει στους έλληνες πολίτες, "ότι είμαστε <b>ανθρωπιστές</b>, νοιαζόμαστε για το συνάνθρωπό μας, αλλά πρωτίστως νοιαζόμαστε για τους ανθρώπους της πατρίδας μας".</p>
      <p>Ο υφυπουργός Εθνικής Άμυνας, εξήγησε ότι οι μετανάστες στα ελεγχόμενα κέντρα που θα κατασκευαστούν στην ενδοχώρα, θα μπορούν αν βγαίνουν μόνο με άδεια και προειδοποίησε ακόμη και με διακοπή της διαδικασίας χορήγησης ασύλου εκείνους που δεν θα εφαρμόζουν τις υποχρεώσεις τους.</p>
      <p>"Βεβαίως (θα ζητεί κανείς άδεια για να βγει από το κέντρο) και μπορεί αν δεν τηρεί τις υποχρεώσεις τις οποίες θα θέσουμε, -διότι ερχόμενος στη χώρα μας πρέπει να εφαρμόσει και κάποιες υποχρεώσεις, τότε και η χώρα μας οφείλει να λάβει μέτρα: είτε να διακόψει τη διαδικασία χορήγησης ασύλου ή να τον μεταφέρει σε κάποιο άλλο κέντρο ή άλλα μέτρα", είπε ο κ. Στεφανής.</p>
      <p>Σχετικά με τη φύλαξη των θαλάσσιων συνόρων, υποστήριξε πόσο σημαντικό είναι να μπορούν οι ελληνικές αρχές να εντοπίζουν κινήσεις μόλις ξεκινούν από τα απέναντι παράλια.</p>
      <p>"Θέλουμε να μπορούμε να είμαστε σε θέση να εντοπίσουμε κάποια κίνηση από τη στιγμή που ξεκινά από τα απέναντι παράλια. Τότε λοιπόν ερχόμαστε σε επαφή άμεση με τους Τούρκους. Έχουμε δει πως όταν υπάρχει αυτός ο χρόνος, μπορούν και αυτοί να αντιδράσουν, ενώ αν τους αντιληφθούμε όταν θα φτάσουν πάνω στα σύνορα, εκεί δεν μπορούμε να αντιδράσουμε", τόνισε ο κ. Στεφανής.</p>
      <related>
        <a href="https://www.nooz.gr/greece/1562413/prosfygiko-loyketo-se-moria-kleista-kentra-se-5-nisia-to-schedio-tis-kybernisis"/>
        <a href="https://www.nooz.gr/greece/1562490/prosfygiko-tragiki-i-pragmatikotita-gia-ta-asynodeyta-anilika"/>
      </related>
    </article>
  </body>
</html>