<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/daniari-na-predaj-a-experti-luskaju-tunelovy-oriesok-najdolezitejsie-spravy-dna.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Daniari na predaj a experti lúskajú tunelový oriešok: Najdôležitejšie správy dňa"/>
    <meta property="og:description" content="Výber najdôležitejších správ dňa zo Slovenska a zo sveta"/>
  </head>
  <body>
    <article>
      <h1>Daniari na predaj a experti lúskajú tunelový oriešok: Najdôležitejšie správy dňa</h1>
      <address><time datetime="2019-11-20T19:00:00+00:00">20 Nov 2019, 19:00</time> by <a rel="author">TREND.sk</a></address>
      <p>
        <b>Výber najdôležitejších správ dňa zo Slovenska a zo sveta.</b>
      </p>
      <h3>Tunelový oriešok</h3>
      <p>Prieťahy o to, kto je zodpovedný za meškanie výstavby najdlhšieho diaľničného tunela arbitri, rozhodujú od začiatku roka. Kým Národná diaľničná spoločnosť (NDS) viní zhotoviteľa z toho, že na dostavbu diaľnice nemal kapacity, taliansko-slovenské konzorcium sa sťažuje na zle odhadnutú geológiu v súťažných podkladoch. Ktorý z aktérov má na svojej strane väčší kus pravdy, začali <a href="https://www.etrend.sk/ekonomika/nds-veri-ze-za-visnove-nakoniec-predsa-len-priplati-zhovovitel.html">v januári posudzovať medzinárodní experti</a>.</p>
      <h3>Prešlo to</h3>
      <p>Rozpočet Slovenska na budúci rok nie je podľa Európskej komisie (EK) úplne v súlade s požadovanými pravidlami. Aj napriek tomu ho však Komisia akceptovala a dala mu zelenú. Pri hodnotení štrukturálneho salda, ako aj výdavkového pravidla EK identifikovala riziko odchýlenia. Zároveň však vyzdvihla, že dlh SR je bezpečne pod hranicou 60 percent HDP. <a href="https://www.etrend.sk/ekonomika/nie-je-uplne-v-poriadku-ale-presiel-slovensky-rozpocet-dostal-od-ek-zelenu.html">Informoval o tom tlačový odbor Ministerstva financií</a> (MF) SR.</p>
      <h3>Daniari na predaj</h3>
      <p>Záznam rozhovoru medzi podnikateľom Michalom Suchobom a Marianom Kočnerom, ktorý zverejnil Denník N, je ďalším nepriamym dôkazom o kšeftoch s vybavovaním DPH na finančnej správe. TREND nedávno upozornil na existenciu rôznych daňových vybavovačov, ktorí za vysokú odmenu ponúkajú podnikateľom pomoc s odblokovaním vratiek DPH. Prípad rozhovoru medzi M. Suchobom a M. Kočnerom je iný, pretože tu ide o daňového podvodníka, ale podstata je rovnaká – <a href="https://www.etrend.sk/ekonomika/vybavovaci-dph-vyskocili-z-kocnerovho-mobilu-opozicia-chce-ist-na-financnu-spravu.html">niekto ponúka služby daniarov na predaj</a>.</p>
      <related>
        <a href="https://www.etrend.sk/ekonomika/vybavovaci-dph-vyskocili-z-kocnerovho-mobilu-opozicia-chce-ist-na-financnu-spravu.html"/>
        <a href="https://www.etrend.sk/ekonomika/nie-je-uplne-v-poriadku-ale-presiel-slovensky-rozpocet-dostal-od-ek-zelenu.html"/>
        <a href="https://reality.etrend.sk/komercne-nehnutelnosti/sport-a-oddych-na-deviatich-hektaroch-v-petrzalke-ma-pribudnut-rekreacny-areal.html"/>
        <a href="https://www.etrend.sk/financie/p-miliardove-startupy-maju-prestrelenu-cenu-kto-je-na-vine.html"/>
        <a href="https://www.etrend.sk/gallery/article/najvacsi-starbucks-na-svete-chce-ohromit-kavou-aj-dizajnom.html"/>
      </related>
      <h3>Nový projekt na Patrónke</h3>
      <p>Medzi pripravovanými bytovými projektmi v Bratislave <a href="https://reality.etrend.sk/byvanie/na-patronke-pripravuju-novy-projekt-so-stovkou-bytov.html">je aktuálne aj zámer Studnička</a>, ktorý počíta s výstavbou vyše stovky bytov v lokalite Patrónka spadajúcej pod Staré Mesto. Nový obytný súbor navrhujú investori, ktorí majú v hlavnom meste aj ďalšie projekty.</p>
      <h3>Veľké prepúšťanie</h3>
      <p>Nemecký výrobca komponentov pre automobily Continental v stredu oznámil, že zredukuje výrobu v divízii motorov, pretože prísnejšie emisné pravidlá ohrozujú dopyt po komponentoch pre spaľovacie motory. V dôsledku toho zruší do roku 2028 približne 5 040 pracovných miest. Globálneho dodávateľa autokomponentov, ktorý zamestnáva viac ako 240-tisíc ľudí, zasiahol pokles dopytu po osobných automobiloch a posun od áut na benzín a naftu smerom k elektromobilom.</p>
      <h3>Daň zo zápchy</h3>
      <p>Do piatich rokov môže byť obmedzený vjazd áut s dieselovým pohonom <a href="https://www.etrend.sk/ekonomika/budapest-chce-mesto-bez-smogu-uvazuje-o-dani-zo-zapchy.html">do niektorých budapeštianskych obvodov</a>. Povedal to v stredu v správach maďarskej komerčnej televízie RTL zástupca starostu zodpovedný za klimatickú ochranu Dávid Dorosz. Internetové vydanie denníka Magyar Hírlap v súvislosti s „daňou zo zápchy“ podotklo, že nový budapeštiansky starosta Gergely Karácsony v kampani pred októbrovými komunálnymi voľbami povedal, že na zavedenie dane zo zápchy sa chce obyvateľov mesta najskôr spýtať v referende.</p>
      <h3>Problémy s letnou lyžiarskou halou</h3>
      <p>Petíciu proti výrubu lesa z dôvodu výstavby Letnej lyžiarskej haly na Donovaloch podpísalo doteraz vyše 19 900 ľudí. Investor Igor Obšajsník tvrdí, že nie je v žiadnom konflikte s ochranármi, neziskovými organizáciami, správou Národného parku Nízke Tatry (NAPANT) či Štátnou ochranou prírody. Hala by mala stáť 60 miliónov eur.</p>
    </article>
  </body>
</html>