<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/oi-protagonistes-tou-pio-dimofilous-vinteo-me-to-tsigaro-miloun-sto-newsit-gr/2920008/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T19:21:54+00:00"/>
    <meta property="og:title" content="Οι πρωταγωνιστές του πιο δημοφιλούς βίντεο με το τσιγάρο μιλούν στο newsit.gr"/>
    <meta property="og:description" content="Στο newsit.gr μίλησαν οι πρωταγωνιστές του βίντεο το οποίο τραβήχτηκε σε καφετέρια στις Σέρρες και σήμερα κάνει τον γύρο του ελληνικού διαδικτύου."/>
  </head>
  <body>
    <article>
      <h1>Οι πρωταγωνιστές του πιο δημοφιλούς βίντεο με το τσιγάρο μιλούν στο newsit.gr</h1>
      <h2>Στο newsit.gr μίλησαν οι πρωταγωνιστές του βίντεο το οποίο τραβήχτηκε σε καφετέρια στις Σέρρες και σήμερα κάνει τον γύρο του ελληνικού διαδικτύου.</h2>
      <address><time datetime="2019-11-20T19:21:54+00:00">20 Nov 2019, 19:21</time> by <a rel="author">Newsit Newsroom</a></address>
      <p>Πρόκειται για το βίντεο στο οποίο ένας κύριος κάθεται στο εσωτερικό του <a href="https://www.newsit.gr/topikes-eidhseis/serres-vrike-tropo-na-kapnizei-mesa-stin-kafeteria-xoris-na-kindyneyei-me-prostimo-i-apisteyti-patenta-video/2919436/">καταστήματος</a> στις Σέρρες και καπνίζει το τσιγάρο του το οποίο όμως είναι καρφωμένο στη σχισμή μιας τζαμαρίας, ενώ ένα καλαμάκι βοηθάει ώστε ο καπνός να μην παραμένει στο εσωτερικό της καφετέριας. Πώς ήρθε στους δύο φίλους η ιδέα να τραβήξουν και να αναρτήσουν στα μέσα κοινωνικής δικτύωσης το συγκεκριμένο βίντεο;</p>
      <figure>
        <iframe src="https://www.youtube.com/embed/DlBdwy-CeFA" width="640" height="360" data-service="Youtube" scrolling="no"/>
      </figure>
      <p> Ο Μάριος είναι ο ιδιοκτήτης της καφετέριας και ο άνθρωπος ο οποίος κρατούσε το κινητό τηλέφωνο και τραβούσε τις εικόνες. Όπως λέει στο newsit.gr «μια φίλη και πελάτης ήρθε χθες το απόγευμα και πήρε καφέ πακέτο. Με ρώτησε τι θα κάνουμε με το τσιγάρο και της απάντησα ότι θα καπνίζουμε έξω. Μετά από πολλά τέτοια περιστατικά άρχισα κι εγώ να προβληματίζομαι. Έτσι με τον φίλο μου τον Γιάννη ο οποίος είναι και θαμώνας σκαρφιστήκαμε αυτό που είδατε».</p>
      <p>«Πήραμε» λέει, «ένα καλαμάκι, βρήκαμε μια χαραμάδα στη τζαμαρία του μαγαζιού και γυρίσαμε το βίντεο. Έτσι απλά». Ο ίδιος, αν και έκπληκτος από την έκταση που πήρε το θέμα,  δηλώνει ενθουσιασμένος.  «Είμαστε πολλοί χαρούμενοι που όλος ο κόσμος χαμογέλασε έστω και για λίγο. Έχει τρελαθεί ο κόσμος που είδε το βίντεο. Έρχονται εδώ και γελάμε» λέει, διευκρινίζοντας όμως ότι αν και από την εφαρμογή του νόμου και μετά η δουλειά στο κατάστημα έχει πέσει ο νόμος θα τηρηθεί. «Σε κάθε περίπτωση» τονίζει, «πρέπει να σεβαστούμε τον νόμο, τους ανθρώπους που δεν καπνίζουν και να δώσουμε και το παράδειγμα στα παιδιά μας».</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNouveaualltimecafebar%2Fvideos%2F3114986475183241%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>Ο Γιάννης, ο πρωταγωνιστής του viral βίντεο εξηγεί στο newsit.gr ότι δεν μπορεί να κόψει το τσιγάρο. «Σέβομαι τον νόμο, αλλά πρέπει να γίνει κάτι και για εμάς που κακώς μεν καπνίζουμε, αλλά δεν μπορούμε να το κόψουμε. Καπνίζω από τα 14, είμαι 53, έχω μεγαλώσει μέσα στα καπνά, τι να κάνω;» αναρωτιέται. Ως προς το βίντεο; Φαίνεται πως εκείνος είναι ο βασικός εμπνευστής. «Η ιδέα δική μου ήταν. Αυθόρμητη εντελώς. Λέω στον Μάριο τι θα κάνουμε τώρα και του ζήτησα ένα καλαμάκι. Τράβηξε ο Μάριος το βίντεο, το ανεβάσαμε, αλλά δεν περιμέναμε αυτό που θα γίνει. Γελάμε εν τω μεταξύ γιατί υπάρχουν μαγαζιά στη Θεσσαλονίκη που έχουν γεμίσει την είσοδό τους με καλαμάκια» λέει γελώντας. Και ο ίδιος πάντως, σκοπεύει να σεβαστεί τον νόμο. «Θα τον σεβαστούμε βέβαια, δεν μπορούμε να κάνουμε αλλιώς. Πρέπει πάντως να σκεφτεί κάποιος εμάς και τα μαγαζιά» καταλήγει.</p>
    </article>
  </body>
</html>