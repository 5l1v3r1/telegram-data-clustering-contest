<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/security/%D7%91%D7%A6%D7%A2%D7%93_%D7%97%D7%A8%D7%99%D7%92__%D7%94%D7%95%D7%90%D7%A8%D7%9A_%D7%9E%D7%A2%D7%A6%D7%A8%D7%95_%D7%A9%D7%9C_%D7%94%D7%97%D7%A9%D7%95%D7%93_%D7%91%D7%A8%D7%A6%D7%97_%D7%94%D7%AA%D7%99%D7%A0%D7%95%D7%A7%D7%AA_%D7%91%D7%90%D7%A9%D7%A7%D7%9C%D7%95%D7%9F"/>
    <meta property="og:site_name" content="הקול היהודי"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="בצעד חריג: הוארך מעצרו של החשוד ברצח התינוקת באשקלון"/>
    <meta property="og:description" content="על אף שחלפו 30 יום ממעצרו, בית המשפט אישר, בהסכמת יועמ&quot;ש, להאריך שוב את מעצרו של הערבי החשוד ברצח התינוקת מאשקלון. זאת לצורך קבלת חוות דעת מהמכון לרפואה משפטית."/>
  </head>
  <body>
    <article>
      <h1>בצעד חריג: הוארך מעצרו של החשוד ברצח התינוקת באשקלון</h1>
      <h2>על אף שחלפו 30 יום ממעצרו, בית המשפט אישר, בהסכמת יועמ"ש, להאריך שוב את מעצרו של הערבי החשוד ברצח התינוקת מאשקלון. זאת לצורך קבלת חוות דעת מהמכון לרפואה משפטית.</h2>
      <address><time datetime="2019-11-20T19:00:00+00:00">20 Nov 2019, 19:00</time> by <a rel="author">מערכת הקול-היהודי</a></address>
      <p>שופט בית משפט השלום באשקלון אבישי כהן הורה, בצעד חריג, להאריך את מעצרו של זיאד אעביד, <a href="https://www.hakolhayehudi.co.il/item/Jewish_identity/%D7%94%D7%97%D7%A9%D7%93_%D7%9C%D7%A8%D7%A6%D7%97_%D7%94%D7%AA%D7%99%D7%A0%D7%95%D7%A7%D7%AA__%D7%97%D7%95%D7%95%D7%AA_%D7%93%D7%A2%D7%AA_%D7%A6%D7%A4%D7%95%D7%99%D7%94_%D7%9C%D7%94%D7%9B%D7%A8%D7%99%D7%A2_%D7%90%D7%AA_%D7%92%D7%95%D7%A8%D7%9C_%D7%94%D7%AA%D7%99%D7%A7">החשוד ברצח התינוקת מאשקלון</a>, ב-4 ימים נוספים, גם מעבר ל-30 הימים מעת מעצרו. זאת לאחר שהתקבלה הסכמה להארכה זו מעו"ד למברגר, המשנה לפרקליט המדינה.</p>
      <p>בשלב זה ממתינים במשטרה ובבית המשפט לקבל חוות דעת מלאה מאת המכון לרפואה משפטית, הבודק את גופה של התינוקת. לאחר שהחשוד אעביד עבר בדיקת פוליגרף, הפציר השופט במכון לרפואה משפטית כי יעביר את חוות דעתו המלאה בהקדם.</p>
      <h3>   | החשד: הסתכסך עם בת זוגו היהודיה וטלטל את התינוקת</h3>
      <p>לפי החשד, לפני כחודש, טלטל אעביד את התינוקת בעת שבת זוגו היהודיה יצאה לבלות, ורצח אותה, לפי חשד המשטרה על רקע היותו מסוכסך עם בת הזוג.</p>
      <p>אעביד חשוד גם בעבירה של שהייה בלתי חוקית וכן בתקיפת בת זוגו, וזאת בנוסף להזנחה.</p>
      <p>הוא עצמו מכחיש את הדברים. בעקבות גרסתו ותלונה שהגיש, נחקרה גם בת זוגו בחשד לתקיפת בן זוג, והזנחה.</p>
      <p>במהלך החקירה התברר כי התינוקת הובהלה כיממה קודם לאירוע לבית החולים בשל חום גבוה. עורך דינו של אעביד טען כי יתכן ומותה נגרם בשל סיבוך הקשור לחום, ואעביד עצמו טוען כי התינוקת נפלה מידי אמה.</p>
      <p>במכון לרפואה משפטית באבו כביר עובדים כבר למעלה משבוע על חוות דעת רפואית בנוגע לנסיבות מותה של התינוקת.</p>
      <p>מדיון שנערך לפני למעלה משבוע עולה כי חוות הדעת הראשונית אינה תומכת בגרסתו של החשוד, אולם חוות הדעת מסויגת, וכאמור, כעת ממתינים בבית המשפט ובמשטרה לקבלת חוות הדעת המלאה.</p>
      <p>במידה וחוות הדעת לא תתמוך בחשד לרצח, צפוי ככל הנראה אעביד להיות מואשם לכל הפחות בתקיפה ועבירת שב"ח בגינה קיים נגדו מאסר על תנאי בר הפעלה.</p>
    </article>
  </body>
</html>