<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560867/pateras-viaze-tin-11hroni-kori-tou-se-klamata-i-katathesi-tis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T19:18:00+00:00"/>
    <meta property="og:title" content="Πατέρας βίαζε την 11χρονη κόρη του: Σε κλάματα η κατάθεσή της"/>
    <meta property="og:description" content="Τη στηρίζει η μητέρα της, την αμφισβητεί η αδερφή της - Ξέσπασε σε λυγμούς η 22χρονη σήμερα φοιτήτρια"/>
  </head>
  <body>
    <article>
      <h1>Πατέρας βίαζε την 11χρονη κόρη του: Σε κλάματα η κατάθεσή της</h1>
      <h2>Σήμερα ξεκίνησε η εκδίκαση της υπόθεσης σε δεύτερο βαθμό</h2>
      <address><time datetime="2019-11-20T19:18:00+00:00">20 Nov 2019, 19:18</time> by <a rel="author">Αγγελίνος Νικόλας</a></address>
      <p>
        <b>Τη στηρίζει η μητέρα της, την αμφισβητεί η αδερφή της - Ξέσπασε σε λυγμούς η 22χρονη σήμερα φοιτήτρια</b>
      </p>
      <p>Μέσα σε φορτισμένο συναισθηματικά κλίμα πραγματοποιήθηκε σήμερα η πρώτη συνεδρίαση του Μικτού Ορκωτού Εφετείου Ανατολικής Κρήτης για την υπόθεση βιασμού μιας ανήλικης από τον πατέρα της.</p>
      <p>Πρόκειται για την υπόθεση του 52χρονου Κρητικού, ο οποίος φέρεται να βίαζε την κόρη του από την ηλικία των 11 ετών.</p>
      <p>Ο 52χρονος δικάστηκε και καταδικάστηκε πριν από δύο χρόνια από το Μικτό Ορκωτό Δικαστήριο Ηρακλείου σε συνολική ποινή κάθειρξης 32 ετών.</p>
      <p>Σήμερα ξεκίνησε η εκδίκαση της υπόθεσης σε δεύτερο βαθμό.</p>
      <p>Καταθέτοντας ως μάρτυρας της υπόθεσης, η 22χρονη σήμερα φοιτήτρια μίλησε ενώπιον της Έδρας για τα όσα φέρεται να βίωνε επί χρόνια στα χέρια του πατέρα της.</p>
      <p>Υπήρξαν, μάλιστα, στιγμές κατά τις οποίες η νεαρή γυναίκα δεν άντεξε τη συναισθηματική φόρτιση και ξέσπασε σε λυγμούς.</p>
      <p>Ωστόσο, ως μάρτυρας του κατηγορητηρίου κατέθεσε σήμερα και η μεγαλύτερη αδερφή της φερόμενης παθούσας, η οποία αμφισβήτησε τα λεγόμενα της 22χρονης.</p>
      <p>Η εν λόγω μάρτυρας ανέφερε συγκεκριμένα ότι δεν πιστεύει ότι η αδερφή της είπε την αλήθεια όταν της μετέφερε ότι ο πατέρας της τη βίαζε.</p>
      <p>Σημειώνεται ότι η μεγαλύτερη αδερφή της φερόμενης παθούσας ήταν το άτομο, στο οποίο εκμυστηρεύτηκε αρχικά η 22χρονη - σήμερα - κοπέλα τα όσα βίωνε.</p>
      <p>Επισημαίνεται ότι η αδερφή της 22χρονης ανέφερε σήμερα ότι αφού η υπόθεση έγινε γνωστή, όποτε επιχειρούσε η ίδια να συζητήσει το θέμα με την αδερφή της, η φερόμενη παθούσα δεν της έδινε συγκεκριμένες απαντήσεις και έπεφτε σε αντιφάσεις.</p>
      <p>Συμπλήρωσε, ακόμη, πως θεωρεί ότι είπε τα όσα είπε για τον πατέρα τους επειδή εκείνος ήταν πιεστικός με τα παιδιά του και ιδιαίτερα με την φερόμενη παθούσα.</p>
      <p>Η αδερφή της 22χρονης υποστήριξε δηλαδή ότι η φερόμενη παθούσα στράφηκε κατά του πατέρα τους, προκειμένου να χειραφετηθεί από την πατρική καταπίεση.</p>
      <p>Ας σημειωθεί ότι ως μάρτυρας του κατηγορητηρίου κατέθεσε σήμερα η μητέρα των κοριτσιών, η οποία τάχθηκε στο πλευρό της φερόμενης παθούσας. Μεταξύ άλλων ανέφερε ότι ο πρώην σύζυγός της ήταν δύσκολος άνθρωπος, ο οποίος δεν άφηνε μάλιστα –μετά το χωρισμό του ζεύγους- τα παιδιά να επικοινωνήσουν με τη μητέρα τους.</p>
      <p>Εξάλλου, κατέθεσαν ως μάρτυρες υπεράσπισης, ο αδερφός και η μητέρα του κατηγορούμενου (θείος και γιαγιά της φερόμενης παθούσας). Αμφότεροι στάθηκαν στο πλευρό του 52χρονου, υποστηρίζοντας ότι δεν υπάρχει περίπτωση να έχει κάνει όσα του αποδίδονται.</p>
      <p>Μετά τη σημερινή διακοπή, η συνεδρίαση του Μικτού Ορκωτού Εφετείου Ανατολικής Κρήτης θα συνεχιστεί την Παρασκευή 29 Νοεμβρίου με την απολογία του κατηγορούμενου.</p>
      <h3> </h3>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560806/pateras-viaze-epi-seira-eton-tin-aniliki-kori-tou-kathetai-sto-skamni/"/>
        <a href="https://www.neakriti.gr/article/ellada-nea/1534556/sokaristika-stoiheia-gia-tin-paidiki-kakopoiisi-apo-to-hamogelo-tou-paidiou/"/>
      </related>
    </article>
  </body>
</html>