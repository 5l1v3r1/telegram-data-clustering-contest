<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191120/deelakkoord-handel-mogelijk-niet-in-2019/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T19:05:55+00:00"/>
    <meta property="og:title" content="‘Deelakkoord handel mogelijk niet in 2019’"/>
    <meta property="og:description" content="WASHINGTON (ANP) - De afronding van een deelakkoord over handel tussen de Verenigde Staten en China lukt mogelijk niet meer dit jaar. Dat meldt persbureau Reuters op basis van handelsdeskundigen en bronnen dicht bij het Witte Huis."/>
  </head>
  <body>
    <article>
      <h1>‘Deelakkoord handel mogelijk niet in 2019’</h1>
      <address><time datetime="2019-11-20T19:05:55+00:00">20 Nov 2019, 19:05</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De afronding van een deelakkoord over handel tussen de Verenigde Staten en China lukt mogelijk niet meer dit jaar. Dat meldt persbureau Reuters op basis van handelsdeskundigen en bronnen dicht bij het Witte Huis.</b>
      </p>
      <p>De Amerikaanse president Donald Trump zei in de eerste helft van oktober al dat een akkoord was bereikt over een deal met China die de opmaat zou moeten zijn naar de beëindiging van de handelsoorlog tussen de landen. China benadrukte toen dat er nog niks op papier stond. Sindsdien wordt achter de schermen verder onderhandeld over het deelakkoord.</p>
      <p>China drong de laatste weken herhaaldelijk aan op het terugdraaien van Amerikaanse importheffingen op Chinese goederen. Trump antwoordde dat de geplande nieuwe tarieven die op 15 december zouden moeten ingaan ook nog op tafel liggen. Volgens de bronnen van Reuters zou Washington nu ook nieuwe eisen op tafel hebben gelegd.</p>
    </article>
  </body>
</html>