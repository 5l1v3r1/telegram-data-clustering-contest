<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/siv-ber-trygve-bytte-side--han-er-hjertelig-velkommen/71841481"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T19:44:32+00:00"/>
    <meta property="og:title" content="Siv ber Trygve bytte side:- Han er hjertelig velkommen"/>
    <meta property="og:description" content="Sp-leder Trygve Slagsvold Vedum befinner seg i et selskap med skattekåte utgiftspartier, ifølge Frp-leder Siv Jensen. Nå ber hun Senterpartiet om å bytte side i politikken."/>
  </head>
  <body>
    <article>
      <h1>Siv ber Trygve bytte side:<br/>- Han er hjertelig velkommen</h1>
      <h2>Sp-leder Trygve Slagsvold Vedum befinner seg i et selskap med skattekåte utgiftspartier, ifølge Frp-leder Siv Jensen. Nå ber hun Senterpartiet om å bytte side i politikken.</h2>
      <address><time datetime="2019-11-20T19:44:32+00:00">20 Nov 2019, 19:44</time> by <a rel="author">Jørgen Gilbrant</a></address>
      <p>Arbeiderpartiet vil øke skatter og avgifter med 9,7 milliarder. SV med 18 milliarder. Og MDG og Rødt? Om lag 30 milliarder.</p>
      <p>Finansminister Siv Jensen biter seg imidlertid merke i at Senterpartiet - som eneste opposjonsparti - ikke står så langt unna en av hennes hjertesaker.</p>
      <p>
        <b>I Sp-leder Trygve Slagsvold Vedums alternative budsjett matcher partiet omtrent regjeringens skatte- og avgiftsnivå. De finner også rom for avgiftslettelser på 3,7 milliarder.</b>
      </p>
      <p>Vedum selv har snakket om avgiftslettelser for vanlige folk på inn- og utpust i lang tid. Det er musikk i Siv Jensens ører.</p>
      <h3>I skattekåt selskap</h3>
      <p>
        <i>- Er det vanskelig for deg at Senterpartiet legger fram et budsjett som praktisk talt matcher regjeringens skattenivå og som finner rom for avgiftslettelser kontra ditt opplegg?</i>
      </p>
      <p>- Det er ikke vanskelig for meg i det hele tatt, for det er ikke sant. Vedums forsøk på å framstå bilvennlig er med respekt og melde bare tøv, sier Siv Jensen med henvisning til Sp's forslag om kutt i drivstoffavgiftene.</p>
      <p>
        <b>Senterpartiets problem - ifølge Jensen - er nemlig hvem de eventuelt skal samarbeide med. For mens Senterpartiet foreslår å redusere bensinavgiften med 15 øre og dieselavgiften med 35 øre, mens MDG vil ha 5 kroner mer i drivstoffavgift og SV ønsker 2 kroner.</b>
      </p>
      <p>- Er det virkelig noen som går på at Sp skal få gjennomslag for det de nå foreslår i dette samarbeidet? spør Jensen retorisk.</p>
      <h3>Inviterer Vedum</h3>
      <p>I stedet for å gjøre opp eventuelle framtidige budsjetter med Arbeiderpartiet og et eller flere av partiene SV, MDG og Rødt, inviterer i stedet Frp-Siv sin nye hjertevenn til å bytte side.</p>
      <p>- Senterpartiet befinner seg på feil side i politikken, slår Jensen fast.</p>
      <p>
        <b>- Alt det Vedum sier tilsier at han burde samarbeide med Frp, men han legger i stedet opp til å samarbeide med de mest skattekåte partiene i Norge. Hvis han oppriktig mener det han sier, er han hjertelig velkommen til å samarbeide med Frp, sier Jensen.</b>
      </p>
      <p>Jensens frieri blir imidlertid møtt med en kald skulder fra valg- og meningsmålingsvinnere Trygve Slagsvold Vedum.</p>
      <p>- Frp i regjering har satt i gang en haug med sentraliseringsreformer, de har svekket det lokale politiet og de har tvangssammenslått kommuner og fylker mot folks ønske, sier Vedum, som renner over av gode grunner for ikke å bytte side:</p>
      <p>- Siden Frp kom inn i regjering har de økt avgiftene med 6,3 milliarder, og sørget for vekst i det statlige byråkratiet. Det er nå mer ulv enn noen gang, og folk føler seg oversett, overprøvd og overkjørt av Frp og Høyre. Dette mener Senterpartiet er feil retning, og av alle disse grunnene er det utenkelig for Senterpartiet å samarbeide med Frp i regjering, slår Vedum fast.</p>
      <h3>- Bombesikkert høyere skatt</h3>
      <p>Jensen minner på sin side Vedum om hvordan det totale skatte- og avgiftstrykket hadde vært, hvis nivået hadde holdt seg siden Vedum gikk ut av regjering i 2013.</p>
      <p>- Konsekvensen av vår skattepolitikk er at en familie med to helt vanlige inntekter sitter igjen med 48.000 kroner mer enn før vi kom inn i regjering. Helt vanlige familier har fått den lettelsen sammenliknet med hvordan det hadde vært hvis vi videreførte det Vedum gjorde.</p>
      <p>
        <b>Finansminister Jensen har nå sett opposisjonsparti etter opposisjonsparti lagt fram sine alternative budsjetter. Gjennomgående er det økt skatt for dem som tjener over 600.000-750.000, mens de med lavere inntekt får noe av det som skattelette. I tillegg skjerper opposisjonen formuesskatten.</b>
      </p>
      <p>- Uansett er det helt bombesikkert at det blir høyere skatter og avgifter med en salig blanding av disse partiene, sier Jensen, som tar oss med seks år tilbake. Til en tid da folk og næringsliv var trøtte og slitne av økte skatter.</p>
      <p>- Det er mange i befolkningen som har glemt hvordan det var da de rødgrønne styrte og hva som var grunnen til at de tapte valgte i 2013. Det var en enorm skattetretthet i det norske folk og i næringslivet, sier Jensen.</p>
      <h3>- Skremme-Siv</h3>
      <p>Før 2017-valget kom Arbeiderpartiet med en skattegaranti: Samlet skatte- og avgiftsnivå skulle ikke øke med mer enn 15 milliarder.</p>
      <p>- En slik garanti er ikke verdt papiret det er skrevet på. Vi vet hva Ap gjør når de får makt. Det er et eneste lyspunkt i de årene jeg har vært finansminister. Det er at de røde partiene er blitt opptatt av å gi skattelettelser til vanlige folk. Det var de ikke opptatt av før, sier Jensen.</p>
      <p>
        <b>Finanspolitisk talsperson Hadia Tajik i Arbeiderpartiet lurer rett og slett på om finansminister Siv Jensen har rotet med kalenderen i år og er ute og går knask eller knep langt ute i november.</b>
      </p>
      <p>- Halloween er over, men her er Skremme-Siv ute og spøker likevel. Skatteopplegget til Arbeiderpartiet er ikke noe å være engstelige for. Det har vi vist når vi har vært i regjering før også. Alle med inntekter under 750.000 kroner får samme eller mindre i skatt. Alle med inntekter over får mer. Det er rettferdig at de som har mye bidrar med mer, sier Tajik.</p>
      <p>
        <i>Rettelse: I den første versjonen av artikkelen var de oppgitte skatte- og avgiftsskjerpelser for Rødt og SV for høye da Dagbladet brukte påløpt verdi og ikke bokført verdi. Dette er endret.</i>
      </p>
    </article>
  </body>
</html>