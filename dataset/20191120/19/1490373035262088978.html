<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/tenis/tenis-davis-cup-novak-djokovic-andy-murray-vysledky_1911201953_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T19:53:00+00:00"/>
    <meta property="og:title" content="Djokovič pomohl Srbsku k úvodní výhře ve finálovém turnaji Davis Cupu. Britové rozhodli ve čtyřhře"/>
    <meta property="og:description" content="Djokovič zvítězil ve druhé dvouhře 6:1, 6:2 a zpečetil vítězství Srbů nad Japonskem, které po druhé porážce přišlo o šanci postoupit ze skupiny. Srbsko se o první místo utká ve čtvrtek s Francií."/>
  </head>
  <body>
    <article>
      <h1>Djokovič pomohl Srbsku k úvodní výhře ve finálovém turnaji Davis Cupu. Britové rozhodli ve čtyřhře</h1>
      <address><time datetime="2019-11-20T19:53:00+00:00">20 Nov 2019, 19:53</time> by <a rel="author">ČTK</a></address>
      <p>
        <b>Druhý hráč světového žebříčku Novak Djokovič vstoupil do finálového turnaje Davisova poháru hladkou výhrou nad Jošihitem Nišiokou. Po nevydařeném vystoupení na Turnaji mistrů zvítězil ve druhé dvouhře 6:1, 6:2 a zpečetil vítězství Srbů nad Japonskem, které po druhé porážce přišlo o šanci postoupit ze skupiny. Srbsko se o první místo utká ve čtvrtek s Francií.</b>
      </p>
      <p>Vítězný návrat do týmové soutěže oslavil Andy Murray a v úvodním utkání Velké Británie v Madridu udolal Tallona Griekspoora z Nizozemska 6:7, 6:4, 7:6. Trojnásobný grandslamový šampion, jenž v Davis Cupu naposledy nastoupil v roce 2016, se proti 179. hráči světového žebříčku dlouho trápil, koncovku ale zvládl a potvrdil, že je po lednové operaci kyčle naplno zpět.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/tomas-berdych-konec-kariery-rozhovor-tenis-londyn_1911161930_mov"/>
      </related>
      <p>O druhý bod marně bojoval Daniel Evans, který nakonec Robinu Haasemu podlehl 6:3, 6:7, 4:6. Duel rozhodla závěrečná čtyřhra, v níž uspěli Jamie Murray s Nealem Skupským. Druhá prohra znamená pro Nizozemsko konec postupových nadějí, Britové si o čtvrtfinále zahrají s Kazachstánem.</p>
      <p>První výhru ve skupině slaví Německo, jehož hráči v obou úvodních dvouhrách porazili soupeře z Argentiny. Druhý duel sehrají ve čtvrtek proti Chile.</p>
      <p>Ze šesti skupin postoupí jejich vítězové a dva nejlepší týmy z druhých míst do čtvrtfinále, dál se bude hrát vyřazovacím způsobem.</p>
      <figure>
        <iframe data-src="https://twitter.com/DavisCupFinals/status/1197119405110509570?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Finálový turnaj tenisového Davisova poháru v Madridu:<br/></b><b>Skupina A:</b><br/><b>Srbsko - Japonsko 3:0.</b><br/>Krajinovič - Sugita 6:2, 6:4, Djokovič - Nišioka 6:1, 6:2, Tipsarevič, Troicki - McLachlan, Učijama 7:6 (7:5), 7:6 (7:4).</p>
      <p><b>Skupina C:</b><br/><b>Německo - Argentina 3:0.</b><br/>Kohlschreiber - Pella 1:6, 6:3, 6:4, Struff - Schwartzman 6:3, 7:6 (10:8), Krawietz, Mies - González, Mayer 6:7 (4:7), 7:6 (7:2), 7:6 (20:18).</p>
      <p><b>Skupina E:</b><br/><b>Velká Británie - Nizozemsko 2:1.</b><br/>A. Murray - Griekspoor 6:7 (7:9), 6:4, 7:6 (7:5), Evans - Haase 6:3, 6:7 (5:7), 4:6, J. Murray, Skupski - Koolhof, Rojer 6:4, 7:6 (8:6).</p>
      <related>
        <h4>Související články</h4>
        <a href="https://www.irozhlas.cz/sport/tenis/tenis-tomas-berdych-kariera-konec-ester-berdychova-satorova-plany-budoucnost_1911191316_mim"/>
        <a href="https://www.irozhlas.cz/sport/tenis/tenis-barbora-strycova-trener-zmena-zivotni-sezona-david-kotyza_1911191207_mim"/>
        <a href="https://www.irozhlas.cz/sport/tenis/tenis-tomas-berdych-konec-kariery-turnaj-mistru-londyn-stepanek_1911181120_tat"/>
        <a href="https://www.irozhlas.cz/sport/tenis/tenis-turnaj-mistru-vysledky-stefanos-tsitsipas-dominic-thiem-londyn_1911172237_mim"/>
      </related>
    </article>
  </body>
</html>