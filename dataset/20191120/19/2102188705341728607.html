<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653957/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T19:53:00+00:00"/>
    <meta property="og:title" content="Діджиталізація: нардепи хочуть відмовитися від газети &quot;Урядовий кур'єр&quot;"/>
    <meta property="og:description" content="Комітет Верховної Ради з питань цифрової трансформації підтримав низку законопроектів, які скасовують обов’язкову публікацію законів і нормативних актів в газеті “Урядовий кур’єр”."/>
  </head>
  <body>
    <article>
      <h1>Діджиталізація: нардепи хочуть відмовитися від газети "Урядовий кур'єр"</h1>
      <address>
        <time datetime="2019-11-20T19:53:00+00:00">20 Nov 2019, 19:53</time>
      </address>
      <p>Комітет Верховної Ради з питань цифрової трансформації підтримав низку законопроектів, які скасовують обов'язкову публікацію законів і нормативних актів в газеті "Урядовий кур'єр".<br/><br/>Про це повідомляє<a href="https://ua.interfax.com.ua/news/general/625873.html"> Інтерфакс-Україна</a> з посиланням на прес-службу парламенту.<br/><br/>Комітет пропонує (законопроєкт №<a href="http://w1.c1.rada.gov.ua/pls/zweb2/webproc4_1?pf3511=67176">2308</a>) змінити місце обов'язкової публікації законопроекту про держбюджет і інформації про його виконання з "Урядового кур'єра" на Єдиний веб-портал органів виконавчої влади.</p>
      <p>Також на веб-портал пропонується (законопроєкт №<a href="http://w1.c1.rada.gov.ua/pls/zweb2/webproc4_1?pf3511=67173">2307</a>) перенести оприлюднення нормативно-правових актів Кабміну, наказів міністерств і рішень НКРЕКП.</p>
      <p>Законопроєктом №<a href="http://w1.c1.rada.gov.ua/pls/zweb2/webproc4_1?pf3511=67178">2309 </a>депутати пропонують відмовитися від публікацій в газеті про створення організаційного комітету зі скликання з'їзду суддів та про скликання з'їзду і питань, які виносяться на його розгляд. </p>
      <p>Своє рішення члени комітету обґрунтували тим, що в останні роки тираж "Урядового кур'єра" постійно скорочується і видання вже не може повною мірою вважатися загальнодержавним.</p>
      <p>Вимоги до публікації законів і нормативно-правових актів у газетах "Голос України" та "Офіційний вісник України" поки зберігаються.<br/><br/><b>Нагадуємо</b>, <i>раніше про плани закрити "Урядовий кур'єр" та "Голос України" заявляв Міністр Кабінета міністрів Дмитро Дубілет.</i></p>
      <p>
        <i>"<a href="https://www.pravda.com.ua/rus/news/2019/10/23/7229854/">Я хочу закрити</a> газети "Урядовий кур'єр" та "Голос України", тому що публікація законів на папері - це ж якийсь середньовічний архаїзм. Робити це, замість того, щоб публікувати на сайті і не чекати виходу в друк", - заявив в інтерв'ю ЕП Дубілет.</i>
      </p>
      <p><b>Детальніше читайте в інтерв'ю</b>: <a href="https://www.epravda.com.ua/publications/2019/10/30/653114/">Проміняти Monobank на Кабмін: Дмитро Дубілет про колишніх партнерів, держслужбу і боротьбу з "жерстю"</a>.</p>
    </article>
  </body>
</html>