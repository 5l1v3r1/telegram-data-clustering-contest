<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/dOax8w/nydelig-naturfilm"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T19:30:34+00:00"/>
    <meta property="og:title" content="Nydelig naturfilm"/>
    <meta property="og:description" content="«Ailos reise» er et slags naturprogram i langfilmformat, og byr på spektakulære bilder fra Lapplands fantastiske natur og dyreliv."/>
  </head>
  <body>
    <article>
      <h1>Nydelig naturfilm</h1>
      <h2>«Ailos reise» er et slags naturprogram i langfilmformat, og byr på spektakulære bilder fra Lapplands fantastiske natur og dyreliv.</h2>
      <address><time datetime="2019-11-20T19:30:34+00:00">20 Nov 2019, 19:30</time> by <a rel="author">Kine Hult</a></address>
      <h3>Ailos reise - Et nordnorsk eventyr</h3>
      <p>
        <i><b>Sjanger: </b>Familiefilm. <b>Norsk stemme:</b> Bjørn Sundquist. <b>Nasjonalitet: </b>Frankrike / Finland / Norge. <b>Lengde: </b>1 t. 26 min. <b>Produksjonsår:</b> 2018. <b>Aldersgrense: </b>6 år.</i>
      </p>
      <aside>1 2 3 4 5 6</aside>
      <p>I reklameteksten omtales «Ailos reise» som «et magisk juleeventyr for hele familien». La det bare være sagt med en gang: Denne filmen har ingenting med verken jul eller eventyr å gjøre, og den hører mer hjemme i dokumentarkategorien enn blant fiksjonsfilmene.</p>
      <p>Filmen følger et reinsdyr fra fødselen og gjennom dets første leveår. Bjørn Sundquists rolige stemme geleider seeren gjennom reisen, forteller om hva slags utfordringer som oppstår i et reinsdyrs liv i villmarken, og kommenterer de scenene som utspiller seg på lerretet.</p>
      <p>Det er ikke godt å si hvor mye av filmen som utspiller seg i Norge og hvor mye som foregår i Finland, og det er for så vidt ikke så viktig heller. Naturbildene er i alle tilfeller imponerende og vakre, og det er virkelig bemerkelsesverdig at filmteamet har klart å komme så tett på ville dyr og fugler. Skildringen av naturens iboende grusomhet, hvor man som reinsdyr både må kunne regne med å bli forlatt av flokken og bli jaktet på av rovdyr som ulv og jerv, er nøkternt og usentimentalt presentert.</p>
      <p>Samtidig er det hele godt tilrettelagt for barn, fortelleren forklarer blant annet på pedagogisk vis hva som skiller villrein fra tamrein, og gjør rede for hvordan de ulike dyrene jakter og sosialiserer.</p>
      <p>Vår helt, Ailo, har et begivenhetsrikt første år, hvor han blir sirklet inn av en ørn allerede kort tid etter fødselen, blir jaget av en ulveflokk i ungdommen, og blir venn med en hare på en roligere dag. Kameraet tar også mange avstikkere og forteller morsomme sidehistorier om andre dyr, blant annet en herlig klønete røyskatt og en elskovssyk fjellrev.</p>
      <p>Dette er en vakker og godt laget naturfilm, og det er klart det er finere å se disse storslåtte bildene på et stort lerret enn på en liten tv. Men halvannen time med naturprogram blir kanskje i meste laget, i hvert fall for de minste. Man bør i hvert fall ikke forvente at reklamen om juleeventyr holder hva den lover.</p>
    </article>
  </body>
</html>