<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914600"/>
    <meta property="og:site_name" content="Dnevnik"/>
    <meta property="article:published_time" content="2019-11-20T19:30:00+00:00"/>
    <meta property="og:title" content="Ustavili voznika pod vplivom mamil, nato pa našli še njegovega dobavitelja droge"/>
    <meta property="og:description" content="Postojnski policisti so med hišno preiskavo 41-letnemu Pivčanu zasegli prepovedano drogo heroin, kokain, elektronsko tehnico in helex tablete. Moškemu so na sled prišli potem, ko so ustavili voznika pod vplivom mamil, ki je prepovedano drogo kupoval prav pri 41-letniku iz Pivke."/>
  </head>
  <body>
    <article>
      <h1>Ustavili voznika pod vplivom mamil, nato pa našli še njegovega dobavitelja droge</h1>
      <address><time datetime="2019-11-20T19:30:00+00:00">20 Nov 2019, 19:30</time> by <a rel="author">STA</a></address>
      <p>
        <b>Postojnski policisti so med hišno preiskavo 41-letnemu Pivčanu zasegli prepovedano drogo heroin, kokain, elektronsko tehnico in helex tablete. Moškemu so na sled prišli potem, ko so ustavili voznika pod vplivom mamil, ki je prepovedano drogo kupoval prav pri 41-letniku iz Pivke.</b>
      </p>
      <p>Kot v današnjem sporočilu za javnost pojasnjujejo na koprski policijski upravi, so postojnski policisti konec septembra na območju Pivke ustavili voznika motornega vozila, ki je z nezanesljivo vožnjo pri njih vzbudil pozornost. Hitri test je pokazal pozitiven rezultat na kokain in opiate. Policista pa sta med postopkom na sopotnikovem prednjem sedežu opazila tudi stekleničko, v kateri je bila, kot se je kasneje izkazalo, prepovedana droga metadon.</p>
      <p>Z zbiranjem obvestil so policisti ugotovili, da je voznik motornega vozila prepovedano drogo metadon kupil od 41-letnega Pivčana, pri kateremu sicer redno kupuje prepovedano drogo. Policisti so pri 41-letniku iz Pivke opravili hišno preiskavo, med katero so mu zasegli prepovedano drogo heroin, kokain, elektronsko tehnico in helex tablete, ki vsebujejo prepovedano drogo alprazolam.</p>
      <p>Osumljenega so po usmeritvah državnega tožilstva izpustili, policisti pa so podali kazensko ovadbo zaradi utemeljenih razlogov za sum, da izvršuje kaznivo dejanje neupravičene proizvodnje in prometa s prepovedanimi drogami, nedovoljenimi snovmi v športu in predhodnimi sestavinami za izdelavo prepovedanih drog.</p>
      <p>Ob tem so napovedali, da bodo na območju policijske postaje Postojna še naprej intenzivno poostreno nadzirali voznike in ugotavljali tovrstne kršitve. Vse, ki bi imeli informacije o takšnih nevarnih voznikih, pa prosijo, da jim to sporočijo na 113 ali na anonimni telefon policije 080 1200.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914344/kronika/preprodaja-heroina-kokaina-in-marihuane-slovenca-v-zapor"/>
      </related>
    </article>
  </body>
</html>