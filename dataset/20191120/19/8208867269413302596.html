<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/20/news/comuni_pignoramenti_dei_conti_piu_veloci_per_tributi_evasi-241521343/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T19:54:00+00:00"/>
    <meta property="og:title" content="Comuni, pignoramenti dei conti più veloci per tasse non pagate"/>
    <meta property="og:description" content="L'articolo 96 della manovra rende più spedito l'iter delle azioni esecutive per recuperare tasse e tributi non pagati, dai rifiuti alle rette degli asili: 19 miliardi ancora non riscossi. Per ora sono escluse le multe stradali, ma durante l'iter parlamentare la norma potrebbe cambiare"/>
  </head>
  <body>
    <article>
      <h1>Comuni, pignoramenti dei conti più veloci per tasse non pagate</h1>
      <h2>L'articolo 96 della manovra rende più spedito l'iter delle azioni esecutive per recuperare tasse e tributi non pagati, dai rifiuti alle rette degli asili: 19 miliardi ancora non riscossi. Per ora sono escluse le multe stradali, ma durante l'iter parlamentare la norma potrebbe cambiare</h2>
      <address><time datetime="2019-11-20T19:54:00+00:00">20 Nov 2019, 19:54</time> by <a rel="author">VALENTINA CONTE</a></address>
      <p><b>ROMA -</b> I Comuni e gli altri enti locali - Province, città metropolitane, comunità montane, unioni e consorzi di Comuni - già oggi possono pignorare stipendi, conti correnti, fatture, immobili (tranne prima casa) o bloccare l'auto per recuperare dal contribuente il dovuto. Se dunque il cittadino non paga le tasse sulla casa come Imu e Tasi, sulla spazzatura come la Tari, la Tosap per l'occupazione del suolo pubblico o anche bollo auto, rette scolastiche, imposta su affissioni e pubblicità prima o poi può finire nel gorgo delle ganasce fiscali.<br/><br/>L'articolo 96 della legge di bilancio - ora all'esame del Senato - introduce però una "Riforma della riscossione degli enti locali" che consente a questi stessi enti di andare più veloci, senza attendere i tempi di iscrizione a ruolo del debito o di predisposizione dell'ingiunzione. Riduce in sostanza tempi e costi. <b>Dall'1 gennaio 2020 ai sindaci servirà un solo atto anziché due</b> (accertamento e ingiunzione) per arrivare alla soluzione estrema: l'esecuzione forzata. Parliamo dell'atto unico di accertamento che - al pari di quanto già oggi vale per l'Agenzia delle Entrate-Riscossione a livello di tributi erariali - contiene in sé tutti gli elementi di titolo idoneo anche al pignoramento del conto corrente o del quinto dello stipendio.<br/><br/>Entro 3 mesi dalla notifica dei mancati pagamenti, i Comuni potranno attivare le procedure di riscossione attraverso comunicazioni ufficiali con raccomandata o posta elettronica. L'azione resta comunque sospesa per altri 6 mesi, così da consentire agli interessati di mettersi in regola ed evitare le procedure di recupero forzato. Tra notifica e ganasce (ovvero fermo amministrativo, pignoramento o ipoteca) passeranno dunque 9 mesi. <b>La norma non si applica a debiti inferiori a 10 mila euro</b> - che sono la stragrande maggioranza nei Comuni - se non previo invio al debitore di un sollecito di pagamento. E sarannno consentite <b>rateizzazioni di pagamento</b> in base all'importo del debito: fino a 100 euro nessuna rata, da 100 a 500 euro 4 rate mensili e poi su <b>fino a 72 rate mensili</b> per debiti oltre 20 mila euro.<br/><br/>Il prossimo anno dunque il sindaco sarà dotato in tutto e per tutto non solo dei poteri che ha l'ex Equitalia, ma anche della sua maggiore scioltezza burocratica per il recupero delle somme. <b>La norma per ora non include le multe stradali </b>perché - si legge nella Relazione illustrativa alla manovra - "le disposizioni in esame non incidono sul codice della strada". Non è però escluso che il testo cambi durante l'iter di discussione parlamentare, di qui alla fine dell'anno. Anche perché l'Anci - l'associazione dei Comuni - vorrebbe potersi assicurare quel miliardo di multe che rimangono sistematicamente fuori dalle casse cittadine. E che l'ex Equitalia fatica a riprendere, visti gli importi piccoli e i costi di recupero alti.<br/><br/>Il leader della Lega <b>Matteo Salvini</b> sembra esterrefatto:  "Se entrano nel tuo conto corrente per pignorare, secondo me <b>siamo all'Unione sovietica fiscale</b>, lo stato di polizia fiscale". Dimenticando che già oggi succede. E che lo stesso viceministro leghista all'Economia Massimo Garavaglia nel governo Conte 1 sponsorizzava la riforma della riscossione degli enti locali, visto che <b>il non riscosso degli enti locali è pari a 19 miliardi</b>. Riforma portata avanti dalla sua collega, riconfermata viceministra all'Economia nel Conte 2, la pentastellata Laura Castelli. Ad oggi circa 3 mila Comuni italiani su 8 mila hanno affidato il servizio di recupero delle tasse evase all'Agenzia delle Entrate. Probabilmente continueranno a farlo. Anche perché la riscossione in proprio richiede un'organizzazione ad hoc che solo le città più strutturate possono permettersi.<br/><br/><br/> </p>
    </article>
  </body>
</html>