<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560885/autokinito-epese-sti-thalassa-sti-rodo-nekros-o-odigos-tou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T19:40:00+00:00"/>
    <meta property="og:title" content="Αυτοκίνητο έπεσε στη θάλασσα στη Ρόδο - Νεκρός ο οδηγός του"/>
    <meta property="og:description" content="«Βουτιά» θανάτου για οδηγό αυτοκινήτου στη Ρόδο"/>
  </head>
  <body>
    <article>
      <h1>Αυτοκίνητο έπεσε στη θάλασσα στη Ρόδο - Νεκρός ο οδηγός του</h1>
      <address>
        <time datetime="2019-11-20T19:40:00+00:00">20 Nov 2019, 19:40</time>
      </address>
      <p>
        <b>«Βουτιά» θανάτου για οδηγό αυτοκινήτου στη Ρόδο</b>
      </p>
      <p>Τραγικό θάνατο βρήκε άνδρας με καταγωγή από την Κρήτη, σύμφωνα με την <a href="https://www.dimokratiki.gr/20-11-2019/boytia-thanatoy-sti-thalassa-tis-akantias/"><b>dimokratiki.gr,</b> </a>στο λιμάνι της Ακαντίας της Ρόδου, όταν το αυτοκίνητο που οδηγούσε βρέθηκε μέσα στη θάλασσα.</p>
      <p>Ο άνδρας ανασύρθηκε χωρίς τις αισθήσεις του το απόγευμα, ενώ στο αυτοκίνητο επέβαινε και μία γυναίκα.</p>
      <p>Η γυναίκα πρόλαβε κι εγκατέλειψε το αυτοκίνητο, ωστόσο ο οδηγός εγκλωβίστηκε μέσα σε αυτό και κατέληξε στο βυθό, με αποτέλεσμα ο άνδρας να βρει τραγικό θάνατο.</p>
      <p>Επί τόπου έσπευσαν δυνάμεις του Λιμενικού Σώματος, ενώ χρειάστηκε η συνδρομή επαγγελματία δύτη, ο οποίος βούτηξε στη θάλασσα και κατάφερε να βγάλει από το βυθό τον οδηγό που είχε εγκλωβιστεί μέσα στο όχημα. Δυστυχώς, ήταν πλέον αργά.</p>
      <p>Αυτόπτες μάρτυρες δήλωσαν στην «Ροδιακή» ότι είδαν το αυτοκίνητο για κατεβαίνει μέχρι το τέλος του μώλου και τον οδηγό να επιχειρεί να κάνει αναστροφή. Εκεί, φαίνεται ότι δεν έγινε καλός υπολογισμός με αποτέλεσμα το αυτοκίνητο να πέσει στη θάλασσα.</p>
      <p>Για ελάχιστα λεπτά, το όχημα έμεινε να επιπλέει στην επιφάνεια της θάλασσας και στη συνέχεια βυθίστηκε.</p>
      <p>Η συνοδηγός, σύμφωνα με την <b><a href="https://www.rodiaki.gr/article/426177/rodos-aytokinhto-epese-sth-thalassa-den-prolabe-na-to-egkataleipsei-o-odhgos-toy">rodiaki.gr. </a></b>κατόρθωσε να ανοίξει την πόρτα, να βγει έξω από αυτό και να αρχίσει να κολυμπά, καλώντας παράλληλα σε βοήθεια.</p>
      <p>Προανάκριση για το περιστατικό διενεργεί το Κεντρικό Λιμεναρχείο Ρόδου.</p>
    </article>
  </body>
</html>