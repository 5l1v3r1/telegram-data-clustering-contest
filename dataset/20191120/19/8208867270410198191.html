<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/20/news/regno_unito_principe_andrea_ritiro-241520781/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T19:43:00+00:00"/>
    <meta property="og:title" content="Caso Epstein, il principe Andrea si ritira da tutti gli impegni pubblici"/>
    <meta property="og:description" content="Il terzogenito della regina Elisabetta lascia dopo lo scandalo sessuale legato al miliardario americano morto suicida in carcere"/>
  </head>
  <body>
    <article>
      <h1>Caso Epstein, il principe Andrea si ritira da tutti gli impegni pubblici</h1>
      <h2>Il terzogenito della regina Elisabetta lascia dopo lo scandalo sessuale legato al miliardario americano morto suicida in carcere</h2>
      <address><time datetime="2019-11-20T19:43:00+00:00">20 Nov 2019, 19:43</time> by <a rel="author">dal nostro corrispondente ANTONELLO GUERRERA</a></address>
      <p><b>LONDRA -</b> Addio a tutti gli impegni pubblici. È la drastica, umiliante, ma a questo punto inevitabile, decisione del <b>principe Andrea</b>, il terzogenito della Regina Elisabetta, dopo lo scandalo sessuale legato al pedofilo <b>Jeffrey Epstein</b> ri-esploso dopo la clamorosa intervista concessa alla<i> Bbc</i> sabato scorso. Andrea aveva in programma vari eventi pubblici in questi giorni, ma sin da stamattina lui e i suoi collaboratori avevano molti dubbi nel presenziarli per il timore di proteste pubbliche che avrebbero messo ancora più in imbarazzo il Duca di York, peraltro proprio oggi quando sua madre e il Principe Filippo festeggiavano 72 anni di matrimonio, seppur a distanza (lei nella tenuta di Windsor, lui nella tenuta di Sandringham a leggere e riposare). <br/><br/>E così Andrew ha chiesto il permesso a mamma Elisabetta di starsene da parte almeno "nell'immediato futuro". La sovrana, il cui ruolo sulla controversa intervista del figlio è tuttora molto oscuro (c'è chi dice fosse al corrente di tutto, chi no) ha accettato. "Questa vicenda ha costituito un grosso intralcio al lavoro della Famiglia Reale", ha scritto Andrea in un comunicato questa sera, "perciò ho chiesto alla Regina di concedermi di fare un passo indietro e lei ha acconsentito. Sono pronto", ha aggiunto il Principe, "a collaborare con ogni autorità nell'ambito delle indagini".<br/><br/>Una decisione, quella di Andrea, devastante per la sua immagine pubblica, aggravata sempre di più nelle ultime ore dalle continue minacce di boicottaggi da parte di sponsor della sua galassia di filantropia, borse di studio e beneficenza: la banca Standard Chartered, per esempio, era fuggita dal programma per giovani imprenditori del Duca di York e ora sono venute fuori altre storiacce come le offese razziste "negro" e "arabi beduini". Oggi poi, una vecchia lettera di un ex suo collaboratore scovata dal <i>Sun</i>, ha messo in evidenza un'altra preoccupante incongruenza di Andrea, che nell'intervista alla <i>Bbc</i> aveva detto di aver incontrato il mostro Epstein per la prima volta nel 1999, mentre nella missiva del suo consigliere si evince all'inizio degli anni Novanta. Non solo, perché ora sono sempre più insistenti le pressioni sul disastrato duca di York di abbandonare l'English National Ballet, di cui è patron. <br/><br/>Andrea è di nuovo nell'occhio del ciclone, come dicevamo, dopo sabato scorso. Le accuse di stupro e sesso con minori nei primi anni Duemila nei confronti dell'allora 17enne Virginia Roberts, una delle schiave sessuali dell'amico pedofilo e suicida in carcere Jeffrey Epstein, sono deflagrate dopo la rara e sconvolgente intervista del Duca di York, sabato scorso alla Bbc, in cui Andrea ha dato il peggio di sé: insensibile, incredibile, senza nemmeno una lacrimuccia empatica, ridicolo nelle giustificazioni, dal "non ricordo di aver incontrato quella ragazza", al "gesto onorevole" di salutare per un'ultima volta il mostro Epstein, fino agli alibi surreali: l'improbabile cena in una pizzeria plebea e "l'incapacità di sudorazione", mentre la sua accusatrice lo ricorda madido durante le violenze.</p>
    </article>
  </body>
</html>