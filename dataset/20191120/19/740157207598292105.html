<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/bezpieczenstwo/swidnik-na-przejsciu-dla-pieszych-bylo-niebezpiecznie-wiec-je-zlikwidowano,135296.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T19:45:00+00:00"/>
    <meta property="og:title" content="Świdnik: Na przejściu dla pieszych było niebezpiecznie, więc je zlikwidowano"/>
    <meta property="og:description" content="W Świdniku piesi zasygnalizowali władzom, że wyremontowany, prosty odcinek jezdni zachęca kierowców do przekraczania dozwolonej prędkości. We wrześniu został tam śmiertelnie potrącony 69-latek. Jednak reakcja władz miasta wielu zdziwiła. Nakazano bowiem przejście zlikwidować."/>
  </head>
  <body>
    <article>
      <h1>Świdnik: Na przejściu dla pieszych było niebezpiecznie, więc je zlikwidowano</h1>
      <address><time datetime="2019-11-20T19:45:00+00:00">20 Nov 2019, 19:45</time> by <a rel="author">Tomasz Jakubowski  </a></address>
      <h4>W Świdniku piesi zasygnalizowali władzom, że wyremontowany, prosty odcinek jezdni zachęca kierowców do przekraczania dozwolonej prędkości. We wrześniu został tam śmiertelnie potrącony 69-latek. Jednak reakcja władz miasta wielu zdziwiła. Nakazano bowiem przejście zlikwidować.</h4>
      <hr/>
      <ul>
        <li>
          <b>W Świdniku na jednym z przejść dochodziło do dużej liczby wypadków.</b>
        </li>
        <li>
          <b>Mieszkańcy zwrócili się do władz miasta o zwiększenie bezpieczeństwa w tym miejscu.</b>
        </li>
        <li>
          <b>Władze miasta postanowiły zwiększyć przejście likwidując to przejście, choć wcześniej zapewniały, że przejście jest potrzebne.</b>
        </li>
      </ul>
      <p>Chodzi o przejście znajdujące się przy ul. Racławickiej w Świdniku, leżące na dwujezdniowej drodze powiatowej przebiegającej przez samo centrum miasta. W Komendzie Wojewódzkiej Policji odbyło się w jego sprawie nawet specjalne spotkanie. Przez wiele godzin analizowano sytuację dotyczącą tej „zebry” pod kątem poprawy bezpieczeństwa.</p>
      <p>Przejście było wyjątkowo niebezpieczne. Jak informuje Dziennik Wschodni, w ciągu ostatnich 3 lat w tym miejscu doszło do 6 wypadków (w tym jednego śmiertelnego) oraz 47 kolizji.</p>
      <p>Organizacją ruchu na ulicy Racławickiej zajmują się urzędnicy ze starostwa powiatowego. Gdy kilka lat temu kierowcy skarżyli się, ze na ulicy jest zbyt duża liczba przejść dla pieszych i dochodzi w związku z tym do kolizji i wypadków, Zbigniew Twaróg, wicestarosta świdnicki był przeciwny ich zmniejszeniu. - Pierwszy raz słyszę, żeby ktoś się na tą organizację ruchu skarżył. Nie możemy utrudniać życia mieszkańcom. Stąd taka liczba przejść - mówił Dziennikowi Wschodniemu.</p>
      <p>Po wrześniowym, tragicznym wypadku funkcjonariusze świdnickiej drogówki postanowili przedstawić zarządcy drogi swoje pomysły na poprawę bezpieczeństwa w tym rejonie. Było to m.in. podniesienie przejść dla pieszych. Okazało się jednak, że realizacja tego rozwiązania nie wchodzi w grę, bo ulica Racławicka, po niedawnym generalnym remoncie, jest objęta siedmioletnim okresem gwarancyjnym.</p>
      <p>Dodatkowo tuż obok "zebry", na której zginął mężczyzna, wybudowano niedawno dodatkowe miejsca parkingowe, przez co znacząco ograniczono widoczność w tym miejscu. - Zwłaszcza wtedy, kiedy zatrzymywały się tutaj większe samochody, np. busy. Wówczas pole widzenia było znaczenie ograniczone - przyznaje w rozmowie z gazetą rzeczniczka policji asp. Elwira Domaradzka.</p>
      <p>Po burzliwym spotkaniu policjanci wystąpili do świdnickiego starosty z wnioskiem o likwidację niebezpiecznego przejścia. Starosta świdnicki Łukasz Reszka zgodził się na takie rozwiązanie. Jego zdaniem likwidacja przejścia zapobiegnie tragediom podobnym do tej z września, gdy w wyniku potrącenia przez auto zginął 69-latek.</p>
      <p>W rozmowie z Dziennikiem Wschodnim starosta podkreśla, że na to przejście narzekano, a wśród narzekających byli również piesi. - Sygnalizowali, że wyremontowany, prosty odcinek jezdni zachęca kierowców do przekraczania dozwolonej prędkości - mówi. Stąd decyzja o likwidacji.</p>
      <p>19 listopada zamontowano barierki, które informują o braku przejścia w tym miejscu. Teraz żaden z pieszych nie wejdzie już na przejście dla pieszych, narażając się na niebezpieczeństwo.</p>
      <p>Władze miasta dodają, że mieszkańcy mogą korzystać z drugiego przejścia, zlokalizowanego 100 metrów dalej.</p>
    </article>
  </body>
</html>