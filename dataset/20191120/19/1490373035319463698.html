<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/nato-vesmir-stletenberg-zbrane_1911201949_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T19:49:00+00:00"/>
    <meta property="og:title" content="NATO bude operovat ve vesmíru. Prostor využije především k nevojenským účelům"/>
    <meta property="og:description" content="Podle šéfa aliance Jense Stoltenberga nebude aliance rozmisťovat ve vesmíru zbraně, ale bude tento prostor především využívat k nevojenským účelům."/>
  </head>
  <body>
    <article>
      <h1>NATO bude operovat ve vesmíru. Prostor využije především k nevojenským účelům</h1>
      <address><time datetime="2019-11-20T19:49:00+00:00">20 Nov 2019, 19:49</time> by <a rel="author">ČTK</a></address>
      <p>
        <b>Severoatlantická aliance rozšíří prostor svého působení do vesmíru. Shodli se na tom ve středu ministři zahraničí spojeneckých zemí, kteří schválili návrh na uznání vesmíru za pátou operační doménu NATO. Podle šéfa aliance Jense Stoltenberga nebude aliance rozmisťovat ve vesmíru zbraně, ale bude tento prostor především využívat k nevojenským účelům.</b>
      </p>
      <p>Vesmír se vedle země, vzduchu, moře a kyberprostoru oficiálně stal pátou doménou, v níž budou spojenci působit společně. „Dáváme jasně najevo, že pokračujeme v posilování našich odstrašujících a obranných schopností ve všech prostorech,“ prohlásil Stoltenberg.</p>
      <p>Aliance si podle něho uvědomuje hrozby spojené s provozem satelitů, možnými útoky na ně či s pokusy o jejich ovládnutí na dálku.</p>
      <p>„Vesmír je extrémně důležitý pro všechny civilní a vojenské aktivity, pro komunikaci, navigaci, pro přenos dat, takže vesmír a satelity mají samozřejmě velký význam pro všechny spojence NATO,“ řekl Stoltenberg.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/ukrajina-nato-zelenskyj-stoletenberg-rusko_1910311133_jak"/>
      </related>
      <p>NATO přichází s rozšířením svých aktivit do kosmu poté, co začátkem letošního roku schválil vznik vesmírné sekce americké armády prezident Donald Trump.</p>
      <p>Alianční země podle letošních údajů vlastní přes polovinu všech satelitů na oběžné dráze. Musí se však vyrovnávat s výrazným nástupem Číny, která v současnosti vyvíjí zbraně použitelné ve vesmíru.</p>
      <p>„Čína je stále více politická a vojenská mocnost a aliance se samozřejmě musí připravit i na tyto výzvy,“ řekl českým novinářům ministr zahraničí Tomáš Petříček. Uznání vesmíru za operační doménu aliance podle něho znamená, že alianční země budou od nynějška moci požádat spojence o pomoc například v případě útoku na svůj satelit. Na vesmírný prostor se totiž bude vztahovat článek 5 alianční smlouvy věnovaný principu kolektivní obrany.</p>
      <related>
        <h4>Související články</h4>
        <a href="https://www.irozhlas.cz/zpravy-domov/na-prosincovem-summitu-nato-zastoupi-ceskou-republiku-v-britanii-pouze-milos_1911132258_elev"/>
        <a href="https://www.irozhlas.cz/zpravy-domov/dvacet-minut-radiozurnalu-emanuel-macron-nato-pavel-fischer_1911112255_vtk"/>
        <a href="https://www.irozhlas.cz/zpravy-svet/nato-mise-cviceni-pobalti-lotyssko-riga-armada-ceske-republiky-praslavice_1911091915_nkr"/>
      </related>
    </article>
  </body>
</html>