<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/losowania-grup-euro-2020-kevin-de-bruyne-skrytykowal-system-turnieju,986952.html"/>
    <meta property="og:site_name" content="TVN24"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Losowania Euro nie było, oni już znają większość rywali. &quot;To hańba&quot;"/>
    <meta property="og:description" content="Turniej Euro 2020 dopiero w czerwcu, ale system jego rozgrywania już teraz budzi ogromne kontrowersje. - Piłka coraz bardziej zamienia się w biznes - grzmi belgijska gwiazda Kevin De Bruyne, któreg..."/>
  </head>
  <body>
    <article>
      <h1>Losowania Euro nie było, oni już znają większość rywali. "To hańba"</h1>
      <address>
        <time datetime="2019-11-20T19:00:00+00:00">20 Nov 2019, 19:00</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/51d859ed-9b93-4196-9eba-235b9f22978c-480p.mp4"/>
        <figcaption>Belgowie zakończyli eliminacje zwycięstwem 6:1 z Cyprem Foto: Getty Images | Video: Getty Images</figcaption>
      </figure>
      <h3>Turniej Euro 2020 dopiero w czerwcu, ale system jego rozgrywania już teraz budzi ogromne kontrowersje. - Piłka coraz bardziej zamienia się w biznes - grzmi belgijska gwiazda Kevin De Bruyne, którego reprezentacja jeszcze przed losowaniem zna dwóch z trzech grupowych rywali.</h3>
      <p>We wtorek zakończyły się eliminacje, a w mediach, jak Europa długa i szeroka, zaczęły się analizy - która drużyna, w którym koszyku, kto zagra z kim i gdzie. To normalne, dzieje się tak przed każdą wielką imprezą, ale tym razem skomplikowany system rozgrywek przyprawia o ból głowy.</p>
      <p>A wszystko dlatego, że turniej rozegrany zostanie na 12 europejskich stadionach (w Kopenhadze, Bukareszcie, Amsterdamie, Dublinie, Bilbao, Budapeszcie, Glasgow, Monachium, Baku, Sankt Petersburgu, Rzymie oraz w Londynie).</p>
      <p>UEFA zastrzegła, że reprezentacje, które zdołały awansować, a będą gospodarzami, muszą zagrać w grupie dwa mecze na własnym stadionie. Ponadto w jednej grupie mogą zagrać tylko dwa kraje-gospodarze. Dodatkowo Ukraina i Rosja nie mogą spotkać się w jednej grupie.</p>
      <p>
        <b>
          <a href="https://eurosport.tvn24.pl/pilka-nozna,105/euro-2020-podzial-na-koszyki-przed-losowaniem-grup-na-kogo-moze-trafic-polska,986798.html">ZOBACZ PODZIAŁ NA KOSZYKI &gt;&gt;&gt;</a>
        </b>
      </p>
      <h3>De Bruyne: zwyczajne lekceważenie</h3>
      <related>
        <a href="https://eurosport.tvn24.pl/pilka-nozna,105/gol-lewego-zauroczyl-media-w-europie-powazny-kandydat-do-zlotej-pilki,986887.html"/>
      </related>
      <p>Biorąc pod uwagę powyższe warunki, okazało się, że Belgowie, zwycięzcy grupy eliminacyjnej i jedna z sześciu drużyn z pierwszego koszyka, muszą znaleźć się w grupie B. A że grupa B zagra spotkania w Kopenhadze i Sankt Petersburgu, wiadomo, że znajdą się w niej również Duńczycy i Rosjanie.</p>
      <p>Losowanie, które odbędzie się 30 listopada, wiele tu nie zmieni. Belgowie poznają tylko jednego rywala z czwartego koszyka. Ale tu też musimy wrócić do uwarunkowań europejskiej federacji i do grupy B dolosowana zostanie Finlandia lub Walia.</p>
      <p>Taki obrót spraw bardzo nie podoba się De Bruyne, jednemu z liderów Belgów.</p>
      <p>- To hańba i zwyczajne lekceważenie. Piłka nożna coraz bardziej zamienia się w biznes - grzmiał pomocnik Manchesteru City po ostatnim meczu swojej drużyny w eliminacjach (6:1 z Cyprem).</p>
      <h3>Polacy wiedzą, gdzie mogą zagrać</h3>
      <p>Polacy trafią do grupy A, D, E lub F. Z pierwszego koszyka mogą wylosować jedynie któregoś z gospodarzy - Włochów, Anglików, Hiszpanów lub Niemców. Obostrzeń nie ma w przypadku drużyn z trzeciego i czwartego koszyka. To oznacza, że do "polskiej" grupy mogą zostać dolosowani Portugalczycy, Turcy, Austriacy, Szwedzi lub Czesi. Z ostatniego koszyka zaś Walijczycy, Finowie bądź cztery zespoły, które wygrają w marcowych barażach.</p>
      <p><b>Zespoły "przypisane" do grup przed losowaniem fazy grupowej Euro 2020</b>:<b><br/>Grupa A (Rzym):</b> Włochy<b><br/>Grupa B (Sankt Petersburg i Kopenhaga):</b> Dania, Rosja, Belgia, Walia lub Finlandia<br/><b>Grupa C (Amsterdam):</b> Ukraina, Holandia<br/><b>Grupa D (Londyn):</b> Anglia<br/><b>Grupa E (Bilbao):</b> Hiszpania, zwycięzca barażów Ligi Narodów B<br/><b>Grupa F (Monachium):</b> Niemcy</p>
      <p>Autor: pqv\kwoj / Źródło: eurosport.pl, hln.be</p>
    </article>
  </body>
</html>