<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/kerala-university-mark-moderation-fraud-sfi-seek-action.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T19:05:00+00:00"/>
    <meta property="og:title" content="മാര്‍ക്ക് തട്ടിപ്പ്: മുഖം നോക്കാതെ നടപടിയെടുക്കണമെന്ന് എസ്എഫ്ഐ"/>
    <meta property="og:description" content="തിരുവനന്തപുരം∙ കേരള സർവകലാശാല മാര്‍ക്കു തട്ടിപ്പില്‍ മുഖം നോക്കാതെ നടപടിയെടുക്കണമെന്ന് എസ്എഫ്ഐ. ക്രമവിരുദ്ധമായി മാര്‍ക്ക് കൂട്ടിക്കൊടുത്തത്.Kerala University. mark Moderation Issue. Malayalam news. manorama Online. Kerala University VC. latest news. Mark row. മാർക്ക് തട്ടിപ്പ്. SFI. V P Sanu.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മാര്‍ക്ക് തട്ടിപ്പ്: മുഖം നോക്കാതെ നടപടിയെടുക്കണമെന്ന് എസ്എഫ്ഐ</h1>
      <address><time datetime="2019-11-20T19:05:00+00:00">20 Nov 2019, 19:05</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കേരള സർവകലാശാല മാര്‍ക്ക് തട്ടിപ്പില്‍ മുഖം നോക്കാതെ നടപടിയെടുക്കണമെന്ന് എസ്എഫ്ഐ. ക്രമവിരുദ്ധമായി മാര്‍ക്ക് കൂട്ടിക്കൊടുത്തത് അന്വേഷിക്കണം. അന്വേഷണം അട്ടിമറിക്കപ്പെടുകയോ കൃത്യമായ കുറ്റക്കാരെ കണ്ടെത്താതിരിക്കുന്ന സ്ഥിതിയോ ഉണ്ടായാൽ എസ്എഫ്ഐ പ്രത്യക്ഷ സമരവുമായി മുന്നോട്ടു പോകുമെന്ന് ദേശീയ പ്രസിഡന്റ് വി.പി.സാനു പറഞ്ഞു.</p>
      <p>അതിനിടെ, കേരള സര്‍വകലാശാലയിലേക്ക് കെഎസ്‌യു നടത്തിയ മാര്‍ച്ചിൽ പൊലീസ് ഏറ്റുമുട്ടൽ. ബാരിക്കേഡ് മറികടന്ന് സര്‍വകലാശാല ക്യാംപസില്‍ കടന്ന പ്രവര്‍ത്തകരെ പൊലീസ് പിടികൂടി. പലതവണ ജലപീരങ്കി പ്രയോഗിച്ചിട്ടും കനത്ത മഴയത്ത് പ്രതിഷേധം തുടര്‍ന്ന പ്രവര്‍ത്തകര്‍ അതുവഴി കടന്നു വന്ന മന്ത്രി കെ. രാജുവിന്റെ വാഹനം തടഞ്ഞു. വാഹനത്തിന് ചുറ്റും വളഞ്ഞ് കൊണ്ട് ആക്രോശിച്ച പ്രവര്‍ത്തകരെ ബലം പ്രയോഗിച്ച് പൊലീസ് പിന്‍തിരിപ്പിക്കുകയായിരുന്നു.</p>
      <p>വനിത പ്രവര്‍ത്തകര്‍ ഉള്‍പ്പടെ പല തവണ സർവകലാശാല മതിലുകള്‍ക്ക് മുകളില്‍ കയറിയിട്ടും പൊലീസ് സംയമനം പാലിക്കുകയായിരുന്നു. പൊലീസുമായി പലതവണ ഉന്തും തള്ളും ഉണ്ടായെങ്കിലും പ്രവര്‍ത്തകരെ പിരിച്ചുവിടാന്‍ പൊലീസ് ലാത്തിചാര്‍ജ് നടത്തുകയോ കണ്ണീര്‍വാതകം പ്രയോഗിക്കുകയോ ചെയ്തില്ല. അറസ്റ്റിനു പ്രവര്‍ത്തകര്‍ വഴങ്ങാതിരുന്നത് കനത്ത മഴയത്ത് പൊലീസിന് വലിയ വെല്ലുവിളിയായി. ഒടുവില്‍ ഒരു മണിക്കൂറോളം സമരം ചെയ്ത പ്രവര്‍ത്തകര്‍ സ്വയം പിരിഞ്ഞുപോവുകയായിരുന്നു.</p>
      <p><b>English Summary</b>: SFI seek action on Kerala University mark moderation issue</p>
    </article>
  </body>
</html>