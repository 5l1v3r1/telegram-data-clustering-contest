<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/20/news/ex_ilva_zingaretti_bisogna_far_tornare_mittal_al_tavolo_per_trovare_una_soluzione_-241521505/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T19:58:00+00:00"/>
    <meta property="og:title" content="Ex Ilva, Zingaretti: &quot;Bisogna far tornare Mittal al tavolo per trovare una soluzione, la città va risarcita&quot;"/>
    <meta property="og:description" content="Il leader del Pd a Taranto ha incontrato istituzioni e parti sociali: &quot;Qualsiasi proposta non deve calare dall'alto ma deve partire da quanto sta"/>
  </head>
  <body>
    <article>
      <h1>Ex Ilva, Zingaretti: "Bisogna far tornare Mittal al tavolo per trovare una soluzione, la città va risarcita"</h1>
      <h2>Il leader del Pd a Taranto ha incontrato istituzioni e parti sociali: "Qualsiasi proposta non deve calare dall'alto ma deve partire da quanto sta avvenendo qui"</h2>
      <address>
        <time datetime="2019-11-20T19:58:00+00:00">20 Nov 2019, 19:58</time>
      </address>
      <p>"E' importante far tornare la Mittal al tavolo, è importante pensare a soluzioni che comunque tengano insieme la produzione e la salute, l'ambiente. E' importante che non ci sia solo il tema Ilva ma un impegno sulla rinascita di Taranto". E' questo il pensiero del segretario nazionale del Pd, <b>Nicola Zingaretti</b>, al termine del suo giro di incontri a Taranto con le istituzioni locali e le parti sociali sulla questione ex Ilva.<br/><br/>"Il governo italiano - ha aggiunto -  sta preparando una proposta. Il presidente Conte è impegnato direttamente. Io sono segretario di un partito politico che vuole aiutare e contribuire alla costruzione di questa proposta. Sarebbe addirittura scorretto che io, mentre c'è una trattativa tra un governo e un'impresa, entri nel merito".<br/><br/>E' stato "importante - ha detto ancora Zingaretti - ascoltare i vari attori economici, associativi, istituzionali, della città perché è ovvio che c'è bisogno di essere vicini a questa città e quindi qualsiasi proposta non deve calare dall'alto ma deve partire da quanto sta avvenendo qui. Bisogna risarcire una città ferita e investire con quello che il presidente Conte ha chiamato Cantiere Taranto. Anche questo va  pensato e preparato ascoltando le esigenze del mondo delle imprese, del lavoro, dell'associazionismo, perché è giusto pensare a una svolta per Taranto".</p>
    </article>
  </body>
</html>