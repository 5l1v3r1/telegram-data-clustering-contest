<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/vm-medaljoren-kritisk-mot-os-flytt-ingen-vet-nagonting/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:00:20+00:00"/>
    <meta property="og:title" content="VM-medaljören kritisk mot OS-flytt: ”Ingen vet någonting”"/>
    <meta property="og:description" content="Med mindre än ett år kvar till OS togs plötsligt beslutet att flytta gång- och maratontävlingarna från Tokyo till den nya orten Sapporo.  – Jag"/>
  </head>
  <body>
    <article>
      <h1>VM-medaljören kritisk mot OS-flytt: ”Ingen vet någonting”</h1>
      <address><time datetime="2019-11-20T19:00:20+00:00">20 Nov 2019, 19:00</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Med mindre än ett år kvar till OS togs plötsligt beslutet att flytta gång- och maratontävlingarna från Tokyo till den nya orten Sapporo. <br/>– Jag tycker det är skitdåligt, säger VM-bronsmedaljören i gång Perseus Karlström.</b>
      </p>
      <p>OS i Tokyo ligger mitt i sommaren, under den period då värmeböljor i området kan vara som värst. Över 35 grader i kombination med hög luftfuktighet gör att <a href="https://www.dn.se/sport/sa-ska-sverige-bli-bast-i-hetta-jag-tror-inte-att-nagon-idrottare-kommer-att-do/">förhållandena för utomhussporterna under nästa års OS kommer att vara extrema</a>. </p>
      <p>Men Internationella olympiska kommittén (IOK) reagerade först under höstens VM i Doha, med liknande hetta, där många bröt damernas maraton trots att det gick mitt i natten. </p>
      <p>– De har inte lagt fram några som helst argument över huvud taget. De enda ryktena vi har hört är att (IOK-ordföranden) Thomas Bach fick en chockupplevelse för att det var så många som bröt maraton – enbart damernas maraton – i Doha, och då bestämde han att det ska gå uppe i Sapporo istället, säger den svenske gångaren Perseus Karlström.</p>
      <p><b>Sapporo ligger 80 mil norr </b>om Tokyo, och de japanska arrangörerna har motvilligt tvingats gå med på att i all hast göra det till en OS-ort.</p>
      <p>Därmed blir gångarna och maratonlöparna isolerade långt borta från OS-publiken och resten av spelen.</p>
      <p>– Vad beslutet innebär är att det kanske inte kommer att bli någon skillnad över huvud taget. Det har varit värmebölja där uppe två av de tre senaste somrarna under tiden OS ska gå. Det kommer inte på något sätt som helst vara lätta förhållanden oavsett, säger Perseus Karlström.</p>
      <p>Fortfarande är det inte klart vilken dag och vilken tid tävlingarna kommer att gå. Perseus Karlström sitter med i de aktivas kommitté som är med i diskussionerna om hur saken ska lösas.</p>
      <p>– De ska bygga upp ett helt nytt evenemang i Sapporo. Så de pratar om justerade starttider, justerade tävlingsdagar. De ska komma fram till var tävlingarna ska gå. Det är ingen som vet någonting, säger svensken.</p>
      <p><b>Som det ser ut nu är</b> Karlströms plan för OS i fara, för han har tänkt dubblera med både 20 och 50 kilometer, något som kanske inte går med de nya förlag på program som finns på bordet.</p>
      <p>Thomas Bach <a href="https://apnews.com/e31f9b791cd247278b930b73d4421440">sade</a> häromdagen till AP att IOK är väldigt nöjda med beslutet och att det är taget i idrottarnas intressen, och att den stora majoriteten idrottare står bakom det. Han passade samtidigt på att ge de som kritiserar IOK en känga.</p>
      <p>– Det finns en eller två röster från idrottare som tror att de är bättre förberedda för värmen än andra och ville dra fördel av det, men IOK:s ansvar är att ta hänsyn till alla idrottares hälsa och göra det möjligt för alla att genomföra loppet, sade Bach.</p>
      <p><b>Perseus Karlström har haft </b>en genombrottssäsong i år och både vunnit världscupen totalt och tagit brons på VM. Han såg VM-loppet som perfekta förberedelser för OS. Han har ända sedan 2016 jobbat med fysiologier i Australien och varit där på läger under den australiska sommaren för att utverka strategier för nedkylning och träning i värme.</p>
      <p>– Det är en del av varje mästerskap egentligen. Även i världscupen är det alltid utmanande tävlingar överallt. I Mexiko är det nästan alltid hög höjd, i Kina är det nästan alltid riktigt varmt och fuktigt, i Europa är det väldigt bra förhållanden, så då måste du ha tränat på att kunna hänga med i ett väldigt högt tempo för att kunna vinna den tävlingen, säger han.</p>
      <p>– Vi får alltid anpassa oss runt om i världscupen ändå till olika förhållanden. Vi är vana vid det och så är det roligt också, det är en del av utmaningen. </p>
    </article>
  </body>
</html>