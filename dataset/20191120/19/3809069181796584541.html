<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/formula1/article/1416878/i-fia-kateshese-gia-elegho-exartimata-ton-ferrari"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-20T19:30:00+00:00"/>
    <meta property="og:title" content="Η FIA κατέσχεσε για έλεγχο εξαρτήματα των Ferrari"/>
    <meta property="og:description" content="Η FIA κατέσχεσε μέρη του συστήματος τροφοδοσίας από μονοθέσια της Ferrari, προκειμένου να βάλει τέλος στις ανεπίσημες καταγγελίες των αντιπάλων της περί παραβίασης των κανονισμών από τη Scuderia."/>
  </head>
  <body>
    <article>
      <h1>Η FIA κατέσχεσε για έλεγχο εξαρτήματα των Ferrari</h1>
      <h2>Η FIA κατέσχεσε μέρη του συστήματος τροφοδοσίας από μονοθέσια της Ferrari, προκειμένου να βάλει τέλος στις ανεπίσημες καταγγελίες των αντιπάλων της περί παραβίασης των κανονισμών από τη Scuderia.</h2>
      <address><time datetime="2019-11-20T19:30:00+00:00">20 Nov 2019, 19:30</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η Παγκόσμια Ομοσπονδία Αυτοκινήτου FIA θέλει να δώσει ένα τέλος στα σενάρια περί παραβίασης των κανονισμών από τη Ferrari. Αντίπαλες ομάδες της Scuderia, με αιχμή του δόρατος τις Red Bull και Mercedes, υποστηρίζουν εδώ και αρκετό διάστημα ανεπίσημα ότι η ιταλική ομάδα βγάζει περισσότερους ίππους από τους κινητήρες των μονοθεσίων της εφαρμόζοντας ένα παράνομο τρικ στο σύστημα τροφοδοσίας καυσίμου.</p>
      <p>Σύμφωνα με πληροφορίες του γερμανικού περιοδικού ‘’Auto – Motor und Sport’’ προχώρησε η FIA σε κατάσχεση μερών του συστήματος τροφοδοσίας των κόκκινων μονοθεσίων, προκειμένου να διαπιστώσει αν ισχύουν οι καταγγελίες των αντιπάλων της Ferrari. Οι ειδικοί της FIA κατάσχεσαν τα σωληνάκια βενζίνης από συνθετικά υλικά, μέσα από τα οποία ρέει το καύσιμο από το ρεζερβουάρ στον κινητήρα. Κοντά σε αυτά τα σωληνάκια βρίσκονται αισθητήρες που ελέγχουν τη ροή της βενζίνης. Σύμφωνα με τους ισχύοντες κανονισμούς επιτρέπεται να φτάνουν στον κινητήρα το πολύ 100 κιλά καυσίμου ανά ώρα αγώνα.</p>
      <p>Τα αυτοκίνητα των Φέτελ και Λεκλέρ ήταν στη διάρκεια της εφετινής σεζόν αισθητά γρηγορότερα από τους ανταγωνιστές τους στις ευθείες, μάλιστα οι αντίπαλες ομάδες εκτιμούν τη διαφορά ισχύος των Ferrari σε αυτές τις περιπτώσεις γύρω στους 50 ίππους. Πριν το Γκραν Πρι των ΗΠΑ στο Όστιν του Τέξας είχε κοινοποιήσει η FIA μία εγκύκλιο όπου διευκρίνιζε ότι δεν ήταν επιτρεπτό κανένα τρικ με τους αισθητήρες ροής της βενζίνης. Στο Όστιν δεν ήταν ο Λεκλέρ ανταγωνιστικός και ο Φέτελ είχε εγκαταλείψει με ζημιές στις αναρτήσεις του μονοθεσίου του.</p>
      <p>Στη Βραζιλία ήταν η Scuderia και πάλι πολύ δυνατή στις ευθείες κατά τις ελεύθερες δοκιμές της Παρασκευής, όμως στις κατατακτήριες και στον αγώνα αποδείχθηκε μόνον ελάχιστα γρηγορότερη από τις Red Bull και Mercedes. Στα πιτ κυκλοφόρησε τότε η φήμη ότι η Ferrari προτίμησε να μην τραβήξει το σχοινί το Σάββατο και την Κυριακή και περιόρισε την απόδοση των μοτέρ της, φοβούμενη επίσημες καταγγελίες των αντιπάλων της προς τη FIA.</p>
      <p>Τώρα επιδιώκει να ξεκαθαρίσει η FIA το τοπίο ελέγχοντας το σύστημα τροφοδοσίας των κόκκινων μονοθεσίων. Ο πρώην πιλότος της Formula 1, Μαρκ Σούρερ, δήλωσε χαρακτηριστικά στη γερμανική Bild: «Ο έλεγχος της Ferrari είναι το καλύτερο που θα μπορούσε να κάνει τώρα η FIA. Το βρίσκω σωστό. Πρέπει να βάλουν τέλος στις φήμες. Το θέμα δεν πρέπει να διαιωνιστεί και στο χειμερινό διάλειμμα. Αν βρουν κάτι, θα έχει πρόβλημα η Ferrari.»</p>
      <p>Μία από τις πιθανές συνέπειες σε περίπτωση παραβίασης των κανονισμών από πλευράς της Ferrari μας αποκαλύπτει ένα ανάλογο περιστατικό από το 1995. Τότε είχε νικήσει ο Μίκαελ Σουμάχερ με Benetton στο Γκραν Πρι Βραζιλίας, όμως μερικές ώρες αργότερα του αφαιρέθηκε η νίκη επειδή οι προδιαγραφές των δειγμάτων βενζίνης από το μονοθέσιό του διέφεραν από τις προβλεπόμενες. Η πρώτη απόφαση άλλαξε μετά από ακρόαση των ανθρώπων της Βenetton και η νίκη κατοχυρώθηκε οριστικά στον Σουμάχερ, όμως ακυρώθηκαν οι βαθμοί της ομάδας του για το πρωτάθλημα κατασκευαστών!</p>
    </article>
  </body>
</html>