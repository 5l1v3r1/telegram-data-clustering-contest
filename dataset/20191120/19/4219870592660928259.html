<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:831398-Bogdanovic-odusevio-i-Badija-Hillda-Bogi-je-ludak"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T19:06:00+00:00"/>
    <meta property="og:title" content="Bogdanović oduševio i Badija Hillda: Bogi je ludak!"/>
    <meta property="og:description" content="Kod nas nikada ne znate ko će iskočiti. To može biti Bjelica, Bogdan ili ja... Uvek je tu neko ko će kazniti rivala – kaže košarkaš Sakramenta"/>
  </head>
  <body>
    <article>
      <h1>Bogdanović oduševio i Badija Hillda: Bogi je ludak!</h1>
      <address><time datetime="2019-11-20T19:06:00+00:00">20 Nov 2019, 19:06</time> by <a rel="author">Đ. S.</a></address>
      <p>
        <b>Kod nas nikada ne znate ko će iskočiti. To može biti Bjelica, Bogdan ili ja... Uvek je tu neko ko će kazniti rivala – kaže košarkaš Sakramenta</b>
      </p>
      <p>BLISTA Bogdan Bogdanović u poslednjih nekolikom mečeva u Sakramentu, a potvrda da je srpski reprezentativac na tragu forme sa minulog SP u Kini, stigla je protiv ekipe Feniksa, koju je izrešetao sa sedam ubačenih trojki i rekordom karijere kada je poenterski učinak u pitanju (31p, 4sk, 7as). Na fenomenalno izdanje Bogdanovića nadovezao se i Nemanja Bjelica (17p, 8sk), a "kraljevi" su posle pet uvodnih poraza stali na noge i trijumfom nad gostima iz Arizone se ozbiljno uključili u trku za plej-of - 120:116.<br/><br/>Da će imati blistavo veče, srpski reprezentativac je najavio već u prvom poluvremenu okršaja sa gostima iz Arizone (ubacio 18 poena) ali je pre kraja samog meča morao da napusti teren zbog manje povrede, za koju je posle meča potvrdio da nije ništa ozbiljno.<br/><br/>- Mislim da je reč o grču, osetio sam bol u drugom poluvremenu, ali sve je u redu - otklonio je svaku sumnju bivši bek Partizana i Fenerbahčea.<br/><br/>Bogdan je priznao da u svaku utakmicu ulazi sa ambicijom da pruži partiju kao protiv Feniksa.<br/><br/>- Odlično sam se osećao na terenu. Svaki put osećam da je to veče pravo. Nastavljam da radim svaki dan, a ovakve stvari se isplate kad igraš na isti način - istakao je bek našeg nacionalnog tima i dodao:<br/><br/>- Imali smo mnogo samopouzdanja, igrali smo kako treba i svi su srećni zbog toga. Učimo iz ovakvih utakmica - poručio je bek Sakramenta.<br/><br/>Partiju Bogdanovića prokomentarisao je i Badi Hild, koji sa našim igračem čini jedan od najinteresantnijih bekovskih dvojaca NBA lige.<br/><br/>- Bogi je ludak, igrao je odlično. Kod nas nikada ne znate ko će iskočiti. To može biti Bjelica, Bogdan ili ja... Uvek je tu neko ko će kazniti rivala - hvalio je Hild saigrače.<br/><br/><b>SPEC. VN<br/></b>LEBRON Džejms je zabeležio tripl-dabl učinak u pobedi L. A Lejkersa u susretu sa Nju Orleansom, i time ispisao istoriju NBA budući da je tako postao jedini igrač u istoriji koji je takav učinak imao protiv svih 30 ekipa u najjačoj košarkaškoj ligi sveta.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:831267-Bogdanovicev-rekord-karijere-Bogdan-pokazao-devojku-pa-razbio-Finiks-VIDEO"/>
        <a href="http://www.novosti.rs/vesti/sport.295.html:831285-Bogdanovic-posle-rekorda-karijere-Odlicno-sam-se-osecao-na-terenu"/>
        <a href="http://www.novosti.rs/vesti/sport.296.html:831089-Srbi-na-svadbi-u-dijaspori-Bogdanovic-i-Daniloviceva-zajedno-uvelicali-slavlje-FOTO"/>
        <a href="http://www.novosti.rs/vesti/sport.295.html:831069-Doncic-ostvario-novi-rekord-i-stao-uz-Lebrona-Dzejmsa-VIDEO"/>
        <a href="http://www.novosti.rs/vesti/sport.295.html:830852-Jedan-Srbin-slavio-protiv-drugog-Cas-kosarke-Memfisu-VIDEO"/>
      </related>
    </article>
  </body>
</html>