<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562485/telesigrafo-chrysochoidi-stis-katalipseis-apochwriste-oikeiothelws-entos-15-imerwn"/>
    <meta property="og:site_name" content="NOOZ."/>
    <meta property="article:published_time" content="2019-11-20T19:50:00+00:00"/>
    <meta property="og:title" content="Τελεσίγραφο Χρυσοχοΐδη στις καταλήψεις: Αποχωρήστε οικειοθελώς εντός 15 ημερών"/>
    <meta property="og:description" content="Έκκληση προς όσους έχουν καταλάβει παρανόμως κτήρια απευθύνει το Υπουργείο Προστασίας του Πολίτη. Δίνει, μάλιστα, προθεσμία 15 ημερών, προκειμένου να γίνει αυτό."/>
  </head>
  <body>
    <article>
      <h1>Τελεσίγραφο Χρυσοχοΐδη στις καταλήψεις: Αποχωρήστε οικειοθελώς εντός 15 ημερών</h1>
      <address>
        <time datetime="2019-11-20T19:50:00+00:00">20 Nov 2019, 19:50</time>
      </address>
      <p>
        <b>Έκκληση προς όσους έχουν καταλάβει παρανόμως κτήρια απευθύνει το Υπουργείο Προστασίας του Πολίτη. Δίνει, μάλιστα, προθεσμία 15 ημερών, προκειμένου να γίνει αυτό.</b>
      </p>
      <p>Η ημερομηνία συμπίπτει με την επέτειο της <b>δολοφονίας Γρηγορόπουλου</b>, ενώ οι περισσότερες από τις τρέχουσες καταλήψεις βρίσκονται στην περιοχή των <b>Εξαρχείων</b>, με εμβληματικότερη αυτή του <b>Βοξ</b>, το οποίο είναι και το άτυπο στρατηγείο του <b>Ρουβίκωνα</b>, καθώς επίσης και μια αρκετά γνωστή στην οδό Ζαΐμη.</p>
      <p>
        <b>Ειδικότερα, το υπουργείο Προστασίας του Πολίτη, στην ανακοίνωση του σημειώνει τα εξής:</b>
      </p>
      <p>"Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν. Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας.</p>
      <p>Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη. Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης.</p>
      <p>Η προθεσμία για την εκκένωση είναι 15 ημέρες από τη δημοσίευση της παρούσης στον Τύπο".</p>
      <p>Σημειώνεται ότι το τελευταίο διάστημα έχουν εκκενωθεί πολλά κτίρια που τελούσαν υπό κατάληψη στα Εξάρχεια, αλλά και σε άλλα σημεία της Αθήνας (μεταξύ άλλων το Ξενοδοχείο City Plaza και το πρώην σχολικό συγκρότημα Αχαρνών και Μάγερ).</p>
      <related>
        <a href="https://www.nooz.gr/greece/1562518/roybikwnas-casus-belli-to-telesigrafo-chrysochoidi-gia-tis-katalipseis"/>
      </related>
    </article>
  </body>
</html>