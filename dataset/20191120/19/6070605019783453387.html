<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/nous-vagons-trens-metro-barcelona_0_2347565411.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T19:32:03+00:00"/>
    <meta property="og:title" content="Així seran els nous trens del metro de Barcelona"/>
    <meta property="og:description" content="Els combois podran preveure avaries i estaran fets amb materials reciclables en un 96%"/>
  </head>
  <body>
    <article>
      <h1>Així seran els nous trens del metro de Barcelona</h1>
      <h2>Els combois podran preveure avaries i estaran fets amb materials reciclables en un 96%</h2>
      <address>
        <time datetime="2019-11-20T19:32:03+00:00">20 Nov 2019, 19:32</time>
      </address>
      <p>Més lleugers, de baix consum energètic, amb materials reciclables en un 96% i amb sensors que prediuen les avaries. Són algunes de les novetats que tindran<a href="https://www.ara.cat/societat/TMB-encarrega-Alstom-contracte-important_0_2279772070.html"> els 42 nous trens connectats intel·ligents del metro de Barcelona</a>. Transports Metropolitans de Barcelona (TMB) ha presentat aquest dimecres, a l'estand de la fira Smart Mobility Congress, les característiques dels nous combois de les sèries 7000 i 8000 de l'empresa Alstom, que substituiran els trens més antics de la flota, els models 3000 i 4000 que circulen actualment per les línies L1 i L3.</p>
      <p>Els trens, que segons la companyia i TMB seran més fiables tècnicament i més segurs, tindran cinc cotxes cadascun i Alstom els lliurarà d'aquí a dos anys i mig. N'hi haurà 18 que tindran ample internacional i aniran a la L3, i 24 més d'ample ibèric, especials per a la L1.</p>
      <p>El conseller delegat de TMB, Gerardo Lertxundi, ha explicat que la comanda és "la més important de la història de TMB", tant en quantitat com en import, 268 milions d’euros, una inversió que es finança amb crèdits a llarg termini amb el Banc Europeu d’Inversions i altres bancs públics i privats.</p>
      <p>La presidenta de TMB, Rosa Alarcón, ha subratllat que amb aquesta compra també es reforça la lluita contra el canvi climàtic i ajudarà a crear "més llocs de feina de qualitat". Per la seva banda, el conseller delegat d'Alstom a Espanya, Antonio Moreno, ha destacat que el disseny respon totalment a les "necessitats de Barcelona" i es posa "en el centre el passatger".</p>
    </article>
  </body>
</html>