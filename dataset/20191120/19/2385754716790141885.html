<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598338/se-apeftheias-diki-sto-kakourgiodikeio-pafou-oi-pente-feromenoi-os-diakinites"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T19:13:00+00:00"/>
    <meta property="og:title" content="Σε απευθείας δίκη στο Κακουργιοδικείο Πάφου οι πέντε φερόμενοι ως διακινητές"/>
    <meta property="og:description" content="Σε απευθείας δίκη ενώπιον του Κακουργιοδικείου Πάφου που θα συνεδριάσει στις 13 Δεκεμβρίου παραπέμφθηκαν σήμερα οι πέντε φερόμενοι διακινητές των 131..."/>
  </head>
  <body>
    <article>
      <h1>Σε απευθείας δίκη στο Κακουργιοδικείο Πάφου οι πέντε φερόμενοι ως διακινητές</h1>
      <address><time datetime="2019-11-20T19:13:00+00:00">20 Nov 2019, 19:13</time> by <a rel="author">SigmaLive</a></address>
      <p>Σε απευθείας δίκη ενώπιον του Κακουργιοδικείου Πάφου που θα συνεδριάσει στις 13 Δεκεμβρίου παραπέμφθηκαν σήμερα οι πέντε φερόμενοι διακινητές των 131 παράτυπων προσφύγων που αφίχθηκαν με πλοιάριο, στις 4 Νοεμβρίου, στην θαλάσσια περιοχή του Κόλπου της Χρυσοχούς.</p>
      <p>Σύμφωνα με την Αστυνομία, τα πέντε πρόσωπα ηλικίας 43, 53, 38, 49 και 25 ετών  θα παραμείνουν υπό κράτηση μέχρι την έναρξη της δίκης τους στο Μόνιμο Κακουργιοδικείο στις 13 Δεκεμβρίου, που συνεδριάζει στην Πάφο. </p>
      <p>Τα δύο πρόσωπα εκ των πέντε, ηλικίας 43 και 53 ετών, εντοπίστηκαν σε ταχύπλοο που καταδιώχθηκε στο Λιμανάκι του Αγίου Γεωργίου Πέγειας. Οι ισχυρισμοί τους, σύμφωνα με την Αστυνομία, είχαν αντιφάσεις. Ακολούθησε η σύλληψη του 38χρονου Ε/κ ιδιοκτήτη του φουσκωτού  ταχύπλοου σκάφους από τη Λεμεσό ο οποίος ανέφερε στο Δικαστήριο πως μετέφερε το ταχύπλοο του στο Λιμανάκι του Αγίου Γεωργίου Πέγειας και πως το είχε δώσει σε ένα από τα δύο πρόσωπα που συνελήφθησαν ως διακινητές  με σκοπό την πώλησή του.</p>
      <p>Επίσης συνελήφθησαν και τέθηκαν υπό κράτηση 49χρονος και 25χρονος, μετά από μαρτυρία που εξασφαλίστηκε εναντίον τους, κατά τη διάρκεια των εξετάσεων για τη συγκεκριμένη υπόθεση.</p>
      <p>Τα αδικήματα που αντιμετωπίζουν όλοι είναι αυτά της υποβοήθησης της παράνομης εισόδου, διέλευσης και παραμονής, σε υπήκοο τρίτης χώρας στο έδαφος της Δημοκρατίας, συνδρομή και βοήθεια σε απαγορευμένους μετανάστες για είσοδο ή παραμονή στο έδαφος της Δημοκρατίας, λαθρεμπόριο μεταναστών δια θαλάσσης, μεταφορά προσώπων δια υδάτινης οδού και μη ασφαλούς ή υπερφορτωμένου σκάφους.</p>
      <p>Στο σκάφος επέβαιναν 131 άτομα εκ των οποίων 118 άντρες,  5 γυναίκες και 8 ανήλικοι. Όπως κατέθεσαν στην Αστυνομία, κατέβαλαν περίπου 2.000 δολάρια έκαστος για την μεταφορά τους.</p>
      <p>Όλοι τους μεταφέρθηκαν στο χώρο φιλοξενίας στην Κοκκινοτριμιθιά. </p>
    </article>
  </body>
</html>