<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/si-finge-cliente-lascia-al-bimbo-compito-rubare-minaccia-la-titolare-paura-al-bar-martini/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-20T19:09:23+00:00"/>
    <meta property="og:title" content="Si finge cliente mentre il bimbo ruba, poi minaccia la titolare del bar Martini"/>
    <meta property="og:description" content="REGGIO EMILIA – Non solo il furto, anche le minacce. Una rapina impropria per il codice penale. Vittima il bar Martini di via dell’Aeronautica a Reggio, dove il ladro non ha avuto scrupoli, al punto da utilizzare come complice un ragazzino di circa 11-12 anni. L’incasso è stato recuperato dalla titolare Veronica Spadaro, che ha […]"/>
  </head>
  <body>
    <article>
      <h1>Si finge cliente mentre il bimbo ruba, poi minaccia la titolare del bar Martini</h1>
      <address>
        <time datetime="2019-11-20T19:09:23+00:00">20 Nov 2019, 19:09</time>
      </address>
      <p>
        <b>Reggio Emilia: è accaduto poco dopo le 18.30 nel locale di via dell’Aeronautica. Con coraggio la titolare ha bloccato entrambi e si è fatto ridare l’incasso. <b>INTERVISTA</b></b>
      </p>
      <p><b>REGGIO EMILIA</b> – Non solo il furto, anche le minacce. Una rapina impropria per il codice penale. Vittima il bar Martini di via dell’Aeronautica a Reggio, dove il ladro non ha avuto scrupoli, al punto da utilizzare come complice un ragazzino di circa 11-12 anni. L’incasso è stato recuperato dalla titolare Veronica Spadaro, che ha però subito pesanti minacce. E’ accaduto tutto poco fa, intorno alle 18,30. Sull’accaduto indagano i carabinieri.</p>
      <p>“Stavamo lavorando, ero dietro al bancone insieme alla mia dipendente – racconta la titolare – quando è entrato un uomo accompagnato da un ragazzino di circa 11-12 anni. L’adulto ha ordinato una birra. Il bimbo si è invece infilato dietro al bancone e ha preso una busta dove riponiamo il fondo cassa. Sapeva esattamente dove trovarla. Me ne sono accorta e l’ho ricorso all’esterno e l’ho bloccato. Poi siamo tornati dentro, dove era rimasto l’adulto che fingeva di non conoscerlo. Ho subito chiamato i carabinieri”.</p>
      <p>Con un po’ di insistenza la donna è riuscita a farsi consegnare la busta, e a quel punto si è rivolta all’uomo: “Sì, gli ho detto che si doveva vergognare a portare un bimbo a rubare. Gli ho fatto pagare la birra che aveva ordinato e gli ho fatto uno scontrino. Quando i due sono usciti, dall’uomo ho ricevuto pesanti minacce, per me e per la mia famiglia”. </p>
      <p>La descrizione dell’uomo e il numero di targa della sua auto sono ora in mano ai carabinieri, arrivati sul posto poco dopo.</p>
      <p>“Non ho capito di dove fosse, se italiano o no, aveva un accento molto stretto, ma poco importa. Se mi avessero chiesto scusa, avrei lasciato correre. Ma viste le minacce ricevute non mi fermerò. Non si scherza con la vita delle persone e voglio essere tutelata. Quei due sapevano dove cercare i soldi. Ai miei colleghi dico solo una cosa: state attenti, non rimanete mai da soli”.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/veronica-bar-martini-20-11-rapina-2.jpeg"/>
        <figcaption>Veronica Sparato (a destra), titolare del Bar Martini, con la barista che lavora nello stesso locale (foto Bertozzi/Elite per Reggionline)</figcaption>
      </figure>
    </article>
  </body>
</html>