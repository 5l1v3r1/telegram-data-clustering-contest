<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Prerov-Na-magistrate-se-bude-rekonstruovat-vytah-urednici-budou-obcanum-napomocni-604096"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T19:53:00+00:00"/>
    <meta property="og:title" content="Přerov: Na magistrátě se bude rekonstruovat výtah, úředníci budou občanům nápomocni"/>
    <meta property="og:description" content="Hlavní budova přerovského magistrátu, sídlící na adrese Bratrská 34, bude od pondělí 25. listopadu na šest týdnů bez výtahu."/>
  </head>
  <body>
    <article>
      <h1>Přerov: Na magistrátě se bude rekonstruovat výtah, úředníci budou občanům nápomocni</h1>
      <address>
        <time datetime="2019-11-20T19:53:00+00:00">20 Nov 2019, 19:53</time>
      </address>
      <p>
        <b>Hlavní budova přerovského magistrátu, sídlící na adrese Bratrská 34, bude od pondělí 25. listopadu na šest týdnů bez výtahu.</b>
      </p>
      <p>Nejedná se o místo, kde by si občané vyřizovali občanky, řidičáky či pasy, ale i sem docházejí za svými úředníky - třeba z odboru rozvoje, ekonomiky či stavebního úřadu. Pokud mají problém s chůzí po schodech, budou jim úředníci nápomocni tak, že po nahlášení návštěvy na recepci sejdou dolů.</p>
      <p>„Budova je pětipodlažní, takže počítáme  touto eventualitou. Samozřejmě, že konzultovat mohou občané svoje záležitosti i po telefonu, vědí-li. Pokud je nutná osobní návštěva, vyjdou jim úředníci vstříc, a to nikoliv pouze obrazně,“ sdělil tajemník přerovského magistrátu Petr Mlčoch.</p>
      <p>Stávající výtah je v provozu od roku 1997 a vykazuje technické a morální zastarání, kvůli extrémnímu vytížení je už na hranici životnosti. Poslední den, kdy bude funkční, je pátek 22. listopadu, do 9. prosince budou provedeny demontážní práce na strojním vybavení - a o den později už má být zahájena montáž nového výtahu, se kterou se počítá do 20. prosince. „Do 6. ledna příštího roku budou dokončeny veškeré revize spojené s užíváním a výtah by měl být nejpozději 8. ledna v provozu,“ nastínila Ivana Pinkasová z přerovského magistrátu.</p>
      <p>Rekonstrukce vyjde město na 960 tisíc korun.</p>
      <p>Další omezení, které hlásí přerovský magistrát už s předstihem, je provoz na silvestra. „Upozorňujeme, že v úterý 31. prosince budou všechny budovy magistrátu zavřené. Občané si mohou své záležitosti vyřídit až ve čtvrtek 2. ledna 2020. Po Vánocích, ve dnech 27. a 30. prosince, bude úřad otevřený beze změn,“ řekla Jitka Kočicová z přerovského magistrátu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Prerov-Betlem-se-pred-galerii-rozsviti-o-prvni-adventni-nedeli-603673"/>
        <a href="https://www.parlamentnilisty.cz/politika/obce-volicum/Prerov-Obradni-sin-ma-novy-interier-novinkou-jsou-i-mamuti-603248"/>
        <a href="https://www.parlamentnilisty.cz/politika/obce-volicum/Prerov-Z-mesta-vyjede-nadmerny-naklad-pojede-i-pres-Vysocinu-a-Pardubicky-kraj-603090"/>
        <a href="https://www.parlamentnilisty.cz/politika/obce-volicum/Prerov-Vice-domacich-prodejcu-a-take-vice-mistni-kultury-Mesto-se-uz-chysta-na-Vanoce-602899"/>
      </related>
    </article>
  </body>
</html>