<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23503655-mihai-stoichita-oficial-frf-avem-sapte-antrenori-lista-vom-inainta-cinci-nume-presedintelui-burleanu-care-alege-selectionerul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T19:25:00+00:00"/>
    <meta property="og:title" content="Mihai Stoichiță, oficial FRF: &quot;Avem șapte antrenori pe listă. Vom înainta cinci nume președintelui Burleanu, care va alege selecționerul&quot;"/>
    <meta property="og:description" content="Mihai Stoichiță, directorul Comisiei Tehnice din cadrul FRF, a precizat că a fost făcută lista cu numele antrenorilor pentru alegerea viitorului selecționer al României. Stoichiță a mărturisit"/>
  </head>
  <body>
    <article>
      <h1>Mihai Stoichiță, oficial FRF: "Avem șapte antrenori pe listă. Vom înainta cinci nume președintelui Burleanu, care va alege selecționerul"</h1>
      <address><time datetime="2019-11-20T19:25:00+00:00">20 Nov 2019, 19:25</time> by <a rel="author">Silviu Dumitru</a></address>
      <p><b>Mihai Stoichiță, directorul Comisiei Tehnice din cadrul FRF, a precizat că a fost făcută lista cu numele antrenorilor pentru alegerea viitorului selecționer al României. Stoichiță a mărturisit că președintele Federației, Răzvan Burleanu, va avea ultimul cuvânt.<br/></b><br/>"Avem șapte antrenori pe listă. Vom înainta cinci nume președintelui Federației. El este cel care va alege selecționerul",<b> a anunțat Mihai Stoichiță, la Digi Sport.<br/></b><br/>În plus, directorul Comisiei Tehnice a declarat că viitorul antrenor al primei reprezentative nu va fi prezent doar în barajul Ligii Națiunilor, ci va avea ca obiectiv locul doi în viitoarea ediție din Liga Națiunilor, pentru a rămâne și pentru preliminariile de la Cupa Mondială.<br/><br/>"Viitorul antrenor va trebui să preia naționala și pentru următoarea competiție. Mi se pare logic ca cel care merge la acest baraj într-un moment greu, să meargă mai departe și la Liga Națiunilor și în cazul îndeplinirii obiectivului să meargă mai departe și în preliminariile pentru Cupa Mondială.<br/><br/>Următorul obiectiv este măcar menținerea în Grupa B la Liga Națiunilor. Este un obiectiv. Primele două locuri în Liga Națiunilor și dacă obține acest lucru va merge și în preliminariile pentru Cupa Mondială", <b>a mai spus Mihai Stoichiță</b>, potrivit Mediafax.<br/><br/>După meciul cu Spania, de luni, scor 0-5, Cosmin Contra a anunţat că nu va mai continua la echipa naţională. Acesta a ratat calificarea la EURO 2020 din preliminarii.<br/><br/><b>Barajul din Liga Națiunilor, ultima șansă<br/></b><br/>Tricolorii ar putea, totuși, să ajungă la Euro 2020, ei fiind prezenți în barajul din Liga Națiunilor.<br/><br/>Vineri (22 noiembrie, de la ora 13:00) va avea loc tragerea la sorți la Nyon. România va afla împotriva cui va juca în semifinale. Ar putea fi Islanda sau Scoția. În oricare din cazuri, tricolorii vor disputa meciul în deplasare.<br/><br/>În cazul variantei Scoția (play-off Divizia C), în cealaltă semifinală se vor duela Norvegia și Serbia.<br/><br/>Dacă vor fi trimiși în play-off-ul Diviziei A, atunci semifinalele vor fi contra Islandei, iar în finală ar putea fi Ungaria, Bulgaria sau Israel.<br/><br/>Semifinalele barajelor din Liga Națiunilor vor avea loc pe 26 martie, iar finalele pe 31 martie 2020.<br/><br/><b>Echipele calificate la Euro: </b>Anglia, Cehia, Ucraina, Portugalia, Germania, Olanda, Elveția, Danemarca, Croația, Țara Galilor, Spania, Suedia, Polonia, Austria, Franța, Turcia, Belgia, Rusia, Italia și Finlanda.<br/><br/><br/>  </p>
    </article>
  </body>
</html>