<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/spektakal-drevnoto-tantsovo-izkustvo-dervishite-predstaviat-161033/"/>
    <meta property="og:site_name" content="trafficnews"/>
    <meta property="article:published_time" content="2019-11-20T15:50:00+00:00"/>
    <meta property="og:title" content="Спектакъл с древното танцово изкуство на дервишите представят в НДК"/>
    <meta property="og:description" content="Ритуалът Сема е част от списъка на ЮНЕСКО с шедьоври на нематериалното човешко наследство"/>
  </head>
  <body>
    <article>
      <h1>Спектакъл с древното танцово изкуство на дервишите представят в НДК</h1>
      <h2>Ритуалът "Сема" е част от списъка на ЮНЕСКО с шедьоври на нематериалното човешко наследство</h2>
      <address><time datetime="2019-11-20T15:50:00+00:00">20 Nov 2019, 15:50</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Уникално представление на древното танцово изкуство на дервишите ще се проведе в София. За втори път у нас се организира единственият по рода си спектакъл „СЕМА“, пресъздаващ мистичната церемония на дервишите. Представлението ще се състои на 23 ноември от 18:00 ч. в Зала 3 на Националния дворец на културата.</p>
      <p>Ритуалът „Сема“ е символ на древни традиции, история, религия и култура. Той представлява автентична и завладяваща комбинация от танцова и театрална постановка, която представя и своеобразното издигане на човека, неговия духовен път. Характерно за ритуала е въртенето на танцьорите дервиши, при което ръцете им са широко разтворени – дясната ръка е издигната към небето, а лявата е насочена към земята. Друга особеност на тази вековна традиция е обединяването в едно на трите основни начала при сътворяването на човека: ум, любов и душа.</p>
      <p>Дервишите са наричани още „въртящи мъдреци“ именно заради характерния танц, който изпълняват. Като последователи на суфизма, те се славят със своята мъдрост, просветление, остроумие и устрем към съвършенство, духовно преобразяване и себепознание. Те водят аскетичен и изключително беден начин на живот.</p>
      <p>Историята на танцуващите дервиши води началото си от ордена Мевлеви, основан през XIII век от сина и последователите на суфисткия теолог Руми, който е вярвал горещо, че музикатa, поезиятa и танцитe могат духовно да извисят човек. Орденът на танцуващите дервиши е създаден в Коня (в днешна Турция), където Руми е прекарал по-голямата част от живота си.</p>
      <figure>
        <img src="https://trafficnews.bg/data/images/2019_11_20/%D0%94%D0%95%D0%A0%D0%92%D0%98%D0%A8%D0%981.jpg"/>
      </figure>
      <related>
        <h4>Прочетете още</h4>
        <a href="https://trafficnews.bg/sport/zdravko-dimitrov-kolezha-zadalzhitelno-shte-imam-sreshta-161133/"/>
        <a href="https://trafficnews.bg/obshtestvo/vizhte-koi-sa-zarazenite-skumriia-i-sudzhuk-mozhe-da-ste-161184/"/>
        <a href="https://trafficnews.bg/obshtestvo/bdf-blokira-14-000-leva-dareniia-plovdivski-zatvornitsi-160979/"/>
        <a href="https://trafficnews.bg/komentari/georgi-maradzhiev-gord-sam-rezultata-sled-izborite-spasov-161096/"/>
      </related>
    </article>
  </body>
</html>