<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/vagic-tillbaka-i-mff---siktar-pa-att-vara-i-truppen-2020-nu-ska-jag-stanna/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-20T15:34:00+00:00"/>
    <meta property="og:title" content="Vagic tillbaka i MFF - siktar på att vara i truppen 2020: ”Nu ska jag stanna”"/>
    <meta property="og:description" content="MALMÖ. Succévåren på lån i Mjällby följdes upp av en skada som tog lång tid att läka i AFC Eskilstuna. Pavle Vagic känner sig dock redo att spela i Malmö FF 2020."/>
  </head>
  <body>
    <article>
      <h1>Vagic tillbaka i MFF - siktar på att vara i truppen 2020: ”Nu ska jag stanna”</h1>
      <address><time datetime="2019-11-20T15:34:00+00:00">20 Nov 2019, 15:34</time> by <a rel="author">Jonas Hansson</a></address>
      <p>
        <b>MALMÖ. Succévåren på lån i Mjällby följdes upp av en skada som tog lång tid att läka i AFC Eskilstuna. Pavle Vagic känner sig dock redo att spela i Malmö FF 2020.</b>
      </p>
      <p>Hösten 2018 i Jönköpings Södra, med tolv spelade matcher. Våren 2019 i Mjällby, med tio spelade matcher. Hösten 2019 i AFC Eskilstuna, med fem spelade matcher då han var skadad.</p>
      <p>Pavle Vagic har hoppat runt på lån under de senaste 18 månaderna, men i dag spelade han i Malmö FF:s träningsmatch mot Odense (1-2). 19-åringen fick ett 25 minuter långt inhopp, i en defensiv position på centralt mittfält.</p>
      <p>- Jag kan spela på hela innermittfältet, så jag kan spela där.</p>
      <p>- (I Mjällby) spelade jag som en ”åtta”, men jag kan spela ”sexa” också.</p>
      <p>Han är sedan några veckor tillbaka helt frisk. Under tiden i AFC fick han ett knä i låret, en lårkaka, som tog lång tid att läka. På grund av den svåra hösten har han valt att förlänga säsongen med att spela både i MFF:s A- och U19-lag, och nästa säsong vill han försöka slå sig in i MFF på allvar.</p>
      <p>- Nu ska jag stanna i Malmö och kriga till mig en plats.</p>
      <p><b>Det är inga tankar om lån nästa år?<br/></b>- Exakt.</p>
      <p>Förutom Vagic, som inte är registrerad för de återstående EL-matcherna i vinter, så är Adi Nalic och Hugo Andersson tillbaka i MFF efter lån. Sportchefen Daniel Andersson berättade i går till Fotbollskanalen att de funderar på att ta tillbaka Anel Ahmedhodzic (Hobro), eftersom det har gått så pass bra för mittbacken i Danmark.</p>
    </article>
  </body>
</html>