<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/sport/calcio/calciomercato_gennaio_ibra_florenzi_kessie-6587503/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T15:50:00+00:00"/>
    <meta property="og:title" content="Ibra e gli altri nomi caldi del calciomercato di gennaio"/>
    <meta property="og:description" content="Da Florenzi a Kessie sono molti i giocatori che, per scarzo utilizzo, potrebbero cambiare maglia nella prossima sessione. Il più corteggiato però resta il fuoriclasse svedese"/>
  </head>
  <body>
    <article>
      <h1>Ibra e gli altri nomi caldi del calciomercato di gennaio</h1>
      <h2>Da Florenzi a Kessie sono molti i giocatori che, per scarzo utilizzo, potrebbero cambiare maglia nella prossima sessione. Il più corteggiato però resta il fuoriclasse svedese</h2>
      <address><time datetime="2019-11-20T15:50:00+00:00">20 Nov 2019, 15:50</time> by <a rel="author">AGI - Agenzia Giornalistica Italia</a></address>
      <p>Manca più di un mese al 2 gennaio, quando aprirà il mercato invernale e, prima della prossima sessione, già si moltiplicano i nomi 'caldi' da monitorare perché potrebbero finire al centro delle trattative di inizio anno. A partire dal più noto, lo svedese <b>Zlatan Ibrahimovic</b>, svincolato e corteggiato da mezza Italia, per passare a <b>Florenzi</b> e <b>Kessie</b> oltre a due dei "ribelli" del Napoli: <b>Dries Mertens</b> e <b>Josè Callejon</b>.</p>
      <p>Il fuoriclasse svedese ha 38 anni ma fa ancora gola a molte squadre. Il Milan è sempre alla finestra ma chi spera di più è il Bologna che, attraverso le parole del ds <b>Riccardo Bigon</b>, ha ammesso esserci "un'apertura da parte di Ibra". Bisognerà però sciogliere il nodo ingaggio, molto alto, e capire la reale voglia di Ibra di accettare una nuova sfida in una squadra di livello molto inferiore a quelle dove ha trascorso la sua carriera.</p>
      <p><b>Alessandro Florenzi</b>, ormai ex capitano giallorosso, è stato utilizzato pochissimo in questa stagione da <b>Paulo Fonseca</b> che gli ha spesso preferito altri giocatori nelle rotazioni. Il 'Jolly' della Roma, indispensabile per <b>Roberto Mancini </b>in nazionale, ha 28 anni e piace a molti club italiani anche se veri e propri contatti non ci sono ancora stati. Il giocatore, comunque, interessa molto a Fiorentina e Inter. Nel primo caso troverebbe Montella che lo ha fatto esordire in Serie A, nel secondo Conte che ha bisogno di un esterno a tutta fascia.</p>
      <p>Poi c'è lo juventino <b>Mario Mandzukic</b> che doveva andare via già durante la sessione estiva. Il Manchester United resta alla porta mentre pare più lontana la destinazione milanista perché il croato è stato bocciato da <b>Boban</b> e <b>Maldini </b>per gli alti costi di cartellino e ingaggio.</p>
      <p>Chi potrebbe lasciare Milano invece è <b>Franck Kessiè</b> che è finito ai margini della squadra sotto la gestione Pioli e, più che in Italia, il suo futuro prossimo pare a Monaco o in Inghilterra visto l'interesse del Wolverhampton. Il Milan ha necessità di monetizzare visto che l'ivoriano è costato 28 milioni quando è stato acquistato dall'Atalanta e che al club servono liquidi per rafforzare la rosa.</p>
    </article>
  </body>
</html>