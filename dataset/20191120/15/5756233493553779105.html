<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622547/%DB%B3%DB%B0-%D9%86%D9%81%D8%B1-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AA%D8%A8%D8%B1%DB%8C%D8%B2-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF-%D8%AF%D8%B3%D8%AA%DA%AF%DB%8C%D8%B1%DB%8C%E2%80%8C%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D9%85%D9%82%D8%A7%D9%85-%D8%B3%D9%BE%D8%A7%D9%87-%D8%A7%D8%AA%D8%A8%D8%A7%D8%B9-%D8%AE%D8%A7%D8%B1%D8%AC%DB%8C-%D8%AF%D8%B1-%D8%AA%D8%AC%D9%85%D8%B9%D8%A7%D8%AA-%D8%AD%D8%B6%D9%88%D8%B1-%D9%86%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="۳۰ نفر در اعتراضات تبریز بازداشت شدند/ دستگیری‌ها ادامه دارد/ مقام سپاه: اتباع خارجی در تجمعات حضور نداشتند"/>
    <meta property="og:description" content="فرمانده سپاه عاشورا از دستگیری ۳۰ نفر در ناآرامی‌های اخیر تبریز خبر داد و گفت: آذربایجان و تبریز غیرت دینی و ملی خود را در اغتشاشات نشان داد."/>
  </head>
  <body>
    <article>
      <h1>۳۰ نفر در اعتراضات تبریز بازداشت شدند/ دستگیری‌ها ادامه دارد/ مقام سپاه: اتباع خارجی در تجمعات حضور نداشتند</h1>
      <address>
        <time datetime="2019-11-20T15:55:00+00:00">20 Nov 2019, 15:55</time>
      </address>
      <p>
        <i>فرمانده سپاه عاشورا از دستگیری ۳۰ نفر در ناآرامی‌های اخیر تبریز خبر داد و گفت: آذربایجان و تبریز غیرت دینی و ملی خود را در اغتشاشات نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار عابدین خرم روز چهارشنبه در نشستی با خبرنگاران افزود: تجمعات محدود مردمی در تبریز در حد اعتراض نبود و این نشان دهنده بصیرت آنهاست.</p>
      <p>وی اظهار کرد: روز شنبه پس از اصلاح قیمت بنزین تنها در پنج شش نقطه تبریز تجمع های ۱۵ تا ۲۰۰ نفره داشتیم و در حاشیه شهر اعتراضات کمی بیشتر بود که توسط پلیس و با همراهی بسیج مردمی جمع شد. خوشبختانه در تجمعات مردم تبریز تخریب اموال و مراکز خدماتی چندانی روی نداد؛ سه بانک و سه پمپ بنزین و تعدادی از خودروهای مردم و تعدادی مغازه آسیب دید.</p>
      <figure>
        <img src="https://aftabnews.ir/files/fa/news/1398/8/29/361649_548.jpg"/>
      </figure>
      <p>فرمانده سپاه عاشورا گفت: کسانیکه در جریان این اعتراضات با پلیس درگیر شدند، به تعداد ۳۰ نفر دستگیر شده‌اند و بقیه لیدرها نیز با هماهنگی دستگاه قضایی شناسایی شده‌اند و دستگیری‌شان از دیروز شروع شده و ادامه خواهد داشت.</p>
      <p>وی افزود: برخلاف ادعای برخی رسانه‌ها، اتباع خارجی در تجمعات حضور نداشتند، اما نفراتی از استان های دیگر حضور داشته‌اند، دستگیر شده‌اند.</p>
      <p>فرمانده سپاه عاشورا ادامه داد: سلاح گرم در جریان این اعتراضات به هیچ عنوان به کار نرفته، اما اطلاعاتی داریم که قرار بود از سلاح ساچمه‌ای استفاده شود که نشان‌دهنده آموزش دیدن تعدادی از لیدرهای اغتشاشگران است.</p>
      <p>وی از انداختن سیم جلوی خودروها، ایجاد راهبندان، بریدن نرده‌های خیابان و تخریب چراغ‌های راهنمایی به عنوان برخی دیگر از اقدامات خرابکارانه یاد کرد.</p>
      <p>سردار خرم افزود: در اغتشاشات ما بسیار ملایم برخورد کردیم و به همین دلیل نیز مصدومیت بین نیروهای معترض بسیار کمتر از پلیس و نیروهای امنیتی بود.</p>
      <p>اعتراض به اصلاح قیمت بنزین که بر اساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت.</p>
    </article>
  </body>
</html>