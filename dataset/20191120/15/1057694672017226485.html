<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2045290/staikouras-thetikoteri-apo-tis-tris-proigoumenes-i-ekthesi-tis-komision.html"/>
    <meta property="og:site_name" content="News.gr"/>
    <meta property="article:published_time" content="2019-11-20T15:52:16+00:00"/>
    <meta property="og:title" content="Σταϊκούρας: Θετικότερη από τις τρεις προηγούμενες η έκθεση της Κομισιόν"/>
    <meta property="og:description" content="Ο ΥΠΟΙΚ δηλώνει, ότι η τροχιά της ελληνικής οικονομίας θα είναι ολοένα και καλύτερη"/>
  </head>
  <body>
    <article>
      <h1>Σταϊκούρας: Θετικότερη από τις τρεις προηγούμενες η έκθεση της Κομισιόν</h1>
      <address>
        <time datetime="2019-11-20T15:52:16+00:00">20 Nov 2019, 15:52</time>
      </address>
      <h3>Ο ΥΠΟΙΚ δηλώνει, ότι η τροχιά της ελληνικής οικονομίας θα είναι ολοένα και καλύτερη</h3>
      <p>Την ικανοποίησή του, χωρίς να θριαμβολογεί -όπως λέει- εκφράζει ο υπουργός Οικονομικών, <a href="https://www.news.gr/tag/hrhstos-staikoyras">Χρήστος Σταϊκούρας</a>, για το περιεχόμενο της έκθεσης της <a href="https://www.news.gr/tag/evropaiki-epitropi">Ευρωπαϊκής Επιτροπής,</a> που αξιολογεί θετικά την πορεία της <a href="https://www.news.gr/tag/elliniki-ikonomia">ελληνικής οικονομίας</a>.</p>
      <p>Σε δήλωσή του ο υπουργός αναφέρει, ότι η έκθεση χαρακτηρίζεται ως η θετικότερη από τις τέσσερις εκθέσεις που έχουν εκπονηθεί έως σήμερα και προβλέπει επίτευξη δημοσιονομικών στόχων, με βελτίωση της ποιότητας των δημοσίων οικονομικών, αποτέλεσμα της στοχευμένης μείωσης φορολογικών συντελεστών από την κυβέρνηση. Παράλληλα, προσθέτει πως η έκθεση εκτιμά για το 2019 ικανοποιητικό ρυθμό οικονομικής μεγέθυνσης και ακόμη υψηλότερο ρυθμό ανάπτυξης για το 2020 και προβλέπει σημαντική μείωση της ανεργίας, ενώ η Ευρωπαϊκή Επιτροπή χαιρετίζει τις πρωτοβουλίες που έχει αναλάβει η κυβέρνηση στους πρώτους μήνες διακυβέρνησής της.</p>
      <p>Η πλήρης δήλωση του υπουργού Οικονομικών έχει ως εξής:</p>
      <p>«Η Ευρωπαϊκή Επιτροπή δημοσίευσε σήμερα την 4η Έκθεση Ενισχυμένης Εποπτείας για την Ελλάδα. Η χώρα, ως γνωστό, τελεί υπό καθεστώς ενισχυμένης εποπτείας από τον Αύγουστο του 2018. Η Έκθεση εκφράζει τη θετική αξιολόγηση της Ευρωπαϊκής Επιτροπής για την πορεία της ελληνικής οικονομίας. Χαρακτηρίζεται δε ως η θετικότερη από τις μέχρι σήμερα τέσσερις εκθέσεις που έχουν εκπονηθεί.</p>
      <p>Προβλέπει επίτευξη δημοσιονομικών στόχων, με βελτίωση της ποιότητας των δημοσίων οικονομικών, αποτέλεσμα της στοχευμένης μείωσης φορολογικών συντελεστών από την κυβέρνηση. Εκτιμά για το 2019, παρά τη χαμηλή επίδοση του πρώτου εξαμήνου, ικανοποιητικό ρυθμό οικονομικής μεγέθυνσης και ακόμη υψηλότερο ρυθμό ανάπτυξης για το 2020, που προβλέπεται να είναι διπλάσιος σε σχέση με το μέσο όρο της ευρωζώνης. Προβλέπει επίσης σημαντική μείωση της ανεργίας.</p>
      <p>Η Ευρωπαϊκή Επιτροπή χαιρετίζει τις πρωτοβουλίες, που έχει αναλάβει η κυβέρνηση στους πρώτους μήνες διακυβέρνησής της.</p>
      <p>Η κυβέρνηση δια του επιτελείου του υπουργείου Οικονομικών:</p>
      <p>- Κάλυψε το σημαντικό δημοσιονομικό κενό για το 2019 που είχε αφήσει «παρακαταθήκη» η προηγούμενη κυβέρνηση.</p>
      <p>- Συμφώνησε με τους θεσμούς για το δημοσιονομικό αποτέλεσμα του 2020.</p>
      <p>- Προχώρησε σε γενναία μείωση του ΕΝΦΙΑ, η οποία είναι μεγαλύτερη για τα χαμηλά και μεσαία εισοδηματικά στρώματα.</p>
      <p>- Βελτίωσε σημαντικά το πλαίσιο ρυθμίσεων οφειλών των ιδιωτών προς την εφορία, με αποτέλεσμα, τελικά, περίπου 600.000 πολίτες να αξιοποιούν τη ρύθμιση.</p>
      <p>- Προχώρησε σε συστηματικές και συντονισμένες ενέργειες για να απλοποιήσει τις διαδικασίες για την προστασία της πρώτης κατοικίας, προκειμένου περισσότεροι ιδιοκτήτες να ενταχθούν στη σχετική ρύθμιση. Επιπροσθέτως, παρατείνει το υφιστάμενο πλαίσιο προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη κυβέρνηση.</p>
      <p>- Κατήργησε τους κεφαλαιακούς περιορισμούς, που είχαν επιβληθεί το 2015, μετά την ανεύθυνη διαπραγμάτευση της τότε κυβέρνησης.</p>
      <p>- Προχώρησε εμβληματικά έργα που είχαν τελματώσει, όπως είναι το Ελληνικό.</p>
      <p>- Προώθησε αποκρατικοποιήσεις, που επί μακρόν «σέρνονταν», όπως είναι η πώληση του 30% του Διεθνούς Αερολιμένα Αθηνών.</p>
      <p>- Προχώρησε στην αποπληρωμή του ακριβού τμήματος των δανείων του ΔΝΤ.</p>
      <p>- Δρομολόγησε σχέδιο συστημικής αντιμετώπισης του υψηλού αποθέματος «κόκκινων δανείων» στα χαρτοφυλάκια των τραπεζών.</p>
      <p>- Νομοθέτησε ένα συνεκτικό και αποτελεσματικό νομοθετικό πλαίσιο για την αγορά τυχερών παιγνίων μέσω διαδικτύου.</p>
      <p>Το οικονομικό επιτελείο της κυβέρνησης εκτιμά, εργάζεται και συνάμα αισιοδοξεί ότι η τροχιά της ελληνικής οικονομίας θα είναι ολοένα και καλύτερη. Αυτή την αισιοδοξία, σε συνδυασμό με τον ρεαλισμό, την μοιράζεται με τους εταίρους, τους επενδυτές, τις αγορές, τους οίκους αξιολόγησης και πρωτίστως με τους Έλληνες πολίτες.</p>
      <p>Ως υπουργός Οικονομικών εκφράζω την ικανοποίησή μου, χωρίς φυσικά να θριαμβολογώ, για το περιεχόμενο της Έκθεσης που είναι θετικό για την εξέλιξη της οικονομίας, υπό τη διακυβέρνηση της Νέας Δημοκρατίας. Καλώ, με αίσθημα εθνικής και κοινωνικής ευθύνης, όλες τις Ελληνίδες και όλους τους Έλληνες να συμπράξουν ενεργά σε αυτή την πορεία».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2044028/stournaras-aneparkes-to-schedio-iraklis-gia-ta-kokkina-dania.html"/>
        <a href="https://www.news.gr/politikh/article/2037947/staikouras-gia-kokkina-dania-iparchi-anagki-tachias-miosis.html"/>
        <a href="https://www.news.gr/oikonomia/article/2036944/ennea-allages-iper-daniolipton-gia-tin-prostasia-tis-a%ce%84-katikias.html"/>
      </related>
    </article>
  </body>
</html>