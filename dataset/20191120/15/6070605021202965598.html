<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Festival-Jardins-Terramar-Sitges-celebrar_0_2347565382.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T15:11:24+00:00"/>
    <meta property="og:title" content="El Festival Jardins Terramar de Sitges no sap si podrà celebrar l'edició del 2020"/>
    <meta property="og:description" content="El contracte entre la promotora i l'Ajuntament està caducat i encara no s'ha signat el nou acord"/>
  </head>
  <body>
    <article>
      <h1>El Festival Jardins Terramar de Sitges no sap si podrà celebrar l'edició del 2020</h1>
      <h2>El contracte entre la promotora i l'Ajuntament està caducat i encara no s'ha signat el nou acord</h2>
      <address>
        <time datetime="2019-11-20T15:11:24+00:00">20 Nov 2019, 15:11</time>
      </address>
      <p>El Festival Jardins de Terramar que se celebra des de l’any 2017 a Sitges (Garraf) té un futur incert. Jet Entertainment, la promotora que l'organitza, ha explicat que l'Ajuntament de Sitges encara no els ha confirmat si podran celebrar l'edició del 2020. "Estem esperant que ens clarifiquin què volen fer de cara al futur", ha dit Carles Gilibets, director del festival, durant la presentació del balanç del 2019, que va tancar amb 25.000 entrades venudes.</p>
      <p>Gilibets ha explicat que el contracte amb l'Ajuntament ha acabat i encara no s'ha signat un nou acord. La voluntat de Jet Entertainment és continuar a Sitges i admeten que "el festival no és podria celebrar a cap altre lloc". La incertesa de no saber si podran fer una nova edició no ha aturat els promotors, que han assegurat que "segueixen treballant en el festival", i afirmen que tenen al cap alguns noms d'artistes internacionals que podrien actuar el proper estiu a Sitges. Tot i això, el director del Festival Jardins de Terramar admet que, sense tenir una resposta de l'Ajuntament, és "difícil" mantenir el nivell de programació. "És molt important en el cas d'artistes internacionals tenir força antelació per poder lligar la contractació", ha assegurat. Per això, ha avisat que "no seria viable per al festival dilatar molt la resposta". En edicions anteriors, pel festival hi han passat artistes com Joan Baez, Gregory Porter i Luis Fonsi. <br/><br/>Amb tot això, la voluntat de l'empresa organitzadora és mantenir el festival a Sitges. "Vam apostar per aquest festival i és el nostre projecte de referència", ha declarat el seu director, que ha admès també que després d'una inversió de més de 600.000 euros "seria un daltabaix" que el festival no pogués continuar.</p>
    </article>
  </body>
</html>