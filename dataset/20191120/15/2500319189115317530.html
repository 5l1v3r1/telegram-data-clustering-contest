<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574511/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T15:49:20+00:00"/>
    <meta property="og:title" content="חיפה: הקרן החרדית מקדמת מיזם חדשני"/>
    <meta property="og:description" content="לראשונה בחיפה: קרן ק.מ.ח תוביל פיתוח יזמות טכנולוגית בעיר בהשקעה משותפת של 50 מיליון ₪ במטרה להפוך את חיפה למרכז חדשנות עולמי"/>
  </head>
  <body>
    <article>
      <h1>חיפה: הקרן החרדית מקדמת מיזם חדשני</h1>
      <address><time datetime="2019-11-20T15:49:20+00:00">20 Nov 2019, 15:49</time> by <a rel="author">קלמן טלר</a></address>
      <p>
        <b>לראשונה בחיפה: קרן ק.מ.ח תוביל פיתוח יזמות טכנולוגית בעיר בהשקעה משותפת של 50 מיליון ₪ במטרה להפוך את חיפה למרכז חדשנות עולמי</b>
      </p>
      <figure>
        <img src="http://www.93fm.co.il/wp-content/uploads/2015/09/%D7%9E%D7%95%D7%98%D7%99-%D7%A4%D7%9C%D7%93%D7%A9%D7%98%D7%99%D7%99%D7%9F.jpg"/>
        <figcaption>יו"ר קרן קמח, מוטי פלדשטיין</figcaption>
      </figure>
      <p>קבוצת ILAB מיסודה של מטי חיפה, זכתה השבוע במכרז רשות החדשנות לקידום יזמות טכנולוגית בחיפה הכולל תכניות יעודיות לציבור החרדי בעיר, בשיתוף ענקית התקשורת מלאנוקס, קרן הון הסיכון JVP, קרן ק.מ.ח ועוד.</p>
      <p>רשות החדשנות הודיעה אמש על זכייתה של קבוצת ILABמיסודה של מטי חיפה, הכוללת את ענקית התקשורת מלאנוקס, קרן ההון סיכון JVP מהמובילות בעולם, ארגון יוזמה לאומית וקרן קמ"ח, במכרז לקידום יזמות טכנולוגית בעיר חיפה. הקבוצה תקבל מענק בסך 25 מיליון ₪ למשך 4 שנים מרשות החדשנות ותכפיל את הסכום ותעמידו על 50 מליון שקל, במטרה לקדם פעילות יזמות טכנולוגית ענפה בעיר ולהפוך את חיפה למוקד חדשנות משמעותי בישראל, בתחומי בריאות דיגיטלית, אנרגיה וסביבה, תעשייה מתקדמת ותחבורה חכמה. בנוסף, תשקיע ILAB בעידוד יזמות ושגשוג של אוכלוסיות מגוונות, המהווים את המרקם התרבותי הייחודי של העיר.</p>
      <p>כחלק מהתכנית החדשה, יוקצו משאבים מיוחדים להאצת יזמות ומפגשים ייעודיים לעידוד וקידום יזמות טכנולוגית לציבור החרדי בחיפה. לאור הניסיון הרב, הידע, המוניטין והקשרים שצברה קרן ק.מ.ח בשנים האחרונות בעידוד וקידום יזמות בציבור החרדי, היא נבחרה כשותפה אסטרטגית שתהיה אחראית על קידום התכנית בקרב הציבור החרדי בעיר, והתאמת הפעילות לעידוד היזמות והחדשנות הטכנולוגית לאורח החיים החרדי.</p>
      <p>מערך הקשרים העסקיים הבינ"ל, יכולת ההשקעה והמימון בשלבים התחלתיים, גישה לפלטפורמות טכנולוגיות חדשניות הקיימות בשוק וחוזקות בינלאומיות וטכנולוגיות נוספות שמביאות כל אחת מהשותפות בפרוייקט ייחודי זה, מבטיחות סביבת יזמות שתתקיים בחיפה לאורך זמן ותהווה מודל משנה מציאות.</p>
      <p>איל וולדמן, מייסד ומנכ"ל מלאנוקס טכנולוגיות: "מלאנוקס החלה את דרכה לפני 20 שנה כחברת סטארט-אפ ועדיין שומרת על רוח זו. אנו מעריכים את החזון, האומץ והרוח היזמית העומדת בבסיס מיזמי הטכנולוגיה בשלבים המוקדמים שלהם. אנו מאמינים שמלאנוקס, באמצעות ILAB תסייע במימוש פוטנציאל החדשנות הטכנולוגי של העיר חיפה וצפון הארץ על ידי תרומה מניסיונה שלה כסטארט-אפ ודרך הרשת הגלובלית הנרחבת שלה".</p>
      <p>מרדכי פלדשטיין, מנכ"ל קרן ק.מ.ח – קידום מקצועי חרדי: "כעיר מגוונת הכוללת ייצוג רחב לכל האוכלוסיות בישראל, התברכה חיפה גם בנוכחות משמעותית של ציבור חרדי גדול. מתוך הכרה בחשיבות שילוב הקהילה החרדית בעולם היזמות והחדשנות, בחרנו לשתף פעולה עם היוזמה לעידוד ההתחדשות הכלכלית בחיפה שתעודד ותפתח האקו-סיסטם היזמי בעיר חיפה בקרב מגוון הקהילות הפועלות בעיר. בשיתוף פעולה עם השותפים האסטרטגיים החשובים, קרן ק.מ.ח מביאה עימה את החזון, הניסיון, הידע הייחודי וההבנה הפנים מגזרית שתסייע ליצור תכניות יזמות ומפגשים ייעודיים לצמיחת החדשנות החרדית בעיר".</p>
      <related>
        <a href="http://www.93fm.co.il/radio/572601/"/>
        <a href="http://www.93fm.co.il/radio/568964/"/>
        <a href="http://www.93fm.co.il/radio/557779/"/>
      </related>
    </article>
  </body>
</html>