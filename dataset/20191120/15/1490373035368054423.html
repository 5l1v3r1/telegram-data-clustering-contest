<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/rusko-ukrajina-lode-kercsky-pruliv-namornici_1911201543_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T15:43:00+00:00"/>
    <meta property="og:title" content="‚Vzali si osvětlení, záchody a elektrické zásuvky.‘ Rusko vrátilo lodě v bídném stavu, tvrdí Ukrajina"/>
    <meta property="og:description" content="Dělové čluny Nikopol a Berďansk a vlečný člun Jany Kapu jsou po ročním zadržování v ruských přístavech podle Vorončenka zničené. „Barbarství Rusů ukážeme celému světu,“ řekl viceadmiral."/>
  </head>
  <body>
    <article>
      <h1>‚Vzali si osvětlení, záchody a elektrické zásuvky.‘ Rusko vrátilo lodě v bídném stavu, tvrdí Ukrajina</h1>
      <address><time datetime="2019-11-20T15:43:00+00:00">20 Nov 2019, 15:43</time> by <a rel="author">ČTK</a></address>
      <p>
        <b>Plavidla zabavená loni Ruskem a vrácená v pondělí Ukrajině jsou ve velmi špatném stavu a neschopná samostatné plavby. V ukrajinské televizi to ve středu řekl velitel ukrajinského námořnictva Ihor Vorončenko. Do místa určení v černomořském přístavu Očakiv ještě nedorazila, protože jsou z místa předání vlečena.</b>
      </p>
      <p>Rusko zastavilo ukrajinská plavidla v Kerčském průlivu loni v listopadu a zatklo při tom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-ukrajina-kercsky-pruliv-lode-vymena-namornici_1911181333_nkr"/>
      </related>
      <p>Letos v září Moskva námořníky Ukrajině vrátila v rámci výměny vězňů. Lodě ale v Rusku až do pondělního předání zůstaly.</p>
      <p>Dělové čluny Nikopol a Berďansk a vlečný člun Jany Kapu jsou po ročním zadržování v ruských přístavech podle Vorončenka zničené. „Dokonce si vzali osvětlení, odmontovali záchody a elektrické zásuvky,“ řekl viceadmirál. „Barbarství Rusů ukážeme celému světu,“ dodal.</p>
      <p>Podle ruských diplomatů bylo vydání lodí gestem dobré vůle před summitem takzvané normandské skupiny sdružující Ukrajinu, Rusko, Německo a Francii.</p>
      <p>Vrcholná schůzka, naplánovaná na 9. prosince do Paříže, má přispět k ukončení konfliktu na východě Ukrajiny, kde proti sobě stojí ukrajinská armáda a separatisté podporovaní Moskvou.</p>
      <related>
        <h4>Související články</h4>
        <a href="https://www.irozhlas.cz/zpravy-svet/rusko-ukrajina-zadrzena-plavidla_1911171455_elev"/>
        <a href="https://www.irozhlas.cz/zpravy-svet/rusko-ukrajina-veznice-vezni-vymena_1909070912_dok"/>
        <a href="https://www.irozhlas.cz/zpravy-svet/ukrajina-rusko-kercsky-pruliv-cerne-azovske-more-tanker-zadrzeni_1907252157_och"/>
      </related>
    </article>
  </body>
</html>