<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426120/meta-thn-epakab-ta-spoydaia-gia-ton-stibo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T15:40:01+00:00"/>
    <meta property="og:title" content="Μετά την ΕΠΑΚΑΒ τα… σπουδαία για τον στίβο"/>
    <meta property="og:description" content="Μετά το ετήσιο συνέδριο της ΕΠΑΚΑΒ, που είναι προγραμματισμένο για το διήμερο 13-14 Δεκεμβρίου σε ξενοδοχείο στη Γλυφάδα, θα υπάρξουν εξελίξεις σχετικώς με τους αγώνες στίβου, τα πανελλήνια πρωταθλήματα, τα μίτινγκ και τις ημερομηνίες με τις οικοδέσποινες πόλεις."/>
  </head>
  <body>
    <article>
      <h1>Μετά την ΕΠΑΚΑΒ τα… σπουδαία για τον στίβο</h1>
      <h2>Γύρω στα μέσα Δεκεμβρίου θα ξεκαθαρίσει το… τοπίο σχετικά με το καλεντάρι ακόμα και σε τοπικό επίπεδο</h2>
      <address>
        <time datetime="2019-11-20T15:40:01+00:00">20 Nov 2019, 15:40</time>
      </address>
      <p>
        <b>Μετά το ετήσιο συνέδριο της ΕΠΑΚΑΒ, που είναι προγραμματισμένο για το διήμερο 13-14 Δεκεμβρίου σε ξενοδοχείο στη Γλυφάδα, θα υπάρξουν εξελίξεις σχετικώς με τους αγώνες στίβου, τα πανελλήνια πρωταθλήματα, τα μίτινγκ και τις ημερομηνίες με τις οικοδέσποινες πόλεις.</b>
      </p>
      <p>Κάθε χρόνο αυτό το συνέδριο για την ανάπτυξη στη βάση καθορίζει κατά πολύ και το τοπικό μας καλεντάρι με βάση και το προσχέδιο από τον τεχνικό σύμβουλο, πάντα σε συνεννόηση με τα σωματεία.</p>
      <p>Όπως και να ‘χει, το 2020 θα είναι πλούσιο σε αγώνες, με την ΕΑΣ Δωδεκανήσου να μην μένει μόνο στα υποχρεωτικά διασυλλογικά πρωταθλήματα, αλλά να εντάσσει στο πρόγραμμά της και αγώνες κυρίως αναπτυξιακούς. Το νέο έτος μάλιστα θα ενταχθούν στο καλεντάρι και αγώνες δρόμου, μιας και οι συμμετοχές κάθε φορά σ’ αυτούς είναι πολλές, προκειμένου να αποκτήσουν περισσότερα κίνητρα και οι διοργανωτές σύλλογοι.</p>
      <p>Εκτός αυτών, στο πρόγραμμα, εννοείται, πως θα ‘ναι ο Μαραθώνιος Ρόδου με όλους τους παράλληλους μ’ αυτόν αγώνες, όπως και το Run Greece. Στις εργασίες της ΕΠΑΚΑΒ θα υπάρχει φυσικά η εκπροσώπηση από την ΕΑΣ Δωδεκανήσου, όπως και πέρσι, όταν ταξίδεψαν στο Ναύπλιο ο πρόεδρος Βασίλης Ζήκας, το μέλος του ΔΣ, Μιχάλης Παυλούς που βρίσκεται και στην διοίκηση του ΣΕΓΑΣ, αλλά και ο τεχνικός σύμβουλος Σάββας Διακονικόλας.</p>
      <p>Σε ό, τι αφορά τη δράση στο στίβο στο κοντινό μέλλον, έχει γίνει αίτημα προς την ΕΑΣ για διοργάνωση Kids Athletics στη Λέρο, γι’ αυτό αναζητείται η καλύτερη ημερομηνία γι’ αυτό, ώστε να βοηθήσει ο καιρός και να υπάρξουν όσο γίνεται περισσότερες συμμετοχές παιδιών από τα δημοτικά σχολεία ως μια πρώτη επαφή με το άθλημα μέσω των παιχνιδιών από την IAAF.</p>
    </article>
  </body>
</html>