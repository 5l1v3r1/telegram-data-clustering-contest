<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618690,Nie-konczy-sie-batalia-w-sprawie-S16-ZDJECIA.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T15:38:08+00:00"/>
    <meta property="og:title" content="Nie kończy się batalia w sprawie S16 [ZDJĘCIA]"/>
    <meta property="og:description" content="Większość gmin opowiada się za budową, ale są też tacy, którzy wskazują błędy. W środę w Olsztynie swój sprzeciw w formie petycji i własne propozycje zgłosili mieszkańcy ziemi mrągowskiej i ryńskiej."/>
  </head>
  <body>
    <article>
      <h1>Nie kończy się batalia w sprawie S16 [ZDJĘCIA]</h1>
      <address>
        <time datetime="2019-11-20T15:38:08+00:00">20 Nov 2019, 15:38</time>
      </address>
      <p>
        <b>Większość gmin opowiada się za budową, ale są też tacy, którzy wskazują błędy. W środę w Olsztynie swój sprzeciw w formie petycji i własne propozycje zgłosili mieszkańcy ziemi mrągowskiej i ryńskiej.</b>
      </p>
      <p>Przed olsztyńską siedzibą Generalnej Dyrekcji Dróg Krajowych i Autostrad zebrali się przedstawiciele dwóch komitetów: Ochrony Krajobrazu Ziemi Mrągowskiej i Ochrony Ziemi Ryńskiej. Wspólnie złożyli w GDDKiA 10 tys. podpisów przeciwko wariantowi C drogi ekspresowej S16. Chcą wykluczenia wariantu z dalszych analiz. <br/><br/>Jak czytamy w uzasadnieniu: „<i>Wariant ten według szacunków i analiz GDDKiA już w roku 2012 był droższy od innych rozpatrywanych o 360 mln zł. W 2013 roku GDDKiA wyliczyło różnicę na 442 mln zł. Wyliczenia uwzględniające dzisiejsze koszty budownictwa drogowego zależnie od metod szacunku i zastosowanych technologii pokazują różnicę w wysokości 1 miliarda, a nawet 2 miliardów zł</i>”. <br/><br/>Dlatego mieszkańcy tamtych terenów pytają, co się zmieniło, że wariant znowu jest brany pod uwagę. — Wariant C ma być prowadzony między dwiema drogami krajowymi. To nie budzi zastrzeżeń? Nie ma tam żadnej infrastruktury. Te tereny zasługują na to, żebyśmy je chronili — podkreślała Dorota Jadach z Komitetu Ochrony Krajobrazu Ziemi Mrągowskiej. — Nie mówimy, żeby w ogóle nie było drogi, ale trzeba ją zrobić z głową. <br/><br/>— Mamy podpisy przedsiębiorców z gminy Ryn. Żaden przedsiębiorca nie zgadza się na taki wariant. Złożymy więc 10 tys. podpisów, które trafią do Generalnej Dyrekcji Dróg Krajowych i Autostrad — mówił Jarosław Kociałkowski z Komitetu Ochrony Ziemi Ryńskiej.<br/><br/><b>Dlaczego w ogóle się sprzeciwiają? </b>— Przede wszystkim jest to wariant najdroższy. Przecina więcej jezior, jest dłuższy. Tam są polany, miejsca, gdzie mieszkają i wypoczywają ludzie. Do tego nie ma żadnej infrastruktury. Nie rozumiemy, czemu nie bierze się pod uwagę wyprowadzenia transportu ciężarowego poza krainę Wielkich Jezior Mazurskich — nie ukrywał Jarosław Kociałkowski. — Droga tysięcy tirów nie powinna być u nas.<br/><br/>Czy zatem mieszkańców zadowoliłyby pozostałe warianty? — Nie będziemy zadowoleni również z wariantów A i B, bo droga tranzytowa nie powinna być w ogóle brana pod uwagę przez krainę Wielkich Jezior Mazurskich — podkreślił Kociałkowski.<br/><br/><b>Mieszkańcy podkreślają jednak:</b><br/>— Jesteśmy za budową dróg, modernizacją DK16 w odpowiednim wydaniu, które spełniałoby oczekiwania mieszkańców Warmii i Mazur, takim które dobrze połączy Olsztyn z Ełkiem i wschodnimi krańcami województwa. Ale to nie znaczy, że mamy budować autostradę przez najbardziej wrażliwe ekologicznie rejony Polski — mówił pan Ryszard, mieszkaniec Mrągowa. — Dlatego proponujemy modernizację DK16 w wariancie obywatelskim, który dołączamy do petycji. Wariant obywatelski został stworzony przez najbardziej doświadczonego drogowca Warmii i Mazur Krzysztofa Połukorda. Zaproponował modernizację DK16 w aktualnym przebiegu przy wykorzystaniu infrastruktury drogowej, kolejowej, najmniej ingerującą w środowisko. Oprócz tego, jeśli jest taka konieczność, aby budować tranzyt między Europą wschodnią i zachodnią, to przedstawiamy inną propozycję — inicjatywę czterech starostw i ponad 20 gmin z naszego regionu, czyli drogę Via Masuria, która mogłaby się stać obwodnicą Wielkich Jezior Mazurskich. I mogłaby prowadzić przez Olsztyn, Biskupiec, Szczytno, lotnisko Szymany, omijając bagna biebrzańskie, aż do S8. Osią idei jest obwodnica, ale też pobudzenie ekonomiczne południowych Mazur oraz połączenie lotniska w Szymanach z resztą kraju. <br/><br/>Poza tym pan Ryszard podkreślił: — Nie jesteśmy przeciwni drogom, nie jesteśmy ekologicznymi oszołomami, nie jesteśmy za skansenem i zaściankiem a za rozwojem gospodarczym, modernizacją dróg, ale nie możemy niszczyć dziedzictwa narodowego, które mamy obowiązek zatrzymać.</p>
      <figure>
        <img src="http://m.wm.pl/2019/11/n/img-0106-picture5dd54969152c0-592528.jpg"/>
      </figure>
      <p><b>Po złożeniu podpisów w siedzibie GDDKiA do protestujących wyszedł dyrektor oddziału Mirosław Nicewicz: </b><br/>— Każda propozycja i wniosek, jak wielokrotnie akcentowaliśmy, jest wnikliwie analizowana. Ale proszę pamiętać, że działamy w oparciu o obowiązujące akty prawne, które mówią np. o tym, jakiej klasy ma to być droga — przypomniał. — To właściwy czas na rozpatrzenie wszelkich pomysłów, ale pamiętajmy, że dyskusje o przebiegu trwają już wiele lat. W międzyczasie pojawiły się opinie inne, niż te, które państwo składacie. Musimy to wszystko wyważyć. Mam nadzieję, że w połowie przyszłego roku poznamy ostateczną decyzję, która wskaże najwłaściwszy wariant. <br/><br/>Budowie drogi ekspresowej S16 przeciwna jest też gmina Mrągowo.<br/><br/>— Przedstawione warianty są nie do przyjęcia ze względu na nieodwracalne szkody, jakie powstaną w krajobrazie gminy przy realizacji inwestycji — napisał jakiś czas temu do GDDKiA Piotr Piercewicz, wójt gminy Mrągowo.<br/><br/>Według gminnej komisji urbanistyczno-architektonicznej drogę tranzytową można poprowadzić z pominięciem najcenniejszych terenów Mazur przez północny obszar województwa w kierunku na Kętrzyn i Węgorzewo. <br/><br/>— Pracujemy nad wnioskiem o decyzję środowiskową, która po wydaniu przez RDOŚ pozwoli nam ustalić wariant przebiegu. Uwzględniamy czynniki społeczne ekonomiczne i środowiskowe. Uwagi mieszkańców Warmii i Mazur są przez nas analizowane — zapewnia Paweł Czemiel, wojewódzki radny PiS i doradca ministra infrastruktury. — Procedowanie decyzji przez RDOŚ to 1,5 roku. Chcemy w 2022 roku ogłosić przetargi na odcinki pomiędzy Mrągowem a Ełkiem tak, aby oddać trasę na przełomie 2025/2026 roku. Jesteśmy zdeterminowani jako rząd, aby wybudować tę drogę po wielu latach dyskusji nad przeszło 40 wariantami.<br/><br/>PJ</p>
      <hr/>
      <h4>Sprzeciw w sprawie S16</h4>
      <p>
        <a href="http://gazetaolsztynska.pl/117316-618690,Sprzeciw-w-sprawie-S16,0.html">Zobacz wszystkie zdjęcia w galerii (9) »</a>
      </p>
      <blockquote><b>Chcecie żyć w kurnych chatach?<br/></b><br/>Żyjemy w cennej przyrodniczo części Polski. To oczywiste. Tak samo jak i to, że powinniśmy dbać o przyrodę. To jednak nie znaczy, że mamy stać się jakimś dziwacznym skansenem, a ochrona  żabek (przy cały szacunku dla ich jestestwa) nie może być jednak ważniejsza od naszych, ludzkich potrzeb.<br/>Budowa nowej szesnastki na odcinku pomiędzy Mrągowem a Ełkiem budzi emocje i dyskusje. I bardzo dobrze. Bo musimy wybrać jeden z trzech wariantów tej drogi. O tym powinniśmy dyskutować, ale już nie o tym, czy ta droga ma u nas być. To powinno być poza dyskusją, bo nowa szesnastka, tak jak np. przekop Mierzei to dla nas inwestycja strategiczna.<br/><br/>Chyba że rzeczywiście chcemy być skansenem. Ale wtedy to już konsekwentnie: Nie budujemy szesnastki, ale wtedy stwórzmy Mazurski Park Narodowy ze wszystkimi tego konsekwencjami. Czy ci, którzy burzą się na budowę nowej szesnastki są na to gotowi? Nie sądzę.<br/><br/>Za kilka lat będziemy mieli nową szesnastkę na odcinku Borki-Mrągowo. Drogowcy przestrzegają, że jeżeli nie powstanie jej przedłużenie do Ełku, to w ten sposób stworzy się lejek z olbrzymimi korkami, a próby zwiększania przepustowości istniejących dróg przyniosą większe szkody dla środowiska niż budowa nowej szesnastki. Najgorsza sytuacja będzie wtedy w miastach takich jak Mikołajki, Orzysz, Pisz, Giżycko i... Ryn.<br/>Igor Hrywna</blockquote>
      <related>
        <h4>Zobacz także:</h4>
        <a href="http://gazetaolsztynska.pl/600215,Wiekszosc-samorzadow-za-16.html"/>
        <a href="http://gazetaolsztynska.pl/575717,Jak-bedzie-przebiegala-S16-przez-Wielkie-Jeziora-Mazurskie-Znamy-trzy-warianty-MAPA.html"/>
      </related>
    </article>
  </body>
</html>