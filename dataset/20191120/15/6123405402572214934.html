<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/nexi-messina-cerca-la-quadra-intesa-fa-cassa-per-il-nuovo-m-a-638447.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T15:56:00+00:00"/>
    <meta property="og:title" content="Nexi, Messina cerca la quadra. Intesa fa cassa per il nuovo M&amp;A"/>
    <meta property="og:description" content="Contatti in corso. Messina cerca un equilibrio tra le esigenze dei fondi-azionisti di Nexi e il proprio desiderio di focalizzare Intesa su settori redditizi"/>
  </head>
  <body>
    <article>
      <h1>Nexi, Messina cerca la quadra. Intesa fa cassa per il nuovo M&amp;A</h1>
      <h2>Contatti in corso. Messina cerca un equilibrio tra le esigenze dei fondi-azionisti di Nexi e il proprio desiderio di focalizzare Intesa su settori redditizi</h2>
      <address><time datetime="2019-11-20T15:56:00+00:00">20 Nov 2019, 15:56</time> by <a rel="author">Luca Spoldi</a></address>
      <p><b>Nexi</b> in gran spolvero a Piazza Affari, nonostante la giornata incerta del listino, grazie alla <b>conferma dei contatti con Intesa Sanpaolo </b>per <b>rafforzare la partnership commerciale</b> già in essere tra le due società. Oggetto di prime valutazioni sarebbe <b>l’ipotesi di un passaggio da Intesa Sanpaolo</b> (che nel 2016 aveva già ceduto a Nexi per 1 miliardo di euro il ramo di attività tecniche di “processing”) del<b> residuo business di “acquiring”</b>, ossia<b> le attività di collegamento dell’esercente coi network di pagamenti</b>. Un <i>business</i> che potrebbe <b>valere fino a 2 o forse 3 miliardi di euro</b> e che consentirebbe a <b>Nexi</b>, in caso l’operazione vada in porto, di fare un <b>ulteriore balzo in termini di volumi.</b></p>
      <figure>
        <img src="http://www.affaritaliani.it/static/upl2019/inte/0000/intesa-sanpaolo-051.jpg"/>
      </figure>
      <p><b>L’operazione potrebbe avere senso anche per Intesa Sanpaolo,</b> sempre <b>più concentrata sulle attività di banca commerciale, assicurazione e wealth management</b> e non più così interessata ad attività dove occorre far crescere i volumi per ottenere ritorni interessanti. Ma prima di brindare <b>occorrerà che alcuni dettagli vadano a posto. </b>Se dal punto di vista di Nexi, o meglio dei suoi azionisti di controllo (<b>i fondi di private equity Bain Capital, Advent e Clessidra </b>che oggi detengono il 60% del capitale), potrebbero essere disponibili a valutare anche 3 miliardi le attività che Carlo Messina cederebbe loro, dal punto di vista di Intesa Sanpaolo questa opzione, se anche permettesse di far emergere una plusvalenza interessante <b>sembra avere una bassa attrattività per una serie di motivi. </b>Il primo, immediatamente comprensibile, è <b>il rischio di dover lanciare un’Opa.</b></p>
      <figure>
        <img src="http://www.affaritaliani.it/static/upl2017/nexi/nexi-presentazione-ape1.jpg"/>
      </figure>
      <p>Conferendo <b>un asset da 3 miliardi </b>ad un soggetto che attualmente <b>capitalizza in borsa poco meno di 6 miliardi ricevendone in cambio titoli azionari comporterebbe</b> (visto il valore delle attività che farebbero capo a Nexi post transazione) <b>ricevere circa un terzo del capitale come pagamento. </b>Questo farebbe immediatamente scattare l’obbligo di Opa, visto che si supererebbe la soglia del 30%, costringendo <b>Messina a immobilizzare capitali, con un impatto sul Cet1.</b><br/><br/>Inoltre avere Intesa Sanpaolo come secondo azionista di riferimento (i fondi si ipotizza che non calerebbero sotto un 40% complessivo), ma anche primo azionista singolo, metterebbe <b>a rischio l’indipendenza di Nexi che finora si è proposta come paytech,</b> ossia<b> partner indipendente per i servizi di pagamento, dell’intero settore bancario italiano e</b> pare intenzionata a continuate a proporsi come tale, specie in vista di un’accelerazione dei pagamenti elettronici.</p>
      <figure>
        <img src="http://www.affaritaliani.it/static/upl2018/carl/0000/carlo-messina-video13.jpg"/>
      </figure>
      <p>Ultimo ma non meno importante, <b>Messina potrebbe preferire un pagamento in contanti</b> (almeno in parte) se non altro <b>per fare cassa da impiegare in quelle che il presidente Gian Maria Gros-Pietro ha indicato ieri essere operazioni “possibili”</b>, ossia “<b>limitate acquisizioni, soprattutto nei settori su cui stiamo puntando molto” come il wealth management in Europa.</b> Un settore, per inciso, sempre redditizio come confermano i risultati della controllata<b> Eurizon</b> che ha chiuso i primi nove mesi dell’anno con un margine da commissioni pari a 527 milioni e un utile netto consolidato di 344 milioni, a fronte di un cost/income ulteriormente ridottosi al 19,4%.<br/><br/>Cedere il business dei pagamenti digitali a Nexi e contemporaneamente ottenere alcune centinaia di milioni in contanti e una partecipazione nella stessa Nexi che cementi una <b>solida partnership commerciale potrebbe essere la quadratura del cerchio non solo per le due società ma anche per il mercato</b>. Assorbendo una parte dei titoli in mano ai fondi,<b> Intesa Sanpaolo</b> contribuirebbe a ridurre, se non ad azzerare,<b> il rischio di “overhang”</b>, ossia che un grosso quantitativo di titoli Nexi finisca sul mercato qualora i fondi decidessero di ridurre la propria partecipazione.<br/><br/>Insomma, se si troverà un accordo potrebbe trattarsi di una <b>situazione<i> win-win-win</i> in cui tutti hanno da guadagnare qualcosa</b>. E infatti se il titolo Nexi guadagna terreno, <b>Intesa Sanpaolo non ne perde anzi si conferma vicina ai valori della vigilia</b> segno che il mercato è ottimista circa la possibilità di trovare un’intesa che colmi il gap tra le esigenze dell’una e dell’altra parte.<br/><br/>Prudenti ma nel complesso positive finora anche le reazioni degli analisti. Per<i> Equita Sim</i> l’operazione avrebbe senso per <b>Nexi </b>sia perché farebbe <b>crescere di scala le attività della società, sia per le sinergie che si creerebbe</b>ro. Per <i>Fidentiis</i> non è chiaro “se l’operazione rappresenterebbe l’inizio di una strategia più ampia che potrebbe puntare al consolidamento del settore <i>e-payment </i>in Italia” o meno, mentre <i>Mediobanca Securities</i> nota che <b>per Nexi l’operazione rappresenterebbe “un importante passo in avanti nel segmento acquiring e nel consolidare la propria posizione competitiva”.</b> Se son rose fioriranno, insomma. </p>
    </article>
  </body>
</html>