<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://science.hotnews.ro/stiri-spatiul-23503071-asteroid-considerat-nasa-potential-periculos-trece-langa-terra-noaptea-miercuri-spre-joi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T15:21:00+00:00"/>
    <meta property="og:title" content="Un asteroid considerat de NASA ”potențial periculos” va trece pe lângă Terra în noaptea de miercuri spre joi"/>
    <meta property="og:description" content="Un asteroid cu un diametru cuprins între 280 și 620 de metri va trece pe lângă Terra în noaptea de miercuri spre joi, la o distanță de aproximativ 4,3 milioane de kilometri, iar NASA"/>
  </head>
  <body>
    <article>
      <h1>Un asteroid considerat de NASA ”potențial periculos” va trece pe lângă Terra în noaptea de miercuri spre joi</h1>
      <address><time datetime="2019-11-20T15:21:00+00:00">20 Nov 2019, 15:21</time> by <a rel="author">G.S.</a></address>
      <p><b>Un asteroid cu un diametru cuprins între 280 și 620 de metri va trece pe lângă Terra în noaptea de miercuri spre joi, la o distanță de aproximativ 4,3 milioane de kilometri, iar NASA l-a inclus în categoria obiectelor spațiale "potențial periculoase", potrivit ibtimes.com, citat de Mediafax.<br/></b><br/>Potrivit Centrului pentru studierea obiectelor din apropierea Pământului (CNEOS) din cadrul NASA, asteroidul 481394 (2006 SF6) va avea o viteză de aproximativ 29.000 de kilometri pe oră când va trece cel mai aproape de Terra, în noaptea de miercuri spre joi, în jurul orei 02.00.<br/><br/>Simularea traiectoriei corpului ceresc, <a href="https://ssd.jpl.nasa.gov/sbdb.cgi?sstr=481394&amp;orb=1">aici</a>.<br/><br/>Asteroidul va trece pe lângă Terra la o distanță de zece ori mai mare decât cea dintre planeta noastră și Lună.<br/><br/>Specialiștii spun că acesta va trece pe lângă Terra la o distanță suficient de mare încât planeta să nu fie în pericol, dar nu pot fi excluși anumiți factori care îi pot modifica traiectoria.<br/><br/>Asteroidul a fost inclus de NASA în categoria "potențial periculos", ca orice alt obiect spațial care se apropie de Terra la mai puțin de 7.480.000 de kilometri.<br/><br/>Specialiștii NASA și-au propus să identifice 90% dintre asteroizii de mari dimensiuni - peste 140 de metri - care ajung în apropierea Terrei, dar ar putea avea nevoie de 30 de ani pentru a realiza acest lucru.</p>
    </article>
  </body>
</html>