<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/society/kokkini-karta-apo-tin-komision-gia-to-thriasio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T15:32:21+00:00"/>
    <meta property="og:title" content="Κόκκινη κάρτα από την Κομισιόν για το Θριάσιο"/>
    <meta property="og:description" content="Ξεκίνησαν οι διαδικασίες για απαίτηση επιστροφής κοινοτικών κονδυλίων"/>
  </head>
  <body>
    <article>
      <h1>Κόκκινη κάρτα από την Κομισιόν για το Θριάσιο</h1>
      <h2>Ξεκίνησαν οι διαδικασίες για απαίτηση επιστροφής κοινοτικών κονδυλίων</h2>
      <address><time datetime="2019-11-20T15:32:21+00:00">20 Nov 2019, 15:32</time> by <a rel="author">Κλώντζα Ολγα</a></address>
      <p>Κόκκινη κάρτα από την Κομισιόν βλέπει η χώρα μας εξαιτίας της μεγάλης καθυστέρησης στην αξιοποίηση του μεγαλύτερου εμπορευματικού κέντρου της Νοτιοανατολικής Μεσογείου στο Θριάσιο. Οπως επισημαίνεται στην τέταρτη έκθεση στο πλαίσιο της μεταμνημονιακής εποπτείας, «η Ευρωπαϊκή Επιτροπή ξεκίνησε τις διαδικασίες για την ανάκτηση των πόρων από τα διαρθρωτικά ταμεία της ΕΕ». Πρόκειται ουσιαστικά για την ευρωπαϊκή χρηματοδότηση που έχει χορηγηθεί για την ανάπτυξη των υποδομών στο Θριάσιο Εμπορευματικό Κέντρο, συνολικού ύψους περί τα 180 εκατ. ευρώ.</p>
      <p>Προϋπόθεση για να μην ζητηθεί από την Κομισιόν ανάκτηση των ευρωπαϊκών κονδυλίων ήταν το Θριάσιο να βρίσκεται σε πλήρη λειτουργία μέχρι τις 31 Μαρτίου 2019, όμως μέχρι στιγμής το τεράστιο πρότζεκτ έχει «παγώσει» σε δύο μέτωπα. Από τη μία πλευρά, ο διαγωνισμός για την παραχώρηση των 1.450 στρεμμάτων του ΟΣΕ, το λεγόμενο «Θριάσιο ΙΙ» έλαβε νέα δίμηνη παράταση ως τις 20 Ιανουαρίου. Σύμφωνα με τη σχετική απόφαση του υπουργού Υποδομών και Μεταφορών, κ. Κώστα Καραμανλή, η παράταση ήταν απαραίτητη καθώς εκκρεμεί η έγκριση της Επιτροπής για το «Θριάσιο Ι».</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Το δε πρότζεκτ για το eμπορευματικό κέντρο ιδιωτών στα 588 στρ. της ΓΑΙΑΟΣΕ βρίσκεται στο μικροσκόπιο της Διεύθυνσης Ανταγωνισμού της Κομισιόν (DG Comp) από τις αρχές του 2019 και δεν λέει να ξεκολλήσει. Τα ερωτήματα των Βρυξελλών φαίνεται πως παραμένουν σχετικά με σειρά όρων της σύμβασης παραχώρησης στο σχήμα ΕΤΒΑ ΒΙΠΕ – Goldair. Στο μικροσκόπιο της ΕΕ έχουν τεθεί –μεταξύ άλλων– το τίμημα του διαγωνισμού και το μοντέλο υπολογισμού αυτού. Οι πιο πρόσφατες απαντήσεις εστάλησαν στις αρχές Οκτωβρίου από τη ΓΑΙΑΟΣΕ.</p>
      <p>Η σημασία της αξιοποίησης του Θριασίου τονίζεται και στην τέταρτη έκθεση της Κομισιόν. «Από τη στιγμή που θα είναι πλήρως λειτουργική, η επένδυση αυτή – συγχρηματοδοτούμενη από κοινοτικούς πόρους – θα μπορούσε να δώσει μεγάλη ώθηση στις σιδηροδρομικές εμπορευματικές μεταφορές και στη συνολική ανταγωνιστικότητα της χώρας».</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>