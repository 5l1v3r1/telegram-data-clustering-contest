<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/nato-ne-e-v-mozachna-smart-otvarna-zaharieva-na-makron.html"/>
    <meta property="og:site_name" content="News.bg"/>
    <meta property="article:published_time" content="2019-11-20T15:49:43+00:00"/>
    <meta property="og:title" content="НАТО не е в мозъчна смърт, отвърна Захариева на Макрон"/>
    <meta property="og:description" content="Захариева направи коментара в Брюксел, където участва на срещата на министрите на външните работи"/>
  </head>
  <body>
    <article>
      <h1>НАТО не е в мозъчна смърт, отвърна Захариева на Макрон</h1>
      <address>
        <time datetime="2019-11-20T15:49:43+00:00">20 Nov 2019, 15:49</time>
      </address>
      <p>Външният министър Екатерина Захариева не смята, че<b> НАТО е в мозъчна смърт</b>, информира БНР.</p>
      <p>Захариева направи коментара в Брюксел, където участва на срещата на министрите на външните работи на страните членки на Алианса.</p>
      <p>"Не считам, че НАТО е в мозъчна смърт. Ако беше в такава, нямаше да сме тук! Това не означава, че нямаме някои различия, но считам, че <b>много повече са нещата, които ни обединяват</b>. Важното послание е да бъдем обединени. Това е моето желание поне", коментира Захариева преди началото на заседанието.</p>
      <p>На срещата ще бъде обсъден и въпросът за финансовия принос на държавите към организацията.</p>
      <p>"България тази година <b>стига 3% от Брутния си вътрешен продукт за отбрана</b>. Изпълняваме си планът за увеличаване на средствата за отбрана до 2024 година, както сме поели ангажимент. Всъщност почти всички съюзници го правят. Тази година ще има почти<b> 100 милиона повече пари за отбрана от всичките съюзници</b>", коментира Захариева.</p>
      <p>Сигурността на Европа е<b> пряко свързана с НАТО и САЩ</b> и това никой не отрича. Надявам се в края на срещата да успеем да излезем единни, както и досега сме успявали да бъдем, каза вицепремиерът, цитиран от БТА.</p>
      <p>В началото на месеца <b>френският лидер <a href="https://news.bg/int-politics/makron-nato-e-v-mozachna-smart-evropa-e-na-raba-na-propastta.html">Еманюел Макрон разбуни духовете с коментар, че НАТО е в мозъчна смърт</a></b>, а Европа е на ръба на пропастта.</p>
    </article>
  </body>
</html>