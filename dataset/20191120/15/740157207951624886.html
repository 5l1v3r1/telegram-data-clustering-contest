<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/za-dwa-lata-w-poznaniu-powstanie-centrum-szyfrow-enigma,135276.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T15:23:00+00:00"/>
    <meta property="og:title" content="Za dwa lata w Poznaniu powstanie Centrum Szyfrów Enigma"/>
    <meta property="og:description" content="Pierwsi zwiedzający mają pojawić się w Centrum Szyfrów Enigma w 2021 r. W środę (20 listopada) Miasto Poznań podpisało umowę z wykonawcą obiektu. Centrum powstanie w tym samym miejscu, w którym pracowali przyszli pogromcy Enigmy; Marian Rejewski, Jerzy Różycki i Henryk Zygalski."/>
  </head>
  <body>
    <article>
      <h1>Za dwa lata w Poznaniu powstanie Centrum Szyfrów Enigma</h1>
      <address><time datetime="2019-11-20T15:23:00+00:00">20 Nov 2019, 15:23</time> by <a rel="author">PAP/JS  </a></address>
      <h4>Pierwsi zwiedzający mają pojawić się w Centrum Szyfrów Enigma w 2021 r. W środę (20 listopada) Miasto Poznań podpisało umowę z wykonawcą obiektu. Centrum powstanie w tym samym miejscu, w którym pracowali przyszli pogromcy Enigmy; Marian Rejewski, Jerzy Różycki i Henryk Zygalski.</h4>
      <hr/>
      <ul>
        <li>
          <b>Centrum Szyfrów Enigma nie ma być "tradycyjnym muzeum".</b>
        </li>
        <li>
          <b>Według koncepcji, punktem wyjścia będzie w nim poznański kurs szyfrów z 1929 roku, od którego zaczęła się historia złamania Enigmy.</b>
        </li>
        <li>
          <b>Pierwsi zwiedzający mają pojawić się w Centrum Szyfrów Enigma w 2021 roku. Koszt inwestycji wyniesie ponad 29,2 mln zł.</b>
        </li>
      </ul>
      <p>Centrum Szyfrów Enigma powstanie w dawnym budynku Collegium Martineum UAM. Miejsce to związane jest z historią złamania Enigmy. Przed wojną stał tu gmach, w którym mieściła się poznańska filia wojskowego Biura Szyfrów. To w niej pracowali przyszli pogromcy słynnej maszyny szyfrującej - Marian Rejewski, Jerzy Różycki i Henryk Zygalski.</p>
      <p>Zastępca prezydenta Poznania Mariusz Wiśniewski podkreślił w środę na konferencji prasowej, że "Centrum Szyfrów Enigma z jednej strony ma upamiętniać pracę poznańskich kryptologów, z drugiej zaś jego zadaniem będzie edukacja młodzieży w zakresie matematyki, informatyki, czy programowania".</p>
      <p>Odnosząc się do lokalizacji obiektu i współpracy z Uniwersytetem im. Adama Mickiewicza w Poznaniu przy powstawaniu Centrum, Wiśniewski wskazał, że "w ten sposób chcemy podkreślić wkład uczelni, która dała światu tak wybitne postaci, jak nasi matematycy, a także budować lokalny patriotyzm, łączący różne grupy społeczne". "Bez wątpienia Centrum już niedługo stanie się jedną z największych atrakcji turystycznych Poznania" - dodał.</p>
      <p>Realizacją inwestycji zajmie się konsorcjum firm w składzie ATREM S.A., Firma Budowlana Dota oraz New Amsterdam Sp. z o.o. W środę w poznańskim urzędzie miasta podpisano umowę z wykonawcą.</p>
      <figure>
        <img src="https://pliki.portalsamorzadowy.pl/i/15/02/73/150273.jpg"/>
        <figcaption>Centrum powstanie w gmachu Collegium Martineum UAM</figcaption>
      </figure>
      <p>Pierwsi zwiedzający mają pojawić się w Centrum Szyfrów Enigma w 2021 roku. Koszt inwestycji wyniesie ponad 29,2 mln zł.</p>
      <p>Centrum Szyfrów Enigma nie ma być "tradycyjnym muzeum". Według koncepcji, punktem wyjścia będzie w nim poznański kurs szyfrów z 1929 roku, od którego zaczęła się historia złamania Enigmy.</p>
      <p>Ekspozycja składać się ma zarówno z nowoczesnych, multimedialnych i interaktywnych stanowisk, jak i specjalnie opracowanych rekwizytów, które w pomysłowy sposób, bez użycia prądu elektrycznego, będą wprowadzać w świat kryptologii.</p>
      <p>"Zwiedzający będą mogli przejść kurs szyfrów, poznać metody utajniania informacji na działającym modelu Enigmy i dowiedzieć się, jak wyglądały początki działalności polskich kryptologów" - tłumaczył dyrektor Biura Koordynacji Projektów i Rewitalizacji Miasta Grzegorz Kamiński.</p>
      <p>"Istotną częścią Centrum będzie także ekspozycja poświęcona bardziej współczesnym zagadnieniom, jak programowanie czy bezpieczeństwo w sieci" - dodał.</p>
      <p>Projekt jest realizowany w ramach Działania 4.4 "Zachowanie, ochrona, promowanie i rozwój dziedzictwa naturalnego i kulturowego" Wielkopolskiego Regionalnego Programu Operacyjnego na lata 2014-2020, we współpracy z Uniwersytetem im. Adama Mickiewicza w Poznaniu oraz środowiskami popularyzującymi historię polskiej myśli naukowej i technicznej.</p>
      <p>W 1932 roku matematycy Marian Rejewski, Jerzy Różycki i Henryk Zygalski poznali tajemnicę działania niemieckiej elektromechanicznej maszyny szyfrującej Enigma. Dokonali tego po raz pierwszy metodami matematycznymi. Dotychczas w kryptologii stosowano głównie metody lingwistyczne. Studenci Uniwersytetu Poznańskiego uczestniczyli w kursie dla kryptologów zorganizowanym na tej uczelni przy współudziale wojska. Po ukończeniu kursu zostali zatrudnieni w Biurze Szyfrów Sztabu Generalnego Wojska Polskiego.</p>
      <p>Skonstruowana w latach 20. XX wieku Enigma miała służyć utajnianiu korespondencji handlowej. Szybko jednak wykorzystano ją w niemieckich siłach zbrojnych. Trzej matematycy zaprojektowali kopię maszyny szyfrującej. Egzemplarze tego urządzenia powstawały w warszawskiej Wytwórni Radiotechnicznej AVA. Latem 1939 r. polskie władze wojskowe przekazały do Francji i Wielkiej Brytanii egzemplarze kopii maszyny wraz z informacjami dotyczącymi złamanego szyfru.</p>
      <p>We wrześniu 1939 r. Rejewski, Różycki i Zygalski ewakuowali się przez Rumunię do Francji. Jerzy Różycki zginął w styczniu 1942 r. na statku, który zatonął w tajemniczych okolicznościach na Morzu Śródziemnym. Dwaj pozostali matematycy nadal zajmowali się niemieckimi szyframi, pracując w jednostce Wojska Polskiego w Wielkiej Brytanii.</p>
      <p>Prace nad łamaniem kolejnych wersji i udoskonaleń szyfru Enigmy kontynuowano w brytyjskim ośrodku kryptologicznym w Bletchley Park. Zdaniem historyków dzięki temu, że alianci znali informacje przesyłane przez Enigmę, II wojna światowa trwała krócej o 2-3 lata.</p>
      <p>W 2000 r. Marian Rejewski, Jerzy Różycki i Henryk Zygalski zostali pośmiertnie odznaczeni Krzyżami Wielkimi Orderu Odrodzenia Polski.</p>
      <p>W 2007 r. na ich cześć w Poznaniu odsłonięto, wykonany z patynowanego brązu, czterometrowy obelisk w kształcie graniastosłupa o podstawie trójkąta. Na każdej ze ścian wśród cyfr umieszczone są nazwiska kryptologów.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>