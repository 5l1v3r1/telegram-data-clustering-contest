<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641000/%D8%A8%D8%B1%D9%82%D8%B1%D8%A7%D8%B1%DB%8C-%D8%A2%D8%B1%D8%A7%D9%85%D8%B4-%DA%A9%D8%A7%D9%85%D9%84-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D9%BE%D8%B3-%D8%A7%D8%B2-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84-%D9%86%D9%81%D9%88%D8%B0%DB%8C-%D8%B6%D8%AF-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="برقراری آرامش کامل در کردستان پس از دستگیری عوامل نفوذی ضد انقلاب"/>
    <meta property="og:description" content="با اجرای طرح اصلاح قیمت بنزین و سهمیه بندی آن اعتراضاتی در نقاط مختلف کشور انجام شد و این اعتراضات در شهرهای مریوان و سنندج هم اتفاق افتاد"/>
  </head>
  <body>
    <article>
      <h1>
        <a href="https://www.bultannews.com/fa/news/641000/%D8%A8%D8%B1%D9%82%D8%B1%D8%A7%D8%B1%DB%8C-%D8%A2%D8%B1%D8%A7%D9%85%D8%B4-%DA%A9%D8%A7%D9%85%D9%84-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D9%BE%D8%B3-%D8%A7%D8%B2-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84-%D9%86%D9%81%D9%88%D8%B0%DB%8C-%D8%B6%D8%AF-%D8%A7%D9%86%D9%82%D9%84%D8%A7%D8%A8">برقراری آرامش کامل در کردستان پس از دستگیری عوامل نفوذی ضد انقلاب</a>
      </h1>
      <h2>با اجرای طرح اصلاح قیمت بنزین و سهمیه بندی آن اعتراضاتی در نقاط مختلف کشور انجام شد و این اعتراضات در شهرهای مریوان و سنندج هم اتفاق افتاد</h2>
      <address><time datetime="2019-11-20T15:55:00+00:00">20 Nov 2019, 15:55</time> by <a rel="author">بولتن نیوز | bultannews.com</a></address>
      <p><b>گروه بین الملل _ گروه دفاعی:</b> با اجرای طرح اصلاح قیمت<b> بنزین</b> و سهمیه بندی آن اعتراضاتی در نقاط مختلف کشور انجام شد و این اعتراضات در شهرهای مریوان و سنندج هم اتفاق افتاد، اما متاسفانه عده ای از عوامل ضد انقلاب که از هر فرصتی برای عقده گشایی استفاده می کنند، با سوء استفاده از وضعیت به وجود آمده در برخی نقاط کردستان، دست به <b>خرابکاری</b> و تخریب اموال عمومی زدند.</p>
      <p> </p>
      <p>به گزارش بولتن نیوز، در چند روز گذشته و در پی اعتراض آرام مردم سنندج و برخی شهرهای کردنشین کشورمان، به افزایش قیمت بنزین، تعدادی از عوامل ضد انقلاب از جمله گروهکهای کومله و دمکرات، بصورت سازماندهی شده مردم را تهییج کردند و اقدام به سنگ پراکنی به سمت مامورین نیروی انتظامی کردند و چند نفر از مأموران زخمی و مجروح شدند.</p>
      <p> </p>
      <p>اغتشاشگران همچنین چند بانک دولتی و ساختمان های دیگر را به آتش کشیدند و خسارات زیادی به اموال بیت المال وارد کردند.</p>
      <p> </p>
      <p>عمده گلایه مردم استان کردستان، معطوف به مساله قیمت بنزین بود و عموماً شعار سیاسی مطرح نمی‌شد، اما با ورود عوامل ضد انقلاب، جهت گیری اعتراضات به سمت و سوی دیگری پیش رفت.</p>
      <p> </p>
      <p>فرمانده جدید سپاه بیت المقدس استان کردستان با جسارت و شجاعت، در بین معترضان حاضر شد و خطاب به آنها اعلام کرد که از عمق مشکلات مردم باخبر است، صدای آنها را می شنود و سعی بر این است در مراجع بالاتر برای رفع دغدغه مردم چاره اندیشی شود.</p>
      <p> </p>
      <p>اعتراضات مردم با تحریک عوامل ضد انقلاب، کم کم به خشونت کشیده شد و تعدادی از معترضین که در وسط خیابان جمع شده‌ بودند، برای تهییج و همراهی مردمی که نظاره گر بودند الفاظ رکیک به کار بردند تا آنها مجبور شوند به جمع آنها بپیوندند.</p>
      <p> </p>
      <p>اعتراضات مردمی در حالی بود که با ورود اراذل و اوباش، از حالت مردمی خارج و به خشونت و تخریب اموال عمومی و آتش زدن این اموال کشیده شد.</p>
      <p> </p>
      <p>همچنین بخش هایی از ساختمان شهرداری منطقه یک سنندج، ساختمان اداره کل برق استان کردستان نیز تخریب شد و تعدای از بانکهای مسیر فیض آباد تا چهارراه چهارباغ، خیابان 17 شهریور، کارآموز و کمربندی کارگران به آتش کشیده شدند.</p>
      <p> </p>
      <p>آشوب گران تعدای لاستیک و سطل زباله در وسط خیابان آتش زدند.</p>
      <p> </p>
      <p>مردم از نحوه اعتراضات عده ای خاص که به وضوح مشخص است وابسته به کومله و دمکرات، هستند اعلام برائت کرده اند و با نحوه اعتراضاتی که منجر به تخریب اموال عمومی می شود مخالف هستند و از نیروهای نظامی خواسته اند اجازه ندهند عده ای مطالبات به حق آنها را به حاشیه ببرند.</p>
      <p> </p>
      <p>مردم سنندج در مصاحبه های مختلف با رسانه ها، عنوان کرده اند نسبت به وضعیت موجود که عده ای آن را مطالبه گری می دانند، معترض هستند و مخالف این نوع اعتراض ها هستند و آن را خلاف منطق و مطالبات بحق خود می دانند.</p>
      <p> </p>
      <p>در حال حاضر آرامش به استان کردستان بازگشته است و باز هم این <b>ضد انقلاب</b> بودند که ناامید و سرخورده شدند.</p>
      <p> </p>
      <p>گفته می شود در این تجمعات تعدادی از عوامل ضد انقلاب توسط نهادهای امنیتی استان کردستان، شناسایی و دستگیر شده اند.</p>
      <p> </p>
      <p>انتهای پیام/#</p>
    </article>
  </body>
</html>