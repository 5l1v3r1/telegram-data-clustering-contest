<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822233-ukraina-u-listopadi-vdvici-skorotila-import-elektriki-z-rf-ta-bilorusi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:30:00+00:00"/>
    <meta property="og:title" content="Україна у листопаді вдвічі скоротила імпорт електрики з РФ та Білорусі"/>
    <meta property="og:description" content="У першій половині листопада трейдери здійснили лише 55% планових поставок електроенергії з РФ та Білорусі. Корегування обсягів імпорту було викликане значним зниженням споживання електроенергії через аномально теплу погоду."/>
  </head>
  <body>
    <article>
      <h1>Україна у листопаді вдвічі скоротила імпорт електрики з РФ та Білорусі</h1>
      <h2>У першій половині листопада трейдери здійснили лише 55% планових поставок електроенергії з РФ та Білорусі. Корегування обсягів імпорту було викликане значним зниженням споживання електроенергії через аномально теплу погоду.</h2>
      <address>
        <time datetime="2019-11-20T15:30:00+00:00">20 Nov 2019, 15:30</time>
      </address>
      <p>Про це повідомляє <a href="https://ua.energy/media/pres-tsentr/pres-relizy/z-pochatku-roboty-novogo-rynku-import-elektroenergiyi-v-ukrayinu-zbilshyvsya-vdvichi/">пресслужба ПрАТ "НЕК "Укренерго".</a></p>
      <p>За даними компанії, протягом 1-14 листопада сумарно з Росії та Білорусі в ОЕС України імпортовано 179,965 млн кВт-год. при планових комерційних поставках 326,9 млн кВт-год.</p>
      <p>Зокрема, з Росії — 99,7 млн кВт-год. при планових поставках 168 млн кВт-год., з Білорусі — 80,2 млн кВт-год. при плані 158,88 млн кВт-год. Фактично плановий графік поставок був обмежений за весь період на 45%.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2817649-zadla-desevoi-cuzoi-elektriki-ukraina-obmezue-vlasnu-generaciu.html">Задля дешевої “чужої” електрики Україна обмежує власну генерацію</a>
      </blockquote>
      <p>"Корегування планових поставок електроенергії передбачена діючими договорами щодо забезпечення паралельної роботи з суміжними операторами системи передачі і відбувається за два дні до планової поставки. Обмеження імпорту є елементом комплексних заходів диспетчерського управління для забезпечення балансу виробництва і споживання електроенергії та операційної безпеки енергосистеми України", - пояснили в Укренерго.</p>
      <p>Зокрема, у першій половині листопада корегування обсягів імпорту було викликане значним зниженням споживання <a href="https://www.ukrinform.ua/tag-elektroenergia">електроенергії</a> через аномально теплу погоду. У пікові години нічного мінімуму та вечірнього максимуму обсяги споживання були меншими на 2,5 тис. МВт в порівнянні з аналогічним періодом 2018 року.</p>
    </article>
  </body>
</html>