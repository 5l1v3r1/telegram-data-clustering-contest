<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/20/quando-mio-padre-porto-vasco-per-la-prima-volta-in-sardegna-7-954949.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T15:53:19+00:00"/>
    <meta property="og:title" content="&quot;Quando mio padre portò Vasco per la prima volta in Sardegna&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Pula</h6>
      <h1>"Quando mio padre portò Vasco per la prima volta in Sardegna"</h1>
      <h2>Massimo Manca, 30 anni di Pula, racconta la sua esperienza con la rockstar di Zocca e di come nacque "Vita spericolata"</h2>
      <address><time datetime="2019-11-20T15:53:19+00:00">20 Nov 2019, 15:53</time> by <a rel="author" href="https://www.unionesarda.it/autore/ivan_murgana/321" target="_blank">Ivan Murgana</a></address>
      <p>Suo padre Attilio è stato il primo impresario musicale a portare Vasco Rossi in Sardegna.</p>
      <p>E lui ha a lungo sognato di incontrarlo e la scorsa estate il suo desiderio si è avverato: Massimo Manca, 30 anni di Pula, racconta la sua esperienza con la rockstar di Zocca, occasione che al cantante ha permesso di ripercorrere i giorni di quel tour nell'Isola che lo portò a scrivere uno dei suoi pezzi più conosciuti, "Vita spericolata".</p>
      <p>L'incontro non è stato affatto casuale, perché Massimo Manca era ben informato e sapeva che nei giorni che precedevano il concerto, Vasco alloggiava in un albergo di Chia e la mattina andava a correre a Cala Cipolla: così si è mosso, armato di coraggio, e con in mano il contratto che il cantante aveva firmato con suo padre nel 1982 per il "Vado al massimo tour".</p>
      <p>"L'ho aspettato per due ore, e quando l'ho visto ho provato una forte emozione - racconta Massimo Manca -, si è subito dimostrato interessato alla storia che volevo raccontargli: ho parlato a Vasco di mio padre, che purtroppo non c'è più, e abbiamo chiacchierato per un po'".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/21/vasco_immortala_il_contratto_siglato_nel_1982_con_l_impresario_attilio_manca_padre_di_massimo-514-318-869851.jpg"/>
        <figcaption>Vasco immortala il contratto siglato nel 1982 con l'impresario Attilio Manca, padre di Massimo</figcaption>
      </figure>
      <p>"Vasco ha sempre detto che 'Vita spericolata' è stata scritta in Sardegna, in macchina, mentre fuori pioveva a dirotto, ma non si ricordava dove. Mio padre raccontava spesso del concerto annullato ad Assemini per il maltempo: il pezzo più celebre di Vasco è stato scritto proprio quel giorno", ha poi aggiunto.</p>
      <p>"Ho trovato Vasco una persona timida e molto disponibile: ha voluto fotografare il contratto che aveva siglato con mio padre perché per lui rappresenta un cimelio. Ho visto venti concerti di Vasco in giro per l'Italia: parlare con lui della sua prima esperienza in Sardegna, e ricordare così anche mio padre è stato bellissimo".</p>
    </article>
  </body>
</html>