<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560846/etsi-tha-einai-oi-nees-tautotites/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T15:25:00+00:00"/>
    <meta property="og:title" content="Δείτε πως θα είναι οι νέες ταυτότητες"/>
    <meta property="og:description" content="Θα μοιάζουν με πιστωτική και θα έχουν έγχρωμη φωτογραφία"/>
  </head>
  <body>
    <article>
      <h1>Δείτε πως θα είναι οι νέες ταυτότητες</h1>
      <address>
        <time datetime="2019-11-20T15:25:00+00:00">20 Nov 2019, 15:25</time>
      </address>
      <p>
        <b>Θα μοιάζουν με πιστωτική και θα έχουν έγχρωμη φωτογραφία</b>
      </p>
      <p>Με κάρτες θα μοιάζουν οι νέες ταυτότητες τις οποίες θα αποκτήσουν οι πολίτες και τις επόμενες εβδομάδες θα πραγματοποιηθεί διαγωνισμός.</p>
      <p>Στα χαρακτηριστικά των νέων ταυτοτήτων οι οποίες θα μοιάζουν περισσότερο με πιστωτικές κάρτες αναφέρθηκε ο υπουργός Ψηφιακής Διακυβέρνησης, Κυριάκος Πιερρακάκης μιλώντας στον Realfm 97,8.</p>
      <p>«Μιλάμε πολύ για τις νέες ταυτότητες γιατί για να μπορούμε να κάνουμε ψηφιακές υπηρεσίες θα πρέπει να μπορούμε να ταυτοποιούμαστε από το σπίτι μας ή από τη δουλειά μας. Άρα πρέπει να ξέρει το σύστημα ότι είμαι όντως εγώ και γι’αυτό χρειαζόμαστε ταυτότητες νέου τύπου», δήλωσε ο υπουργός Ψηφιακής Διακυβέρνησης.</p>
      <figure>
        <img src="https://www.neakriti.gr/files/2019-11-20/nees-tautotites.jpg"/>
      </figure>
      <p>
        <b>Πώς θα είναι οι νέες ταυτότητες</b>
      </p>
      <p>«Οι νέες ταυτότητες θα έχουν μια φωτογραφία, η οποία θα είναι έγχρωμη, όπως είναι σε άλλες χώρες. Αν δει κανείς πώς είναι οι ταυτότητες σήμερα στην Κύπρο, δεν έχουν έγχρωμες φωτογραφίες αλλά μοιάζουν περισσότερο με πιστωτικές κάρτες και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός, ο οποίος έχουμε ήδη ανακοινώσει ότι θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε», ανέφερε ο υπουργός.</p>
      <p>«Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός», είπε ο κ. Πιερρακάκης.</p>
      <p>
        <b>«Οι σημερινές παραπέμπουν στο 1960»</b>
      </p>
      <p>Ο κ. Πιερρακάκης αναφερόμενος στην επερχόμενη αλλαγή ταυτοτήτων είπε ότι οι υφιστάμενες παραπέμπουν στη δεκαετία του 1960 και του 1970, προσθέτοντας ότι αποτελεί δέσμευσή του εντός των επομένων ολίγων εβδομάδων θα προκηρυχθεί ένας διαγωνισμός από το υπουργείο Προστασίας του Πολίτη με στόχο οι νέες ταυτότητες να είναι έτοιμες εντός του 2021.</p>
      <p>«Είναι τεχνικό πιο πολύ ξέρετε αυτό το θέμα. Να δούμε αν μπορούμε να χρησιμοποιήσουμε έναν από τους υφιστάμενους και να τον γενικεύσουμε, να γίνει και φορολογικού ενδιαφέροντος και κοινωνικού ενδιαφέροντος. Προφανώς αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό. Γιατί ο αριθμός της ταυτότητας, στην Ελλάδα αυτόν χρησιμοποιούμε κατά βάση, αλλάζει. Αν χάσεις την ταυτότητά σου, αλλάζει και ο αριθμός της. Θα πρέπει να έχουμε έναν αριθμό και να τον θυμόμαστε. Ο ΑΦΜ δεν αλλάζει, μένει σταθερός. Πρέπει να έχουμε έναν αριθμό και με αυτόν να αλληλεπιδρούμε, τον οποίο θα παίρνουμε όταν γεννιόμαστε», κατέληξε σύμφωνα με το <a href="https://www.real.gr/politiki/arthro/allazoun_oi_tautotites_ti_eipe_ston_realfm_97_8_o_kyr_pierrakakis-588164/">real.gr</a> ο υπουργός.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1557488/tautotites-poies-allages-proothei-i-kuvernisi/"/>
        <a href="https://www.neakriti.gr/article/ellada-nea/1538727/etsi-tha-einai-oi-nees-tautotites-poso-tha-kostizoun/"/>
        <a href="https://www.neakriti.gr/article/ellada-nea/1506388/nees-tautotites-poso-kostizoun-kai-poioi-tha-vgaloun-protoi/"/>
      </related>
    </article>
  </body>
</html>