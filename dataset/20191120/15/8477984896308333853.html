<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/news/saroj-khan-named-as-the-brand-ambassador-for-cine-dancers-association-01691591.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-20T15:03:02+00:00"/>
    <meta property="og:title" content="ब्रांड एम्बेसडर / सरोज खान बनीं सिने डांसर्स संगठन की ब्रांड एम्बेसडर, सदस्यों की बेटियों को मुफ्त शिक्षा दिलाएंगी"/>
    <meta property="og:description" content="बॉलीवुड डेस्क. कोरियोग्राफर सरोज खान को सिने डांसर्स ऐसोसिएशन (CDA) का ब्रांड एम्बेसडर बनाया गया है। एसोसिएशन के अध्यक्ष निलेश पराड़कर ने सरोज के जुड़ने के बाद कहा है कि उनका साथ आना हमें और मजबूत और बेहतर बनाएगा। | saroj khan named as the brand ambassador for Cine Dancers Association"/>
  </head>
  <body>
    <article>
      <h1>ब्रांड एम्बेसडर / सरोज खान बनीं सिने डांसर्स संगठन की ब्रांड एम्बेसडर, सदस्यों की बेटियों को मुफ्त शिक्षा दिलाएंगी</h1>
      <address><time datetime="2019-11-20T15:03:02+00:00">20 Nov 2019, 15:03</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/20/0521_saroj.jpg"/>
      </figure>
      <h4>Dainik Bhaskar</h4>
      <p>Nov 20, 2019, 08:33 PM IST</p>
      <p><b>बॉलीवुड डेस्क.</b> कोरियोग्राफर सरोज खान को सिने डांसर्स ऐसोसिएशन (CDA) का ब्रांड एम्बेसडर बनाया गया है। एसोसिएशन के अध्यक्ष निलेश पराड़कर ने सरोज के जुड़ने के बाद कहा है कि उनका साथ आना हमें और मजबूत और बेहतर बनाएगा। सरोज ने कहा वे डांसर्स की बेटियों को मुफ्त शिक्षा मुहैया कराएंगी।</p>
      <p>सरोज ने कहा- मैंने अच्छा काम करने का वादा किया है। साथ ही डांसर्स का फिल्म इंडस्ट्री में पूरा सम्मान दिलाया जाएगा जिसके वे हकदार हैं। उन्होंने यह भी कहा कि स्टेज शो फंड रेजिंग के लिए किए जाने चाहिए। ताकि ऐसे वरिष्ठ कलाकार जो इंडस्ट्री से रिटायर होकर जीवन जी रहे हैं और उन्हें पैसों की जरूरत है तो उनके सर्वाइवल में सहायता की जा सके। वहीं हर डांसर की रोज की आमदनी से भी 100 रुपए अलग रखे जाएं जिससे उन्हें भविष्य में पेंशन दी जा सके। </p>
      <p>देने में ही जीवन है इस बात को मानने वालीं सरोज ने आगे कहा- जो भी कोई भारतीय और वेस्टर्न स्टाइल डांस करने में सक्षम है तो वह प्रोफेशनल डांसर हो सकता है और उसका ऐसोसिएशन में स्वागत किया जाएगा। उन्होंने कहा मैं किसी खास डांस को न जानने का बहाना नहीं सुनूंगी लेकिन अगर उन्हें कोचिंग की जरूरत है उन्हें क्लासेस भी दिलाई जाएंगी। </p>
      <p>सरोज ने पुरानी यादें साझा करते हुए कहा- मैंने अपना कॅरियर ग्रुप डांसर के तौर पर शुरू किया था। और मेरे पास आज भी मेरा CDA का कार्ड है। मैं ब्रांड एम्बेसडर के तौर पर एसोसिएशन को इंडस्ट्री में सबसे बड़ा बनाना चाहती हूं। जब मैं 10 साल की थी तब मैंने फिल्मों में डांसिंग शुरू की थी और अब जड़ों की ओर वापस लौटने का वक्त है। और वे सभी सुविधाएं प्रदान करने का भी जो मुझे हासिल नहीं हुई थीं। </p>
      <figure>
        <img src="https://visuals.dbnewshub.com/bhaskar/cms-assets/news/images/2019-09/tambola_strip.jpg"/>
      </figure>
    </article>
  </body>
</html>