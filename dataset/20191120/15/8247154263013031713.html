<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/svidok-rozpoviv-yak-buv-ponyatim-u-spravi-v-otrimanni-habara-patrulnimi-kremenchuka"/>
    <meta property="og:site_name" content="Кременчугская газета"/>
    <meta property="article:published_time" content="2019-11-20T15:45:00+00:00"/>
    <meta property="og:title" content="Свідок розповів, як був понятим у справі в отриманні хабара патрульними Кременчука"/>
    <meta property="og:description" content="Іншого свідка не змогли допитати. Сьогодні суддя Автозаводського райсуду Кременчука Ганна Олейнікова продовжила розгляд справи щодо одержання неправомірної вигоди патрульними."/>
  </head>
  <body>
    <article>
      <h1>Свідок розповів, як був понятим у справі в отриманні хабара патрульними Кременчука</h1>
      <address>
        <time datetime="2019-11-20T15:45:00+00:00">20 Nov 2019, 15:45</time>
      </address>
      <p>
        <b>Іншого свідка не змогли допитати.</b>
      </p>
      <p>Сьогодні суддя Автозаводського райсуду Кременчука Ганна Олейнікова продовжила розгляд справи щодо одержання неправомірної вигоди патрульними.</p>
      <p>У зал засідань з’явилися двоє обвинувачених, троє їх адвокатів, прокурор та свідки.</p>
      <p>Саме одного з них сьогодні і допитали. Чоловік розповів, як їхав зі знайомим на автівці, їх зупинили і попрохали бути понятими. Коли він погодивмся, то їх підвели до автомобіля патрульних, де самі патрульні вже лежали на асфальті у наручниках.</p>
      <blockquote><i>«У патрульних в підлокотниках знайшли 4 000 грн. Кошти «світилися» спецрозчином. «Світилися» і руки патрульних, і кермо....<br/></i><i>Вони тоді не заперечували, що брали кошти...<br/></i><i>Весь догляд автівки патрульних проводився у перчатках...<br/></i><i>Як патрульних затримували я не бачив....»</i>,- такі були основні тези виступу свідка, який згодов відповідав на уточнюючі запитання адвокатів та судді.</blockquote>
      <p>Другий свідок сьогодні допитаний у суді не був. Жінка змінила прізвище і не принесла відповідних документів, тож її допитають на наступному засіданні 25 листопада о 9.30.</p>
      <p>Нагадаємо, на початку 2019 року слідчі теруправління Державного бюро розслідувань, розташованого у місті Полтаві, за сприяння керівництва Управління патрульної поліції, викрили інспекторів патрульної поліції, що вимагали від місцевого жителя неправомірну вигоду, розміром у 5 тисяч гривень.</p>
      <p>За даними ДБР, за ці кошти вони обіцяли не складати проти чоловіка адміністративний протокол за керування автомобілем у нетверезому стані.</p>
      <p>Працівників поліції затримали під час передачі другої частини коштів у сумі 4 тисячі гривень за оперативного супроводження працівників Департаменту внутрішньої безпеки Нацполіції в Полтавській області.</p>
      <p>Зазначимо, у разі доведення вини поліцейським загрожує покарання у вигляді позбавлення волі на строк від 5 до 10 років з конфіскацією майна.</p>
      <p>Процесуальне керівництво здійснює Генеральна прокуратура України.</p>
      <p>Нагадаємо, суд розпочався: <b><a href="https://kg.ua/news/sud-rozpochavsya-suddya-oleynikova-zyasovuvatime-chi-diysno-patrulni-kremenchuka-otrimali-habar">суддя Олейнікова з’ясовуватиме, чи дійсно патрульні Кременчука отримали хабар.</a></b></p>
      <p>
        <a href="https://kg.ua/news/patrulni-kremenchuka-yakih-zvinuvachuyut-v-otrimannya-habara-svoieyi-vini-ne-viznayut">
          <b>Патрульні Кременчука, яких звинувачують в отримання хабара, своєї вини не визнають</b>
        </a>
      </p>
      <p> </p>
      <p> </p>
      <p>Олег Булашев </p>
    </article>
  </body>
</html>