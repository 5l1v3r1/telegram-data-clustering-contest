<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/the-morning-show-s1-e5/"/>
    <meta property="og:site_name" content="Vertigo"/>
    <meta property="article:published_time" content="2019-11-20T15:47:51+00:00"/>
    <meta property="og:title" content="«Ранкове шоу» від Apple TV+: огляд п’ятої серії"/>
    <meta property="og:description" content="П’ятий епізод «Ранкового шоу» суцільно про групову динаміку в кадрі. Тут вистачає сцен, які тримає на собі цілий акторський ансамбль."/>
  </head>
  <body>
    <article>
      <h1>«Ранкове шоу» від Apple TV+: огляд п’ятої серії</h1>
      <h2>Ніхто тебе не скривдить, доки я поряд</h2>
      <address><time datetime="2019-11-20T15:47:51+00:00">20 Nov 2019, 15:47</time> by <a rel="author" href="https://vertigo.com.ua/author/tardis/" target="_blank">Аня Дацюк</a></address>
      <p>
        <a href="https://vertigo.com.ua/the-morning-show-s1-e4/">ЧЕТВЕРТА СЕРІЯ<br/></a>
        <a href="https://vertigo.com.ua/the-morning-show-s1/">ВЕСЬ СЕЗОН</a>
      </p>
      <p>
        <b>П’ятий епізод «Ранкового шоу» суцільно про групову динаміку в кадрі. Тут вистачає сцен, які тримає на собі цілий акторський ансамбль — чи то ньюзрум каналу UBA, або ж ірландський паб, або ж благодійний бродвейський вечір. Великий ансамбль означає лише одне — блискавичні діалоги і навіть трохи співу. Серед позитиву — наші персонажі нарешті починають потроху скидати з себе вправляння у «кодовій мові» і проговорюють деякі речі напряму, з негативу — в новій серії з’явився секс і далеко не всюди він був доречним.</b>
      </p>
      <figure>
        <iframe src="https://www.youtube.com/embed/eA7D4_qU9jo" width="640" height="360" data-service="Youtube" scrolling="no"/>
      </figure>
      <h3>Самодеструктивність Бредлі</h3>
      <p>Допоки вся команда ранкового шоу святкує завершення робочого тижня, пританцьовуючи в кадрі, а Алекс починає потроху точити кігті на Бредлі, все що цікавить новеньку на «Ранковому шоу» — хто ще знав про вчинки Мітча? З цим питанням їй пощастить звернутися напряму до звинуваченого, коли той завітає до своїх колег аби оголосити про те, як він за всіма скучив і як йому потрібна підтримка колишніх колег. Про це я ще загадаю пізніше, а поки що Бредлі не боїться опинитися в одному ліфті з Мітчем аби поставити те саме питання і почути у відповідь: «А ти як думаєш?».</p>
      <p>Звісно, маленьке внутрішнє розслідування Бредлі не варто розцінювати суто як пошук правди і прагнення домогтися справедливості. Дівчина хоче зрозуміти, кому їй варто довіряти на новому місці роботи, а від кого краще триматися подалі. Втім свою цікавість варто потримати при собі якщо мова йде про інтерв’ю з Меггі Бренер з New York Magazine (Марсія Гей Харден) — таку пораду Бредлі отримує від своєї продюсерки Мії.У Бердлі вочевидь немає жодних проблем у розмові з Меггі про себе («я досі не знаю, чому мене обрали, не варто так перейматися призначеннями, зрештою всі ми помремо, так, я дивачка»). Але коли мова заходить про взаємини з Алекс, дівчина покірно всміхається і тримається корпоративного етикету. Меггі при цьому скеровує розмову настільки влучно, що стриманості правдоруба Бредлі щиро дивуєшся — «Чи ставила ти такі самі гострі питання про атмосферу “Ранкового шоу” Алекс, які адресувала у власному інтерв’ю Ешлі?».</p>
      <p>На стосунок Алекс, як мені здається, у Бредлі ще не до кінця сформована думка — старша колега видається таким собі гвинтиком системи штучності та нещирості шоу. Втім Алекс встигла продемонструвати свої слабкості перед Бредлі, зізнавшись у щирому страху та неготовності програвати чоловікам, які мають владу над її кар’єрою. Таке Бредлі більш ніж розуміє.</p>
      <p>Тим більше, що дівчині вдається продовжити своє внутрішнє розслідування але вже на неформальній зустрічі з колегами. Цікаво нарешті бачити другорядних персонажів «Ранкового шоу» у нових декораціях, а не лише у стінах ньюзруму. Тим більше що глядачі нарешті отримують можливість почути думку тих, хто потенційно знав про вчинки Мітча, але обрав нічого не робити. У юної Клер, яка на каналі лише 18 тижнів, доволі чорно-біле бачення ситуації: Мітч — козел, якому слід відрізати яйця. Ханна запевняє, що якби вони всі були чоловіками, то робили б те саме, тому що така природа чоловіків і вона є незмінною. Але слово бере Міа, яка виголошує емоційну промову про те, наскільки ситуація на каналі неоднозначна, і що люди бувають різні і як їй навіть шкода Мітча. І поки всі за столом потроху приходять до розуміння, якою особистою може бути ця історія для Мії, продюсерка швидко прощається з усіма і буквально тікає з вечірки.</p>
      <p>Добре, що у всьому цьому галасі про Мітча автори не сприймають Бредлі виключно як сюжетний пристрій, який проведе глядача у закулісся «Ранкового шоу», виступаючи таким собі гідом. Дівчина отримує дзвінок від батька, з яким, вочевидь, не спілкувалась близько 15 років. І доки той зізнається, як пишається донькою, Бредлі душить сльози і наказує йому більше не телефонувати. Далі у найкращих традиціях самодеструкції героїня напивається і зваблює симпатичного бармена, що насправді непогано розкриває її бунтівний бекграунд, на який було достатньо натяків у попередніх серіях. Втім, прийом «напитися і переспати з першим ліпшим» — доволі банальний хід, такий собі привіт з традиційного формату телевізійної драми.</p>
      <figure>
        <iframe src="https://www.youtube.com/embed/BeXtt2X6nDk" width="640" height="360" data-service="Youtube" scrolling="no"/>
      </figure>
      <h3>Погана гра Алекс</h3>
      <p>Алекс все ще переживає не найкращі часи — про ведучу вже шепочаться як про колегу, що була долучена до практики замовчування вчинків Мітча. Ще трохи, і звинувачення полетять напряму і публічно. До того ж, чути протягом тижня, яка чудова Бредлі також не легко. Ведуча, взявши під крило протеже, фактично готує собі заміну. «Ніколи більше не сумнівайся в моїй принциповості на роботі», — погрожує Алекс Бредлі після важкого ефіру.</p>
      <p>Як показати всім, що ти тримаєш ситуацію під контролем? Правильно, влаштувати благодійний вечір на підтримку театральної освіти з піснями та пожертвами у тисячі доларів, чим Алекс і займається. Для персонажа Еністон надзвичайно важливо мати владу над обставинами. Тим моторошніше спостерігати, як намагання Алекс мають протилежний результат. У п’ятому епізоді бідолашна ведуча виглядала так, наче антагоністка у фіналі прохідної комедії: хитрощі обертаються провалом і все що залишається — це тримати обличчя і робити вигляд, що так і було задумано. Але річ у тім, що Алекс — не антагоністка. Вона проста жінка, яка зрозуміла, що з неї вистачить.</p>
      <p>Спільна сцена Меггі та Алекс — саме те, що потрібно було цьому епізоду. Доки Алекс впевнено штовхає байку про менторинг новенької, Меггі швидко припиняє цей потік самолюбування: «Я дуже поважаю тебе, але не збираюся писати феміністичний лонгрід про жінку, яка заплющила очі на непристойну сексуальну поведінку свого співведучого».</p>
      <p>Стрес за стресом — мало того, що розмова з журналісткою New York Magazine не задалась, так ще й Корі грає у власні ігри з передавання посоху влади, піком яких стане спільне виконання пісні з мюзиклу, до якої я ще обов’язково повернусь. А поки що Алекс, сповнена протиріч, буквально тікає з власної вечірки аби побачитись з людиною, з якою не потрібно прикидатися — Мітчем.</p>
      <p>Тут варто зазначити, що хімія між Дженніфер Еністон та Стівом Карелом чи не найкраща у цьому шоу, тому кожна їхня спільна сцена виглядає гармонійно. Втім, коли Мітч натякає на ймовірні стосунки («Я розлучаюсь, ти вже не з чоловіком, ми можемо нарешті дати цьому шанс»), Алекс саркастично відповідає: «О так, тому що кожна дівчина мріє укласти пару з сексуальним агресором». Втім далі ці двоє навіть цілуються, що по правді приносить дискомфорт не лише Алекс — мені ось також було доволі незатишно. Романтичну лінію між цими двома таки можуть використати як спосіб заплутати ситуацію ще більше. Особисто я бачу цей сюжет, наприклад, у наступному ключі — зробити Мітча такою собі «фатальною жінкою», що дестабілізує положення головного героя — Алекс, вносячи трохи деструктивного сексу. Звучить дивно, знаю, але виглядатиме як обернення жіночо-чоловічої динаміки у подібних сюжетах.</p>
      <figure>
        <img src="https://vertigo.com.ua/wp-content/uploads/2019/11/morning-show-4-1.jpg"/>
      </figure>
      <h3>Таємничий Корі</h3>
      <p>Ось хто дійсно трохи не від цього світу (або ж просто злий геній) — це Корі, якому нарешті дають більше екранного часу саме у п’ятому епізоді. Його динаміка з Фредом (голова телекомпанії) доволі турбулентна — ще трохи, і босс припинить терпіти ексцентрика. Фред взагалі доволі прямолінійний керівник, йому важливо аби доручення виконувались без імпровізацій, про що говорить його розмова з адвокатами: «Дискредитуйте свідків. Хай відмовляться від своїх слів, підкупіть їх, інакше шукайте іншу роботу».</p>
      <p>Справа у тому, що New York Times готує новий викривальний матеріал з брудними подробицями по справі Мітча. Щоб не заляпати репутацію каналу, Фред у розмові з редактором Times вимагає, аби цитата про те, що «поведінка таких зірок завжди перебуває під захистом» прибрали. Корі взамін пропонує дати подробиці про те, як Мітч завітав на канал. Тобто зіпсовану кар’єру однієї людини корпорації та ЗМІ тепер ділять як шкуру, не надто переймаючись Мітчем. Самого Корі це захоплює, що, звісно, дивує Фреда.</p>
      <p>І поки ми лише здогадуємося, а чи була хоча б якась емоція Корі у цьому серіалі щирою, одне зрозуміло точно — герой Біллі Крудупа однозначно щось замислив, і наступний крок його плану — завоювати довіру Алекс. Саме тому на благодійній вечірці він зізнається ведучій, що трюк з Бредлі був геніальний і він хоче надалі співпрацювати. Очевидно таке бажання викликане тим, що тандем з Фредом не клеїться і в момент, коли «полетять голови» (адже репутація Мітча повільно наздоганяє весь канал), Корі хоче убезпечити перш усього себе, ставши на «феміністську сторону».</p>
      <p>Алекс, само собою, таким лестощам не вірить, отже Корі робить те, що ми в подальшому будемо називати «Cory’s move» — платить півтори тисячі доларів за можливість заспівати бродвейський дует з Алекс, головний меседж якого полягає у фразі «Ніхто тебе не скривдить, доки я поряд».</p>
      <p>У чому ж фішка цієї пісні? Це дует з мюзиклу «Свіні Тодд: перукар-демон із Фліт-стріт» і тут він працює на декількох рівнях. Найлогічніший висновок — слова пісні передають, як Корі захистить Алекс «від демонів навколо». Між тим прихильники мюзиклу знають, що у п’єсі цю пісню співають юний Тобіас і місіс Ловетт. Тобі щирий у своєму бажанні захистити місіс Ловетт від Свіні Тодда, а вона відповідає таким самим втішними словами. Чого Тобіас не знає, так це те, що Ловетт вже співпрацює з Тоддом. Тим часом Ловетт не знає, що у фіналі саме Тобі стане катом демона-перукаря (вибачте за спойлер). Хто у цьому тандемі Тобі, а хто місіс Ловетт — не зрозуміло. Одне ясно точно — всі ми трохи Янко, який знімає дивний дует на телефон зі словами «Це дуже дивно і захоплююче».</p>
      <figure>
        <iframe src="https://www.youtube.com/embed/rO10U69xrqw" width="640" height="360" data-service="Youtube" scrolling="no"/>
      </figure>
      <h3>Наступний крок Мітча</h3>
      <p>Мітча не було у попередньому епізоді, зате тут його вистачає і він усіма силами намагається бути розсудливим. Ще на початку серії герой Карела приходить у студію аби закликати колег його підтримати. Неоднозначність персонажа захоплює — він кричить «Це моє життя, люди!», а потім запевняє, що все розуміє і ні на кого не тисне. В Мітчеві відчувається щире бажання боротися за своє ім’я і така саму щира втома відмахуватися від сильніших суперників. Цікаво, що до Бердлі у персонажа немає жодних претензій.</p>
      <p>У справі з викриванням поведінки Мітча з’явилися цікаві подробиці — виконавчий продюсер шоу Чіп аж надто цікавиться майбутньою публікацією, щиро переймаючись за власну посаду. У таємній розмові з головним редактором Times у якомусь барі він питає, наскільки постраждає команда каналу після виходу матеріалу. Не отримавши відповіді, від Чіпа звучить фраза «І це після того, що я тобі дав?». Закономірно, що Чіпа я тепер вважаю головним претендентом на звання того самого викривальника Мітча, що злив інфу на початку шоу.</p>
      <p>Цікаво, що автори навмисне вибудовують лінію Мітча таким чином, що нам хочеться симпатизувати цьому бідоласі (колеги не підтримують, рандеву з Алек не складається) допоки в кінці епізоду не виходить матеріал New York Times, нагадуючи, нам про гріхи екс-ведучого «Ранкового шоу». Тепер Мітч телефонує Фреду, заявляючи: «Якщо я піду на дно, ти підеш за мною». Здається, у наступному епізоді покажуть ще більше скелетів у шафі, та вже не Мітчевих.</p>
      <p>
        <a href="https://vertigo.com.ua/the-morning-show-s1-e4/">ЧЕТВЕРТА СЕРІЯ<br/></a>
        <a href="https://vertigo.com.ua/the-morning-show-s1/">ВЕСЬ СЕЗОН</a>
      </p>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/the-morning-show-s1-e4/"/>
        <a href="https://vertigo.com.ua/what-to-watch-on-apple-tv/"/>
        <a href="https://vertigo.com.ua/why-to-watch-dickinson-apple-tv/"/>
      </related>
    </article>
  </body>
</html>