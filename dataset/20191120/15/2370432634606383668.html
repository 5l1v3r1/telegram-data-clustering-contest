<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T15:11:26+00:00"/>
    <meta property="og:title" content="«Η αδερφή μου λέει ψέματα» – «Μύλος» στο δευτεροβάθμιο δικαστήριο για τον βιασμό 11χρονης στην Κρήτη"/>
    <meta property="og:description" content="Πρωτόδικα ο πατέρας είχε καταδικαστεί σε ποινή κάθειρξης 32 ετών για τις κατηγορίες του βιασμού, της αιμομιξίας και της αποπλάνησης σε βάρος της."/>
  </head>
  <body>
    <article>
      <h6 class="kicker">η κοπελα επιμένει</h6>
      <h1>«Η αδερφή μου λέει ψέματα» – «Μύλος» στο δευτεροβάθμιο δικαστήριο για τον βιασμό 11χρονης στην Κρήτη</h1>
      <h2>Πρωτόδικα ο πατέρας είχε καταδικαστεί σε ποινή κάθειρξης 32 ετών για τις κατηγορίες του βιασμού, της αιμομιξίας και της αποπλάνησης σε βάρος της.</h2>
      <address><time datetime="2019-11-20T15:11:26+00:00">20 Nov 2019, 15:11</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Facebook 0</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Twitter</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">LinkedIn</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Περισσότερα</a>
        </li>
      </ul>
      <p>Νέα δεδομένα στην υπόθεση σεξουαλικής κακοποίησης 11χρονης από τον πατέρα της στην Κρήτη.</p>
      <p>«Τα έκανε όλα για ένα καπρίτσιο» ισχυρίστηκε στη διάρκεια της δίκης στο Μικτό Ορκωτό Εφετείο Ανατολικής Κρήτης, η αδερφή της 22χρονης που κακοποιήθηκε – σύμφωνα με την απόφαση του πρωτοβάθμιου δικαστηρίου – από τον πατέρα της, από την ηλικία των 11 ετών.</p>
      <p>Η εκδίκαση της υπόθεσης – σε δεύτερο βαθμό – διεξήχθη εν μέσω έντασης αλλά και συναισθηματικής φόρτισης, με την νεαρή κοπέλα να περιγράφει στην κατάθεσή της όσα βίωσε και την πλευρά υπεράσπισης του κατηγορουμένου να κάνει λόγο για «αποκυήματα της φαντασίας».</p>
      <p>Πρωτόδικα ο πατέρας είχε καταδικαστεί σε ποινή κάθειρξης 32 ετών για τις κατηγορίες του βιασμού, της αιμομιξίας και της αποπλάνησης σε βάρος της.</p>
      <p>Η αδερφή της φοιτήτριας που είναι μεγαλύτερη και στην οποία η 22χρονη αποκάλυψε τι συνέβαινε με τον πατέρα της, <a href="https://www.cretalive.gr/crete/h-aderfh-moy-leei-psemata-1112991?fbclid=IwAR31FDVAOarKtyPtQ2At7AKYihKCYOKHX0EfFlVqvjPR3p6Mq6UntsFgKiM"><b>κατέθεσε νωρίτερα στο δικαστήριο</b></a>, δίνοντας μια τελείως διαφορετική εκδοχή σε σχέση με τα όσα υποστήριξε στο πρωτοβάθμιο δικαστήριο. Σημειώνεται ότι πρόκειται για την αδερφή η οποία μετά την αποκάλυψη υπέστη σοκ και κάποια στιγμή αναγκάστηκε να μιλήσει στη μητέρα τους, η οποία έκανε την καταγγελία και έτσι δημοσιοποιήθηκε η υπόθεση.</p>
      <p>Ενώπιον της έδρας υποστήριξε ότι η αδερφή της την χρησιμοποίησε για την χειραφέτηση της. «Όσα λέει είναι όλα ψέμματα. Όλα ξεκίνησαν από ένα καπρίτσιο και από τον πολύ εγωισμό της δεν έχει το σθένος να τα πάρει πίσω. Θα ήταν ολέθριο σφάλμα από μέρους μου να έρθω εδώ σήμερα και να υπερασπιστώ όσα είχα πει. Είδα κάποια πράγματα και κατάλαβα ότι ήταν λάθος μου να την πιστέψω» ανέφερε χαρακτηριστικά.</p>
      <p>Η μάρτυρας κατέθεσε ότι επειδή ο πατέρας τους ήταν πολύ αυστηρός πολλές φορές είχε ξεφτιλίσει την αδερφή της και προσπαθούσε να την αποτρέψει από το να δημιουργεί πολλές σχέσεις. Ισχυρίζεται δηλαδή ότι η αδερφή της έφθασε στο σημείο να διαβάλλει τον πατέρα της για να κερδίσει την ελευθερία της.</p>
      <h3>Η κατάθεση του θύματος</h3>
      <p>Η δίκη, σε δεύτερο βαθμό ξεκίνησε με την πολύωρη κατάθεση της κοπέλας, η οποία διήρκησε περισσότερες από 3 ώρες.</p>
      <p>Στη διάρκεια της <a href="https://www.cretalive.gr/crete/ksanazei-ton-efialth-ton-martyrikon-chronon-me-ton-patera-ths-1112699?fbclid=IwAR1yMcw1MFV43ThxhjANKwvQifyjlmst5mHeojuDaDm4YNBHUlypqsj7JHQ"><b>κατάθεσής της νεαρής γυναίκας</b></a> υπήρξαν πολλές στιγμές έντασης, με τους συνηγόρους υπεράσπισης αλλά και τον ίδιο τον κατηγορούμενο να αμφισβητούν τα λεγόμενά της, ενώ δεν έλειψαν και οι φωνές από την πλευρά συγγενών, που βρίσκονται στην δικαστική αίθουσα.</p>
      <p>Η 22χρονη επέμεινε ότι όλα ξεκίνησαν όταν ήταν 11 χρόνων και πως ενώ αισθανόταν πως αυτό που της έκανε ο πατέρας της δεν ήταν σωστό, δεν γνώριζε ότι πρόκειται για βιασμό. Υποστήριξε πως ο ίδιος της έλεγε πως «με αυτή την ωραία σχέση τους τον στηρίζει» γιατί υπήρχαν προβλήματα με την μητέρα και σύζυγο, με την οποία να σημειωθεί χώρισαν κάποια στιγμή.</p>
      <p>Στην ερώτηση τόσο της έδρας όσο και των συνηγόρων υπεράσπισης, γιατί όταν χώρισαν οι γονείς δεν επέλεξε να μείνει με την μητέρα της, αφού ήδη – όπως λέει – ο πατέρας της ασελγούσε πάνω της για περίπου τρία χρόνια, η μάρτυρας είπε πως τα 3 αδέλφια της «διάλεξαν» τον πατέρα και θεώρησε σωστό να μείνει μαζί τους. Ανέφερε μάλιστα ότι στην απόφασή της αυτή έπαιξε ρόλο και το γεγονός ότι ο πατέρας της της είχε πει: «Αυτό που εσύ αντιδράς, η αδερφή σου θα το έκανε ευχαρίστως»!</p>
      <p>
        <i>
          <b>Όλα ψέματα, λέει η υπεράσπιση</b>
        </i>
      </p>
      <p>Από την πλευρά της υπεράσπισης του κατηγορουμένου γίνεται λόγος για αποκυήματα της φαντασίας του κοριτσιού, το οποίο – όπως λέγεται- θέλησε να εκδικηθεί τον πατέρα της γιατί ήταν πολύ αυστηρός και στην εφηβεία της την «περιόριζε».</p>
      <p>Όπως λέει η πλευρά του κατηγορουμένου το κορίτσι προχώρησε σε αυτές τις δήθεν αποκαλύψεις προς την αδερφή της όταν ήταν 17 ετών και πλέον επιμένει σε αυτές για να μην αποκαλυφθεί το ψέμα της.</p>
      <p>Οι καταθέσεις μαρτύρων κατηγορητηρίου και υπεράσπισης ολοκληρώθηκαν και η δίκη διακόπηκε για τις 29 Νοεμβρίου.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Facebook 0</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Twitter</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">LinkedIn</a>
        </li>
        <li>
          <a href="https://www.eleftherostypos.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/490198-i-aderfi-mou-leei-psemata-mulos-sto-deyterobathmio-dikastirio-me-ton-biasmo-11xronis-stin-kriti/#">Περισσότερα</a>
        </li>
      </ul>
    </article>
  </body>
</html>