<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598308/anakoinothike-sxedio-ellinikis-kyvernisis-gia-diaxeirisi-prosfygikou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T15:15:00+00:00"/>
    <meta property="og:title" content="Ανακοινώθηκε σχέδιο ελληνικής κυβέρνησης για διαχείριση προσφυγικού"/>
    <meta property="og:description" content="Το σχέδιο της ελληνικής κυβέρνησης για τη διαχείριση του προσφυγικού – μεταναστευτικού, ανακοίνωσαν, σήμερα ο Κυβερνητικός Εκπρόσωπος, Στέλιος Πέτσας, και ο..."/>
  </head>
  <body>
    <article>
      <h1>Ανακοινώθηκε σχέδιο ελληνικής κυβέρνησης για διαχείριση προσφυγικού</h1>
      <address><time datetime="2019-11-20T15:15:00+00:00">20 Nov 2019, 15:15</time> by <a rel="author">SigmaLive</a></address>
      <p>Το σχέδιο της ελληνικής κυβέρνησης για τη διαχείριση του προσφυγικού – μεταναστευτικού, ανακοίνωσαν, σήμερα ο Κυβερνητικός Εκπρόσωπος, Στέλιος Πέτσας, και ο ειδικός συντονιστής για το προσφυγικό, Αλκιβιάδης Στεφανής.</p>
      <p>Το σχέδιο που ανακοινώθηκε προβλέπει αυστηρότερη φύλαξη συνόρων με συγκρότηση ενιαίου φορέα διαχείρισης των συνόρων, κλειστά κέντρα στα νησιά του Αιγαίου, αποσυμφόρηση των δομών και αντισταθμιστικά οφέλη για τις τοπικές κοινωνίες, όπου φιλοξενούνται πρόσφυγες και μετανάστες.</p>
      <p>Συγκεκριμένα, όπως ανακοινώθηκε κλείνουν τα Κέντρα Υποδοχής στη Μόρια της Λέσβου, στη Σάμο και στη Χίο και δημιουργούνται κλειστά κέντρα στα τρία νησιά. Παράλληλα, μετατρέπονται σε κλειστά κέντρα τα ΚΥΤ σε Λέρο και Κω.<br/><br/>Σύμφωνα με τις σημερινές ανακοινώσεις στόχος της ελληνικής κυβέρνησης είναι η μεταφορά, μέχρι το τέλος του χρόνου, 20 χιλιάδων προσφύγων και μεταναστών στην ενδοχώρα. Πέντε χιλιάδες εξ αυτών θα φιλοξενηθούν σε ξενοδοχεία ενώ 15 χιλιάδες θα μεταφερθούν σε δομές στην ηπειρωτική Ελλάδα.<br/><br/>Παράλληλα, ανακοινώθηκε ο καθορισμός Εθνικού Συντονιστή για τα ασυνόδευτα παιδιά, καθορισμός νέου πλαισίου λειτουργίας των ΜΚΟ, αυστηροποίηση του ελέγχου των συνόρων, νέο πλαίσιο εξέτασης του ασύλου και των επιστροφών αλλά και αντισταθμιστικά μέτρα για τα νησιά που έχουν σηκώσει το μεγαλύτερο βάρος της διαχείρισης του προσφυγικού, με σημαντικότερο εξ αυτών την παράταση του μειωμένου ΦΠΑ μέχρι το τέλος του 2020.</p>
      <p>Πηγή: ΚΥΠΕ</p>
    </article>
  </body>
</html>