<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/20/favoritkata-s-chetiri-predvaritelni-evropeiski-filmovi-nagradi.430220"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T15:04:00+00:00"/>
    <meta property="og:title" content="&quot;Фаворитката&quot; с четири предварителни Европейски филмови награди"/>
    <meta property="og:description" content="Отличията за историческата комедия на Йоргос Лантимос | Dnes.bg"/>
  </head>
  <body>
    <article>
      <h1>"Фаворитката" с четири предварителни Европейски филмови награди</h1>
      <h2>Отличията за историческата комедия на Йоргос Лантимос</h2>
      <address><time datetime="2019-11-20T15:04:00+00:00">20 Nov 2019, 15:04</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Комедията "Фаворитката" спечели четири предварителни Европейски филмови награди преди основната церемония след две седмици, съобщи БТА, позовавайки се на Уърлд ентъртейнмънт нюз нетуърк.</p>
      <p>В наградите за технически категории историческата комедия на режисьора Йоргос Лантимос получи половината награди. Роби Райън спечели отличието за операторско майсторство, Йоргос Мавропсаридис - за монтаж, Санди Пауъл - за костюми, а Надя Стейси - за прически и грим.</p>
      <p>Филмът "Болка и величие" получи наградата за най-добра сценография (Анчон Гомес). Джон Гуртлер беше отличен за най-добра оригинална музика за "Извън системата". Екипът на "Дванайсетгодишна нощ" получи наградата за най-добър звук, а на "За безкрайността" - за най-добри визуални ефекти.</p>
      <p>"Фаворитката" има възможност да удвои броя на европейските си филмови награди на церемонията в Берлин на 7 декември, защото има номинации също за най-добър филм, най-добра европейска комедия, най-добър режисьор и най-добра актриса на Оливия Колман.</p>
    </article>
  </body>
</html>