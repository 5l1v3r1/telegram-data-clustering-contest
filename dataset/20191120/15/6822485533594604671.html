<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T15:01:00+00:00"/>
    <meta property="og:title" content="اشتباهات را بپذیرید؛ راه برای اصلاح باز است"/>
    <meta property="og:description" content="۱ـ مساله اصلاح قیمت بنزین مورد اجماع کارشناسان اقتصادی بوده است . اما در خصوص روش و احیانا قیمت آن اختلافاتی به چشم می خورد که طبعا برای تصمیم گیری نهایی امکان لحاظ کردن همه دیدگاهها وجود نداشته است. اما این بدین معنی نیست که دولت بهترین روش را انتخاب کرده است ."/>
  </head>
  <body>
    <article>
      <h1>اشتباهات را بپذیرید؛ راه برای اصلاح باز است</h1>
      <address>
        <time datetime="2019-11-20T15:01:00+00:00">20 Nov 2019, 15:01</time>
      </address>
      <p>۱ـ مساله اصلاح قیمت بنزین مورد اجماع کارشناسان اقتصادی بوده است . اما در خصوص روش و احیانا قیمت آن اختلافاتی به چشم می خورد که طبعا برای تصمیم گیری نهایی امکان لحاظ کردن همه دیدگاهها وجود نداشته است. اما این بدین معنی نیست که دولت بهترین روش را انتخاب کرده است .<br/><br/>۲ـ در خصوص اطلاع رسانی و زمینه سازی برای جامعه و اقناع افکار عمومی هیچ کار درستی انجام نشد . دولت از ابتدای سال چنین تصمیمی داشت اما هر بار به نحوی عقب نشست. تجربه گذشته صفهای طولانی و درگیری در پمپ بنزین ها هنگام افزایش قیمت اعلامی ، دولت را بر آن داشت که از اصل «غافلگیری» استفاده کند . در این روش مردم عملا موضوعیتی نداشتند . حتی رسانه ها نیز ۸ ساعت قبل از اعلام خبردار شدند که قاعدتا آنها هم نباید اطلاع رسانی می کردند و در  ۸ ساعت هم امکانی برای اقناع افکار عمومی وجود نداشت . این نگاه غلط باعث شد تا دولت با اعتراضات مردمی خود دچار غافلگیری شود . آنچنان که مجلسی ها هم مثل مردم احساس کردند با بی اعتمادی به آنها مساله ای به این مهمی از آنها پنهان نگاه داشته شده است .<br/><br/>این نارhحتی بیشتر از دیدن بی صداقتی های برخی مسئولین نشأت می گرفت .وقتی مسئولان دولت چند روز قبل با قاطعیت هرگونه سهمیه بندی و افزایش را رد می کنند و مردم یکدفعه با پیامکی مبنی بر افزایش قیمت بنزین و سهمیه بندی مواجه می شوند احساس بی اعتمادی شدید در آنها بروز می کند . دولت با بی تدبیری سرمایه اجتماعی و اعتماد مردم را زائل کرد. بماند که مسئولان همین دولت و جناب زنگنه بارها از فساد آور بودن اقدام دولت قبل از خود ، در سهمیه بندی سوخت سخن گفته بودند و امروز همان راه را با غلط های بسیار پیمودند. اشتباهاتی که در نفی و حمله به مسکن مهر انجام شد و با نام های دیگری نظیر «مسکن اجتماعی » و یا « مسکن ملی » به آن تن دادند. یا طرحهایی مشابه در حوزهٔ سلامت و حتی خود یارانه ها و میزان آن.<br/><br/>۳ـ انتخاب زمان اعلام افزایش قیمت (شب میلاد ) از جمله اشتباهات فاحش بود که بسیاری بر آن تاکید کرده اند در نازلترین سطح ، نوعی کج سلیقگی بود . <br/><br/>۴ـ عدم استفاده از تجربیات دولتهای قبل در سهمیه بندی بنزین از جمله اشکالات طرح بود . این اقدام هم در دولت آقای روحانی و هم در دولت آقای احمدی نژاد صورت گرفته بود می شد با جمع بندی تجربیات انباشته به راهکار های بهتر و کاملتری رسید . <br/><br/>۵ـ اعتراض مردم به افزایش قیمت بنزین با نگرانی از تاثیر آن در سبد زندگی آنان و تورم ناشی از آن به سرعت به خیابانها سرازیر شد . از آنجا که نظامی برای بیان اعتراضات طراحی نشده است . این گونه تجمعات به سرعت توسط جریانهای سازمان یافته مصادره و مردم سپر اقدامات خشونت آمیز آنان می شوند.</p>
      <p>بدیهی است همانقدر که نسبت دادن شرارت به مردم نگران و ناراحت، ظلم و جفاست ، نادیده گرفتن و چشم بستن بر اقدامات وحشیانه اشرار و گروههای سازمان یافته و غارتگر اموال مردم هم ساده لوحی و خود فریبی است . باید این مرزبندی را رعایت کرد و حساب هر کدام را جدا داشت .</p>
      <p>از سوی دیگر صرف بیان اینکه « اعتراض حق مردم است» و یا یاد آوری اصل ۲۷ قانون اساسی مشکلی را حل نمی کند و باید ساز و کار آن را فراهم کرد . این اعتراضات در بسیاری از کشور ها رخ می دهد،  مهم نحوهٔ رفتار معترضین و عکس العمل دولت و نیروهای انتظامی است . تا زمانی که این پرونده را کامل نکنیم باید بدانیم باز مردم قربانی و سپر بلای فرصت طلبان خواهد بود . <br/><br/>۶- دولت باید نشان دهد صدای مردم را شنیده است . عذر خواهی از شیوه نادرست اعلامی حداقل کاری است که باید توسط رییس دولت صورت گیرد . ضمن آنکه راه برای اصلاح طرح معیشت باید باز باشد و دولت خود را از مشورت کارشناسان دلسوز محروم نکند .</p>
      <p>حمایت مقام رهبری از کلیت طرح، نباید مانع انجام اصلاحات در جزییات و روشها تلقی شود . در ادامه اجرای طرح همانگونه که تاکید شده است باید مانع گرانی‌های افسار گسیخته شد  اما اینکه تصور شود می توان اثرات واقعی افزایش قیمت بنزین را صفر کرد نگاهی غیر واقع بینانه به موضوع است و اشتباهی دیگر .<br/><br/>7- متاسفانه حوادثی چنین همواره با خسارتهای جانی و مالی بزرگی همراه بوده است . فضا آنچنان غبار آلود می‌شود که گاهی خونهایی به ناحق بر زمین ریخته می‌شود . بی تردید نمی توان همه آسیب دیدگان و حتی کشته شدگان را به آشوبگران و … نسبت داد. باید در فرصتی مناسب ضمن اعلام جزییات بیشتر خسارات جانی و مالی به تفکیک این امر اقدام نمود .</p>
      <p>نیروهای اطلاعاتی و انتظامی با دستگیری سرکردگان آشوبها به سرنخهای خوبی رسیده‌اند . خوب است این مسایل را با مردم در میان بگذارند تا معلوم شود کسانی که از شهری دوردست و یا یکی از کشورهای همسایه به شکل گروهی برای بستن بزرگراهها و خیابانها و تخریبها به پایتخت و اطراف آمده اند وابسته به کجایند و از کدام جریان ضدانقلاب ماموریت گرفته‌اند؟ <br/><br/>8- متاسفانه در اجرای این طرح پر هزینه ، هیچ فکری برای اصلاح زیر ساختها نشده است . دولت اعلام کرد : تمام درآمدهای های ناشی از افزایش قیمت بنزین مستقیم به مردم داده می‌شود . اما هیچ توضیحی درباره مطالبه مردم در خصوص گسترش ناوگان حمل و نقل عمومی و اصلاح زیر ساختها داده نشد .<br/><br/>9- طولانی شدن قطع دسترسی مردم به اینترنت فارغ از ضرورتهای امنیتی قابل توجیه نیست . بسیاری از کسب و کارهای مردم در این حوزه رقم میخورد که همین قطعی طولانی باعث وارد آمدن خسارتهای بیشماری به مردم شده است. هر چند معتقدم اگر مسولان مرتبط با این بخش پیش از این با اراده و اعتقاد دنبال شبکه ملی اطلاعات بودند می‌شد از میزان خسارت وارده تا حد زیادی کاست .</p>
    </article>
  </body>
</html>