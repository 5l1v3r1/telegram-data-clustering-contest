<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/schibsted-kjoper-matkanalen/"/>
    <meta property="og:site_name" content="Kampanje"/>
    <meta property="article:published_time" content="2019-11-20T15:14:18+00:00"/>
    <meta property="og:title" content="Schibsted kjøper TV-kanal: - Matkultur er blitt en megatrend"/>
    <meta property="og:description" content="Mediekonsernet Schibsted kjøper 80 prosent av aksjene i TV-kanalen Matkanalen."/>
  </head>
  <body>
    <article>
      <h1>Schibsted kjøper TV-kanal: - Matkultur er blitt en megatrend</h1>
      <address><time datetime="2019-11-20T15:14:18+00:00">20 Nov 2019, 15:14</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Mediekonsernet Schibsted kjøper 80 prosent av aksjene i TV-kanalen Matkanalen.</b>
      </p>
      <p>Det begynner å bli noen år siden mediekonsernet Schibsted investerte i tradisjonell TV. På midten av 2000-tallet solgte selskapet seg ut av norske TV 2 og svenske TV4, og har siden vært ute av TV-markedet i tradisjonell forstand. Nå gjør mediekonsernet en helomvending og investerer tungt i den norske Matkanalen.</p>
      <p>Matkanalen ble lansert i Norge i 2015, og viser både egenproduserte og innkjøpte programmer fra hele verden. Programmene vises døgnet rundt, og når over 75 prosent av Norges husstander gjennom TV-distributørenes basispakker.  </p>
      <p>- Matkanalen er et viktig bidrag for å styrke mangfoldet blant matprogrammene som vises i Norge. Vi er opptatt av å løfte frem nye trender innen matlaging, for eksempel gjenspeiles den økende interessen for vegetar- og veganmat i vårt innhold. Vi har for altfor få programmer på TV i Norge som tar mat-entusiastene på alvor; derimot har vi mange programmer med kjente mennesker som <i>spiser</i> mat. Men det er ikke det samme, sier <b>Øivind Lindøe</b>, gründer av Matkanalen.</p>
      <p>Med 600.000 månedlige seere og 100.000 abonnenter på Snap, når Matkanalen store deler av den matglade befolkningen her i landet. Nå kjøper Schibsted 80 prosent av selskapet.</p>
      <p>- Matkultur er blitt en megatrend. Nå skal vi bygge videre på Matkanalens posisjon, styrke den med Schibsteds digitale kraft - og utforske både kommersielle og redaksjonelle muligheter, til beste for vårt publikum, sier <b>Per Håkon Fasting</b>, konserndirektør for Schibsted annonse.</p>
      <p>I dag jobber tre personer på heltid med Matkanalen, men i hektiske perioder mangedobles antallet. Nå skal selskapet ansette flere, og Schibsted er imponert over hva den gründeren fra Haugesund har fått til med Matkanalen på bare fire år. </p>
      <p>- Øivind Lindøe og hans kolleger har bygget en solid merkevare. De har klart å skape en god og stabil vekst siden oppstart, i både seertall, inntekter og resultater. Selv om kanalen er en nisjekanal, så treffer den veldig bredt i både alder og geografi, sier Fasting.  </p>
      <p>Øivind Lindøe er tydelig på hvorfor han valgte å inngå partnerskap og selge størstedelen av selskapet sitt til nettopp Schibsted. Selv sitter han igjen med en eierandel på 15 prosent etter salget, mens Caiano Invest AS eier fem prosent. </p>
      <p>- Schibsted er uten tvil de som beveger seg raskest av medieaktørene i dag. De er solide, norske og dessuten godt befestet på Vestlandet, hvor Matkanalen har sitt opphav. Vi kunne ikke sett for oss en bedre investor. Nå gleder vi oss til å ta Matkanalen til et nytt nivå, ikke minst digitalt, og ta ut potensialet med tanke på å nå et mye større publikum, sier Lindøe. </p>
    </article>
  </body>
</html>