<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2579240/pid-ternopolem-molokovoz-zitknuvsa-z-dvoma-inomarkami-odna-ludina-zaginula-dvoe-tazko-travmovani-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T15:02:00+00:00"/>
    <meta property="og:title" content="Під Тернополем молоковоз зіткнувся з двома іномарками: одна людина загинула, двоє тяжко травмовані (ФОТО)"/>
    <meta property="og:description" content="Під Тернополем молоковоз зіткнувся з двома іномарками: одна людина загинула, двоє тяжко травмовані"/>
  </head>
  <body>
    <article>
      <h1>Під Тернополем молоковоз зіткнувся з двома іномарками: одна людина загинула, двоє тяжко травмовані (ФОТО)</h1>
      <address><time datetime="2019-11-20T15:02:00+00:00">20 Nov 2019, 15:02</time> by <a rel="author">Тетяна Питак</a></address>
      <p>
        <i>«Ти куди преш?» – почув крізь сон пасажир молоковоза, потім – жахливий удар,  вантажівка нахилилась і полетіла вниз. Коли все стихло, чоловік боязко розплющив очі й поглянув на водія: той сидів з білим, мов крейда, обличчям, мертвою хваткою вчепившись руками в кермо.</i>
      </p>
      <p>Неподалік у темряві хтось кликав на допомогу, і раптом нічну тишу прорізав крик: «Він мертвий!», пише <a href="http://www.gazeta1.com/statti/pid-ternopolem-molokovoz-zitknuvsya-z-dvoma-inomarkamy/">Номер один</a>.</p>
      <p>41-річний Віктор, водій молоковоза, здригнувся і спробував відчинити дверцята, але їх заклинило. Тоді чоловіки вибралась із кабіни через пасажирські двері й підійшли до купи металобрухту, що 5 хвилин тому була «Хюндаєм Туксон». Мертвий водій іномарки все ще знаходився у кабіні. На щастя, пасажир коло нього залишився живим, хоч і отримав важкі травми. Постраждав і пасажир, молодий хлопчина, що сидів ззаду. Водій «Мерседеса», який практично не постраждав в аварії, допоміг юнаку вийти, а той, мов заведений, у розпачі повторював: «Я грав на телефоні й нічого не бачив!».</p>
      <p>Нарешті почувся сигнал «швидкої» та поліції. На місці ДТП зібралося чимало транспорту. Сталася аварія 18 жовтня 2014 р. Хоча була субота, Віктор разом із працівником тернопільського молокозаводу вже о шостій ранку виїхали по маршруту збирати молоко. Оскільки чоловіка нещодавно прийняли на роботу, разом з ним показувати дорогу поїхав і представник підприємства. Уявіть, як втомився водій, провівши понад 12 годин за кермом вантажівки, в цистерні якої було зібрано тонну молока!</p>
      <p>Однак і в Тернопільському міськрайонному, і в апеляційному суді водій категорично відмовлявся визнати свою провину, а продовжував наполягати, що водій зустрічного «Мерседеса» осліпив його, виїхавши на його смугу. Можливо, все би обійшлося, та, розминаючись, іномарка зачепилася за підніжку біля бочки. Важкий молоковоз розвернуло, при цьому від удару в нього відлетіло переднє ліве колесо, і машина просто підім’яла «Хюндай», що їхав позаду «Мерседеса».</p>
      <p>Цю версію підтримували й захисники обвинуваченого Віктора. Однак жодна з проведених судових транспортно-трасологічних експертиз не підтвердили його слів. Щоправда, і категорично не спростували. Хоча весь тягар вини таки впав на водія вантажівки: його було обвинувачено у порушенні правил безпеки дорожнього руху, що спричинило потерпілим смерть, тяжке та середньої тяжкості тілесні ушкодження (досить розповсюджена останнім часом ч.2 ст. 286 КК України).</p>
      <p>Судом першої інстанції Віктора було засуджено до 6 років позбавлення волі з позбавленням права 3 роки керувати транспортними засобами.</p>
      <p>«Хоча дане правопорушення, відповідно до ст. 12 КК України, є тяжким злочином, але вчинене з необережності (ст. 9 КК України). Та оскільки Віктор уперше притягується до кримінальної відповідальності, у родині є неповнолітня дитина, суд застосував до нього Закон України «Про амністію у 2016 році» та звільнив від відбуття основного та додаткового покарань», – повідомили у прес-службі Тернопільського апеляційного суду.</p>
      <p>Також місцевим судом частково задоволено цивільні позови потерпілих і стягнуто зі страхового товариства ПрАТ «Тернопільський молокозавод» на користь: дружини загиблого водія — 636 тис. 501 грн., моральної та матеріальної шкоди, постраждалих пасажирів – відповідно понад 180 тис. 634 грн. та 80 тис. грн.; із засудженого – по 10 тисяч кожному з цих потерпілих як компенсація витрат за юридичні послуги (тобто витрат на адвокатів) та відшкодувати 24 тис. грн. вдові загиблого, витрачені нею на приїзд майже на 60 судових засідань.</p>
      <p>Звісно, засуджений із вироком не погодився і хотів повну сатисфакцію, тобто виправдання, ніби й не було одного загиблого та двох тяжко травмованих людей! Проте колегія суддів не знайшла для цього підстав і відхилила апеляцію. Утім частково задоволено апеляцію водія «Мерседеса» та стягнуто з ПрАТ «Тернопільський молокозавод» 7 тис. грн. моральної шкоди за пошкоджене в аварії авто. Врешті вирок Тернопільського міськрайонного суду слід залишити без змін.</p>
      <figure>
        <img src="https://s.0352.ua/section/newsInText/upload/images/news/intext/000/051/463/1110_5dd53321caea3.jpg"/>
      </figure>
      <p>Автор: Валерія Нечаєва</p>
    </article>
  </body>
</html>