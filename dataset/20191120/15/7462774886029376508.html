<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/degpunkta/degpunkta-satiksme/policisti-liepajas-puse-pieker-divus-bmw-soferus-kuri-parvietojas-ar-plikam-riepam/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T15:39:00+00:00"/>
    <meta property="og:title" content="Policisti Liepājas pusē pieķer divus “BMW” šoferus, kuri pārvietojas ar “plikām” riepām"/>
    <meta property="og:description" content="Liepājas pusē divi transportlīdzekļu vadītāji pieķerti pārvietojamies ar “plikām” riepām, portālu Skaties.lv informē Valsts policija."/>
  </head>
  <body>
    <article>
      <h1>Policisti Liepājas pusē pieķer divus “BMW” šoferus, kuri pārvietojas ar “plikām” riepām</h1>
      <address><time datetime="2019-11-20T15:39:00+00:00">20 Nov 2019, 15:39</time> by <a rel="author">Skaties.lv</a></address>
      <p>Liepājas pusē divi transportlīdzekļu vadītāji pieķerti pārvietojamies ar “plikām” riepām, portālu Skaties.lv informē Valsts policija.</p>
      <p>Pirmdien, 18.novembrī, Grobiņas novadā, Medzes pagastā Valsts policijas amatpersonas pamanīja automašīnu “BMW”, kuras vadītājs pārsniedza atļauto braukšanas ātrumu. Vietā kur atļauts pārvietoties ar 90 kilometriem stundā, vīrietis brauca ar 129 kilometriem stundā, tādējādi pārkāpjot atļautu braukšanas ātrumu par 39 kilometriem stundā.</p>
      <p>Vīrietim tika noformēts administratīvā pārkāpuma protokols. Saskaņā ar Latvijas Administratīvo pārkāpumu kodeksu, par atļautā braukšanas ātruma pārsniegšanu no 31 kilometra stundā līdz 40 kilometriem stundā ar mopēdiem, motocikliem, tricikliem, kvadricikliem, vieglajiem automobiļiem, kravas automobiļiem, kuru pilna masa nepārsniedz 7,5 tonnas, uzliek naudas sodu transportlīdzekļa vadītājam 80 eiro apmērā.</p>
      <p>Tāpat likumsargi pārbaudīja automašīnas riepu protektoru dziļumu. Mērierīce uzrādīja, ka automašīnas ”BMW” riepu protektoru dziļums ir 0,00 mm – vīrietis, dzimis 1990.gadā, brauca ar ”plikām” riepām, kas, saskaņā ar Ceļu satiksmes noteikumiem, ir aizliegts.</p>
      <p>Savukārt dienu iepriekš, 17.novembrī Liepājā, Rudbāržu ielā Valsts policijas amatpersonas pārbadīja 1999.gadā dzimuša vīrieša vadītās automašīnas ”BMW” riepas. Konstatēts, ka arī šajā gadījumā protektoru dziļums bija 0,00 milimetri. Vīriešiem tika noformēti administratīvo pārkāpumu protokoli.</p>
      <p>Policija atgādina, ka normatīvie akti paredz, ka minimālais pieļaujamais protektora dziļums vasaras riepām ir 1,6 mm, bet ziemas riepām – 4 mm.</p>
      <p>Saskaņā ar Latvijas Administratīvo pārkāpumu kodeksu, par tāda transportlīdzekļa izmantošanu ceļu satiksmē, kuram ir nepietiekams normatīvajos aktos noteiktais riepu protektora dziļums vai ir riepu bojājums, kas apdraud satiksmes drošību, izsaka brīdinājumu vai uzliek naudas sodu transportlīdzekļa vadītājam no 15 līdz 55 eiro.</p>
    </article>
  </body>
</html>