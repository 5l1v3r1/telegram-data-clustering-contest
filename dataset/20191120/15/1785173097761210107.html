<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/barna-anunta-ca-membrii-usr-au-decis-ca-el-sa-continue-la-sefia-formatiunii-1922403620002019111519175814"/>
    <meta property="og:site_name" content="News.ro"/>
    <meta property="article:published_time" content="2019-11-20T15:36:00+00:00"/>
    <meta property="og:title" content="Barna anunţă că membrii USR au decis ca el să continue la şefia formaţiunii"/>
    <meta property="og:description" content="Liderul USR, Dan Barna, anunţă că membrii formaţiunii au decis, prin vot electronic, ca el să continue la şefia USR. Decizia a fost luată de aproximativ 75 la sută dintre membrii USR care au votat."/>
  </head>
  <body>
    <article>
      <h1>Barna anunţă că membrii USR au decis ca el să continue la şefia formaţiunii</h1>
      <address><time datetime="2019-11-20T15:36:00+00:00">20 Nov 2019, 15:36</time> by <a rel="author">News.ro</a></address>
      <p>
        <b>Liderul USR, Dan Barna, anunţă că membrii formaţiunii au decis, prin vot electronic, ca el să continue la şefia USR. Decizia a fost luată de aproximativ 75 la sută dintre membrii USR care au votat.</b>
      </p>
      <p>Dan Barna a spus, miercuri după-amiază, într-o conferinţă de presă, că votul a avut loc în urma rezultatelor la alegerile prezidenţiale.</p>
      <p>El a anunţat că aproximativ trei sferturi dintre cei care şi-au exprimat votul au fost de părere că el nu trebuie să demisioneze de la şefia USR.</p>
      <p>"Avem rezultatul consultării membrilor asupra poziţiei mele în calitate de lider al lui USR. A fost o întrebare pe care am pus-o cumva urmare a rezultatului alegerilor, unde am avut cumva aşteptări mai mari decât rezultatul pe care l-am obţinut şi atunci, cum USR a rezolvat de fiecare dată astfel de situaţii prin consultarea membrilor, şi de această dată am optat pentru această variantă. Întrebarea pe care am adresat-o este una pe care o cunoaşteţi: Consideraţi că Dan Barna ar trebui să-şi dea demisia de la conducerea USR? Decizia colegilor noştri este aceea de a continua această poziţie, 75 la sută, practic trei sferturi din partid a decis că nu este cazul să îmi dau demisia, 25 au răspuns Da. Practic,</p>
      <p>7.189 de membri consideră că trebuie să continuăm", a spus Barna.</p>
      <p>El a adăugat că este un rezultat care îl obligă.<br/>"Vom avea duminică alegeri, îndem electoratul să meargă la vot, să voteze cu actualul preşedinte, după care vom intra în logică parlamentară, vom monitoriza activitatea Guvernului, vom face tot ce depinde de noi pentru a transforma promisiunea pe care domnul Orban a făcut-o în acordul politic, aceea de a avea primari în două tururi, vom face tot ce depinde de noi să devină realitate, vom conduce negocieri mai departe pe acest subiect şi pe toate celelalte teme din agendă", a afirmat Barna.<br/>Întrebat dacă ia în calcul o nouă majoritate în Parlament, el a precizat: "Voturile USR nu sunt voturi în alb. Vom susţine acest guvern de fiecare dată când obiectivele fie cele din acordul politic, fie cele care sunt într-adevăr necesare României, vor ajunge pe agendă şi vom fi la fel de în opoziţie dacă vor fi derapaje sau alte măsuri care se duc în zona de clientelism politic şi măsuri specifice vechii clasei politice. Majoritatea de care e nevoie în Parlament pentru buget, spre exemplu, este evident condiţionată de respectarea acordului politic pe care l-am semnat".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>