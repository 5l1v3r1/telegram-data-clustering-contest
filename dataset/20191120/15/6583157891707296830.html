<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/nadchodzi-zimne-powietrze-znad-rosji-temperatura-w-regionie-spadnie-ponizej-zera/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T15:43:00+00:00"/>
    <meta property="og:title" content="Nadchodzi zimne powietrze znad Rosji. Temperatura w regionie spadnie poniżej zera"/>
    <meta property="og:description" content="Tegoroczny listopad rozpieszcza nas wysokimi temperaturami. Anomalia temperatury względem okresu referencyjnego 1981-2010 wynosi od 4°C do 5°C. Czeka nas jednak krótkie, lecz dotkliwe ochłodzenie. Opady śniegu nie wystąpią prawdopodobnie w naszej części Polski do końca listopada."/>
  </head>
  <body>
    <article>
      <h1>Nadchodzi zimne powietrze znad Rosji. Temperatura w regionie spadnie poniżej zera</h1>
      <address>
        <time datetime="2019-11-20T15:43:00+00:00">20 Nov 2019, 15:43</time>
      </address>
      <p>
        <b>Tegoroczny listopad rozpieszcza nas wysokimi temperaturami. Anomalia temperatury względem okresu referencyjnego 1981-2010 wynosi od 4°C do 5°C. Czeka nas jednak krótkie, lecz dotkliwe ochłodzenie. Opady śniegu nie wystąpią prawdopodobnie w naszej części Polski do końca listopada.</b>
      </p>
      <p>Coraz większy wpływ na przebieg warunków pogodowych w Polsce ma silny układ wysokiego ciśnienia o imieniu „QUINCY”. W środę jego centrum o ciśnieniu ponad 1050 hPa znajduje się nad północną częścią Rosji europejskiej, w rejonie miasta Syktywkar, w kolejnych dniach będzie wędrowało dalej na południe w rejon Niżnego Nowogrodu i Kazania.</p>
      <p>Cechą charakterystyczną napływu mas powietrza ze wschodu i południowego wschodu jest utrzymywanie się zachmurzenia niskiego typu Stratus, mgieł oraz zamgleń. Miejscami w regionie pada także mżawka, zwiększając śliskość nawierzchni. Dlatego zalecamy zachować ostrożność w czasie poruszania się po drogach regionu.</p>
      <p>Pomimo napływu wilgotnego powietrza znad wschodniej Europy oraz Morza Czarnego występują wysokie temperatury powietrza. W środę na termometrach w regionie zobaczymy od 8°C do 11°C.</p>
      <p>Nadchodzącą noc minie pod znakiem zachmurzenia dużego oraz całkowitego, głównie chmurami typu Stratus. Lokalnie możliwe są opady mżawki. Nad Polską zacznie wyraźnie wzrastać gradient ciśnienia, co wiązać będzie się z wystąpieniem silniejszego wiatru. Temperatura wyniesie od 6°C do 8°C. Średnia prędkość wiatru wyniesie 15 km/h, natomiast w porywach do 45 km/h ze wschodu i południowego wschodu. W drugiej części nocy ze środy na czwartek dotrą nad region opady deszczu o słabym natężeniu związane z zatoką niżu o imieniu „KEKE”, jaki ulokuje się w rejonie Czech.</p>
      <p>W czwartek na obszarze województwa lubelskiego zalegać będą chmury piętra niskiego oraz średniego. Nie mamy jednak co liczyć na rozpogodzenia. Dodatkowo występować mają słabe opady deszczu, które związane będą z frontem okluzji.</p>
      <p>Utrzyma się w dalszym ciągu strefa dużego gradientu barycznego. Pomiędzy Poznaniem a Suwałkami różnica ciśnienia sięgnie aż 14 hPa, co spowoduje nieprzyjemny i dość silny wiatr z sektora południowo-wschodniego. Średnia prędkość wiatru wyniesie 25 km/h, natomiast w porywach do 50 km/h. Skutecznie obniżać może on temperaturę odczuwalną, która może być nawet o kilka stopni niższa względem temperatury powietrza. W najcieplejszym momencie dnia zobaczymy na termometrach w regionie od 7°C do 9°C.</p>
      <p>Noc z czwartku na piątek minie pod znakiem zachmurzenia dużego oraz całkowitego chmurami niskimi. Napływ coraz chłodniejszego powietrze ze wschodu kontynentu skutecznie obniżać będzie temperaturę powietrza. Najniższe temperatury są prognozowane we wschodnich powiatach województwa lubelskiego. Przy gruncie pojawić może się przymrozek, natomiast na 2 metrach oscylować ma w okolicach 0°C.</p>
      <p>Zdecydowanie cieplej będzie na pozostałym obszarze naszego regionu. Temperatura wyniesie od 2°C do 5°C. W znacznym stopniu spadki temperatury w woj. lubelskim ograniczy zachmurzenie chmurami niskimi.</p>
      <p>W piątek zrobi się wyraźnie chłodniej. Będzie to efekt napływu coraz chłodniejszego powietrza znad wschodniej Europy. W dalszym ciągu utrzymywać ma się strefa dużego gradientu ciśnienia, dlatego wiejący w przyziemnej warstwie troposfery wiatr z południowego wschodu skutecznie obniżać będzie temperaturę odczuwalną nawet o kilka stopni.</p>
      <p>Temperatura wyniesie od 1°C do 6°C w najcieplejszym momencie dnia. Najniższa temperatura notowana będzie na wschodzie województwa, natomiast najwyższa w centrum i zachodzie regionu. Zachmurzenie na ogół chmurami niskimi typu Stratus, w drugiej części dnia lokalnie możliwe większe przejaśnienia a nawet rozpogodzenia.</p>
      <p>Noc z piątku na sobotę minąć może pod znakiem większych rozpogodzeń. Zachmurzenie będzie na ogół małe do umiarkowanego. W obszarach z pogodnym niebem oczekiwane są silniejsze spadki temperatury. Mróz obejmie już cały region, czemu sprzyjać będzie czynnik adwekcyjny, ale także rozpogodzenia i słabnący wiatr. Temperatura wyniesie od -3°C do 0°C. Miejscami, zwłaszcza w obniżeniach terenu i tzw. mrozowiskach możliwe są niższe temperatury.</p>
      <p>Pierwszy dzień weekendu przyniesie niskie temperatury. Wschodnia część Polski znajdzie się pod wpływem wyżu znad Federacji Rosyjskiej. Napływać będzie zimne powietrze ze wschodu i południowego-wschodu. Pojawić może się więcej chmur niskich typu Stratus, lokalnie możliwe opady mżawki. Niektóre modele sugerują we wschodnich powiatach możliwość wystąpienia opadów marznącej mżawki powodującej gołoledź.</p>
      <p>Temperatura wyniesie od -1°C we wschodniej części woj. lubelskiego do 4°C na zachodzie woj. lubelskiego. W centrum regionu termometry pokażą w okolicach 1-2 stopni powyżej zera.</p>
      <p>Noc z soboty na niedzielę minie pod znakiem ujemnych temperatur w regionie. Najniższe temperatury są prognozowane na wschodzie województwa, tutaj termometry pokażą nawet -3°C. Przy gruncie temperatura może być niższa. Przymrozek jest prognozowany w całym regionie, ale temperatura nie powinna spaść poniżej -2°C z wyjątkiem tzw. mrozowisk.</p>
      <p>W niedzielę na obszarze województwa lubelskiego zobaczymy na termometrach od 2°C do 6°C. Możliwe są słabe opady deszczu. Nie zabraknie chmur niskich.</p>
      <p>Dużo wskazuje, że ochłodzenie będzie tylko chwilowe, ponieważ w przyszłym tygodniu przymrozki ustąpią. W dalszym ciągu opadów będzie niewiele, co sprzyjać ma pogłębianiu się suszy. W drugiej połowie przyszłego tygodnia prawdopodobnie powróci cyrkulacja strefowa, dlatego możliwe jest większa ilość opadów. Temperatura wzrosnąć może nawet do 10 stopni. Całkiem prawdopodobne, że w listopadzie na obszarze woj. lubelskiego nie spadnie śnieg.</p>
      <p>
        <a href="https://fanipogody.pl/">Najnowsze informacje pogodowe</a>
        <br/>
        <a href="https://fanipogody.pl/burza-nad-polska-radar-opadow/">Bieżące położenie opadów i chmur</a>
      </p>
      <p>(fot. pixabay.com)</p>
    </article>
  </body>
</html>