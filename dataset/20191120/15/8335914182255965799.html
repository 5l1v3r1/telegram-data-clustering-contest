<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/putin-rusiia-ne-se-kani-da-napada-nikogo-6102344"/>
    <meta property="og:site_name" content="Vesti"/>
    <meta property="article:published_time" content="2019-11-20T15:03:00+00:00"/>
    <meta property="og:title" content="Путин: Русия не се кани да напада никого"/>
    <meta property="og:description" content="Руският президент изрази мнение, че новият му украински колега Володимир Зеленски искрено иска да подобри ситуацията в района на конфликта със сепаратистите в източната част на страната"/>
  </head>
  <body>
    <article>
      <h1>Путин: Русия не се кани да напада никого</h1>
      <h2>Руският президент изрази мнение, че новият му украински колега Володимир Зеленски искрено иска да подобри ситуацията в района на конфликта със сепаратистите в източната част на страната</h2>
      <address><time datetime="2019-11-20T15:03:00+00:00">20 Nov 2019, 15:03</time> by <a rel="author">Надежда Неменски</a></address>
      <p>Руският президент Владимир Путин определи т. нар. руска заплаха като измислица на онези, които искат да трупат капитал от този мит, от ролята си на авангард в борбата с Русия, да получават някакви бонуси и преференции, и това е очевидно за всички, за лидерите на водещите европейски страни, предаде ТАСС.</p>
      <p>Говорейки на заседание на инвестиционния форум „Русия зове”, той напомни, че преди САЩ са казвали на страните в Европа, че ги защитават от съветската заплаха и те трябва да плащат за това.</p>
      <p>
        <a href="https://www.vesti.bg/sviat/medvedev-evropa-e-umorena-ot-sasht-6101030">Медведев: Европа е уморена от САЩ</a>
      </p>
      <p>„<b>Днес това вече не работи.</b></p>
      <p>Въпреки всички проблеми с Украйна, със спекулациите около Крим и Донбас, всички прекрасно разбират, че Русия не се кани да напада никого”, подчерта Путин.</p>
      <p>Той изрази мнение, че резултатите от разпадането на СССР са се оказали по-лоши и от най-песимистичните очаквания. „Резултатите от неефективната икономическа политика в СССР се отразиха и върху политическата сфера. Наистина, резултатите от разпадането се оказаха много по-лоши от онова, което хората си мислеха и което не можеха да подозират и в най-лошите си очаквания”, каза руският президент.</p>
      <p><b>Говорейки за сътрудничеството със САЩ, Путин отбеляза,че има много съвпадащи позиции за съвместна работа</b>.</p>
      <p>„Ние сме готови да работим заедно в такава степен, в каквато са готови за същото и нашите американски партньори”, посочи руският президент.</p>
      <p>
        <a href="https://www.vesti.bg/sviat/putin-ne-sym-radosten-che-nato-priblizhava-rusiia-6100777">Путин: Не съм радостен, че НАТО приближава Русия</a>
      </p>
      <p>Той изрази надежда, че вътрешнополитическите фактори в САЩ, които досега влияят негативно на двустранните отношения, все някога ще престанат да действат.</p>
      <p>Спирайки се на темата за Украйна,</p>
      <p><b>руският президент изрази мнение, че новият му украински колега Володимир Зеленски искрено иска да подобри ситуацията в района на конфликта със сепаратистите в източната част на страната</b>.</p>
      <p>Запитан какви са личните му отношения със Зеленски, Путин отговори лаконично: „Никакви! Не съм го виждал никога. Разговаряхме по телефона. Струва ми се, че той е симпатичен и искрен човек и иска да промени положението към по-добро, включително и в Донбас”.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>