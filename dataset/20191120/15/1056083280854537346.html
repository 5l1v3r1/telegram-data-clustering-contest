<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919314/%D8%A8%D8%B3%DB%8C%D8%AC-%D8%A7%D9%84%D9%87%D8%A7%D9%85-%D8%A8%D8%AE%D8%B4-%D8%AC%D9%86%D8%A8%D8%B4-%D9%87%D8%A7%DB%8C-%D9%85%D8%B1%D8%AF%D9%85%DB%8C-%D8%AF%D8%B1-%D8%AF%D9%86%DB%8C%D8%A7-%D8%B4%D8%AF%D9%87-%D9%85%D8%B1%D8%AF%D9%85-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%B1%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-20T15:19:18+00:00"/>
    <meta property="og:title" content="بسیج الهام‌بخش جنبش‌های مردمی در دنیا شده/ مردم اغتشاشگران را پس زدند"/>
    <meta property="og:description" content="ایسنا/کرمانشاه فرمانده سپاه نبی اکرم (ص) استان کرمانشاه گفت: بسیج امروز الهام بخش جنبش‌های مردمی صورت گرفته در دنیا شده است."/>
  </head>
  <body>
    <article>
      <h6 class="kicker">فرمانده سپاه نبی اکرم(ص)کرمانشاه:</h6>
      <h1>بسیج الهام‌بخش جنبش‌های مردمی در دنیا شده/ مردم اغتشاشگران را پس زدند</h1>
      <address><time datetime="2019-11-20T15:19:18+00:00">20 Nov 2019, 15:19</time> by <a rel="author">زهرا مرادی</a></address>
      <p>ایسنا/کرمانشاه فرمانده سپاه نبی اکرم (ص) استان کرمانشاه گفت: بسیج امروز الهام بخش جنبش‌های مردمی صورت گرفته در دنیا شده است.</p>
      <p>سردار بهمن ریحانی در نشست خبری تشریح برنامه‌های هفته بسیج، با اشاره به آغاز گرامیداشت هفته بسیج از ۳۰ آبان گفت: شعار محوری هفته بسیج امسال که تا ششم آذر ادامه خواهد داشت، " بسیج، ۴۰ سال خدمت، ایثار و شهادت" است.</p>
      <p>وی ادامه داد: امسال چهلمین سال شکل گیری هفته بسیج مصادف با صدور بیانیه گام دوم انقلاب از سوی مقام معظم رهبری شده که یک سند راهبردی برای تکمیل موفقیت‌های بسیج و مکمل اهداف بسیج است.</p>
      <p>فرمانده سپاه نبی اکرم(ص) استان کرمانشاه سپس با بیان اینکه تاکنون حرکتی از حیث شاکله و محتوا شبیه بسیج در دنیا شکل نگرفته، اظهار کرد: بسیج به عنوان یک مدل حرکت مردمی یکی از کم نظیرترین تشکل‌های مردمی شکل گرفته در سطح جهان است و بی تعارف می‌توان آن را یکی از معجزات الهی دانست.</p>
      <p>وی با بیان اینکه بسیج محدود به جغرافیای ایران اسلامی نیست، گفت: بسیج توانسته در ایجاد الگوی فرهنگی در طراز انقلاب اسلامی در دنیا اثرگذار باشد.</p>
      <p>ریحانی تاکید کرد: بسیج امروز الهام بخش جنبش های مردمی صورت گرفته در دنیا شده و در سوریه، عراق و دیگر کشورها راه گشا است.</p>
      <p>فرمانده سپاه نبی اکرم(ص) استان کرمانشاه با تاکید بر اینکه  نمی توان بسیج را با یک نهاد یا قوا مقایسه کرد چون بسیج یعنی همه مردم ایران، ادامه داد: شکل گیری بسیج همزمان با تاکیدات امام خمینی(ره) بنیانگذار جمهوری اسلامی ایران مبنی بر عدم انحلال ارتش بود، لذا اگر هدف از تشکیل این نهاد مردمی فقط بحث دفاع از تمامیت ارضی بود که عدم انحلال ارتش کافی بود و نیازی به شکل گیری بسیج نبود.</p>
      <p>وی اضافه کرد: تفکر بسیجی در چهل ساله بعد از پیروزی انقلاب اسلامی سبب شده کشور از چشم طمع دشمنان دور بماند.</p>
      <p>ریحانی ادامه داد: حضور سازمان یافته بسیج را چه در دوران دفاع مقدس و چه پس از آن در حوزه های مختلف اجتماعی، سیاسی و امنیتی شاهد بوده‌ایم.</p>
      <p>وی در ادامه تحقق بخشی به روحیه و مدیریت جهادی را یکی دیگر از اهداف شکل گیری بسیج عنوان کرد و افزود: اگر مسئولین و مدیران بر اساس تفکر جهادی عمل کنند می‌توانیم بر  تحریم ها فائق آییم.</p>
      <p>وی در ادامه از مردمی کردن امنیت به عنوان یکی از مهمترین دستاوردهای بسیج یاد کرد و افزود:  اگرچه نیروهای نظامی و انتظامی از نیروی انتظامی و ارتش گرفته تا سپاه و مرزبانی و...در تامین امنیت نقش آفرینی می کنند، اما مردمی کردن امنیت نقش مهمی در تامین امنیت دارد، کما اینکه در حوادث چند روز گذشته شاهد نقش آفرینی نیروهای مردمی سازمان یافته در دفاع از انقلاب بودیم که اگر این حضور در دفاع از انقلاب وجود نداشت، اینکه این آشوبگران بتوانند مشکلات جدی تری را ایجاد کنند، دور از انتظار نبود.</p>
      <p>وی  گفت: در جریانات اخیر مردم اشرار را پس زدند و نمونه آن را در برگزاری مراسم تشییع شهید مدافع امنیت شهید جواهری که در جریان این اغتشاشات در کرمانشاه به شهادت رسید، شاهد بودیم.</p>
      <p>فرمانده سپاه نبی اکرم (ص) استان کرمانشاه در ادامه گفت: آشوبگران در جریانات اخیر به دنبال سوء استفاده برای ایجاد مشکلات جدی برای انقلاب بودند که با هوشیاری مردم نتوانستند و نخواهند توانست به اهداف خود برای ضربه زدن به اسلام و انقلاب برسند.</p>
      <p>وی تاکید کرد: دشمنان در سالهای پس از انقلاب مشکلات خیلی بیشتری برای کشور ایجاد کرده اند و نتوانسته اند به اهداف شوم خود برای ضربه زدن به انقلاب برسند.</p>
      <p>وی با اشاره به شناسایی اغتشاشگران گفت: مردم صف خود را از اخلالگران و آشوبگران جدا کردند و اگرچه نسبت به زمان و شیوه اجرای طرح اصلاح قیمت بنزین اعتراض دارند، اما هرگز دست به آشوبگری و غارت اموال بیت المال نخواهند زد.</p>
      <p>فرمانده سپاه نبی اکرم (ص) استان کرمانشاه افزود:  نظام جمهوری اسلامی برای تامین امنیت جامعه با کسی تعارف ندارد و به شدت با اخلالگران برخورد خواهد کرد.</p>
      <p>ریحانی در ادامه با اشاره به برنامههای هفته بسیج، گفت: گلباران مزار شهدا،  برگزاری یادواره های شهدا، برگزاری یادواره های آبرو محله، تشکیل حلقه های صالحین و برپایی میزهای خدمت مسئولین در میعادگاه های نماز جمعه، برگزاری نشست های روشنگری و بصیرت افزایی و... از جمله برنامه های گرامیداشت هفته بسیج در استان کرمانشاه خواهد بود.  </p>
      <p>افتتاح پروژه های محرومیت زدایی و افتتاح یک پروژه ۱۰۰ واحدی مسکن مهر مددجویان کمیته امداد،  افتتاح پروژه های عمرانی، برگزاری همایش سراسری ایلات و عشایر، نواخته شدن زنگ بسیج در مدارس، اجرای طرح هر مسجد یک حقوقدان، برگزاری تجمع بزرگ بسیجیان، برگزاری همایش طلایه داران بسیج از دیگر برنامه های بزرگداشت هفته بسیج در استان کرمانشاه است که سردار ریحانی به آنها اشاره کرد.</p>
      <p>وی در ادامه اقدامات انجام گرفته در حوزه خدمات رسانی به مردم توسط سپاه در استان کرمانشاه از سال 1390 تاکنون را تشریح کرد و افزود: در این مدت ۱۹ هزار و ۲۶۶ پروژه عمرانی با بیش از ۱۵۸ میلیارد تومان شامل پروژه های ساخت مسجد، راه روستایی، آبرسانی، برق رسانی و... در این استان اجرایی شده است.</p>
      <p>وی ادامه داد: در این مدت همچنین ۶۰ هزار پروژه غیرعمرانی شامل تهیه پوشاک، جهیزیه، سبد معیشتی و ... با بیش از ۱۰۱ میلیارد تومان اعتبار از سوی سپاه در استان کرمانشاه اجرایی شده است.</p>
      <p>وی اضافه کرد: اجرای طرح های آموزشی و اشتغال زایی برای ۱۵ هزار و ۳۴۱ نفر، اختصاص تسهیلات اقتصاد مقاومتی به تعداد ۵۳۰۶ نفر به میزان ۶۰ میلیارد و ۶۹۴ میلیون تومان، ساماندهی ۳۳۰ گروه جهادی شناسنامه دار در استان، برپایی بیش از ۴۴۰۰ اردوی تفریحی با حضور ۱۰۲ هزار نفر، بکارگیری بالغ بر ۵۱ هزار دانش آموز در قالب اردوهای هجرت با تعمیر و مرمت ۷۰۳۷ مدرسه، انجام ۲۰۹۰ اردوی جهادی سلامت با ویزیت رایگان ۱۹۲ هزار نفر، ۱۲۸۴ جراحی و برپایی ۲۹ بیمارستان صحرایی از دیگر اقدامات انجام شده توسط سپاه در استان کرمانشاه از سال 1390 تاکنون بود است.</p>
      <p>وی در ادامه با اشاره به راه اندازی قرارگاه پیشرفت و آبادانی سپاه با هدف خدمت رسانی به مناطق محروم گفت: این قرارگاه از حدود سه سال گذشته در حوزه های مختلف اشتغالزایی، کارهای زیرساختی، فرهنگی و... در پنج دهستان  شهرستان های کرمانشاه، سنقروکلیایی، ثلاث باباجانی، قصرشیرین و گیلانغرب راه اندازی شده است.</p>
      <p>فرمانده سپاه نبی اکرم (ص) استان کرمانشاه  در ادامه اشاره ای هم به اقدامات انجام شده در اربعین حسینی از سوی مجموعه سپاه نبی اکرم( ص) استان کرمانشاه  داشت و افزود: در اربعین پنج سوله بزرگ را تجهیز کرده و حداقل ۱۰ هزار نفر را اسکان دادیم.</p>
      <p>انتهای پیام</p>
    </article>
  </body>
</html>