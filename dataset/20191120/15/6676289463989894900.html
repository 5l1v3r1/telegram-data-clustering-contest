<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/sofer-roman-arestat-olanda-imigranti-camion-frigorific-326484.html"/>
    <meta property="og:site_name" content="Observator"/>
    <meta property="article:published_time" content="2019-11-20T15:23:00+00:00"/>
    <meta property="og:title" content="Şofer român arestat în Olanda după ce 25 de imigranţi au fost găsiţi în camionul său frigorific"/>
    <meta property="og:description" content="Un şofer român de TIR, în vârstă de 39 de ani, a fost arestat în Olanda, după ce autorităţile au găsit la timp 25 de imigranţi în camionul său frigorific."/>
  </head>
  <body>
    <article>
      <h1>Şofer român arestat în Olanda după ce 25 de imigranţi au fost găsiţi în camionul său frigorific</h1>
      <address><time datetime="2019-11-20T15:23:00+00:00">20 Nov 2019, 15:23</time> by <a rel="author">Alin Tarnovschi</a></address>
      <p>
        <b>
          <b>Un şofer român de TIR, în vârstă de 39 de ani, a fost arestat în Olanda, după ce autorităţile au găsit la timp 25 de imigranţi în camionul său frigorific.</b>
        </b>
      </p>
      <p>Românul va fi audiat de anchetatorii olandezi în cazul imigranţilor găsiţi în camion, la temperaturi de până la -15 grade Celsius.</p>
      <p>Cei 25 de imigranţi, majoritatea din Irak şi Kuweit, au fost salvaţi marţi, 19 noiembrie 2019, din camionul care se afla pe un feribot care urma să plece din Rotterdam către Suffolk, Marea Britanie.</p>
      <p>Alarma a fost dată de echipajul feribotului care i-a descoperit pe imigranţi în interiorul unei remorci a unui TIR condus de un român.</p>
      <p>Zeci de ambulanţe s-au deplasat la faţa locului pentru a-i prelua pe imigranţii care au stat ore în şir în camionul frigorigic la temperaturi foarte mici, notează <a href="https://nltimes.nl/2019/11/20/trucker-arrested-connection-stowaways-found-ferry-england">nltimes.nl</a>.</p>
      <p>Potrivit presei din Olanda, doar doi dintre imigranţi au fost transportaţi la spital, în timp ce alţi 23 au primit îngrijiri medicale la faţa locului.</p>
      <p>Imigranţii, printre care şi şase minori, nu aveau acte de identitate asupra lor, însă au explicat că vor să ajungă în Marea Britanie.</p>
      <p>Descoperirea din Rotterdam vine la scurt timp după ce <a href="https://observator.tv/extern/mesaj-fata-camion-morti-anglia-321428.html">39 de imigranţi morţi</a> au fost găsiţi într-un camion frigorific în Marea Britanie, în apropiere de Londra.</p>
    </article>
  </body>
</html>