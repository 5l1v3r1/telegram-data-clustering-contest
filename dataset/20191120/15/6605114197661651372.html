<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/ne-szidjunk-inkabb-keszitsunk-dicseretfalat-2042928/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T15:00:00+00:00"/>
    <meta property="og:title" content="Ne szidjunk, inkább készítsünk dicséretfalat"/>
    <meta property="og:description" content="A dacos gyereket nem egyszerű együttműködésre bírni."/>
  </head>
  <body>
    <article>
      <h6 class="kicker">NAPI MOTIVÁCIÓ</h6>
      <h1>Ne szidjunk, inkább készítsünk dicséretfalat</h1>
      <address>
        <time datetime="2019-11-20T15:00:00+00:00">20 Nov 2019, 15:00</time>
      </address>
      <h4>A dacos gyereket nem egyszerű együttműködésre bírni. Büntetés, zsarolás és fenyegetés helyett sokkal célravezetőbb és kellemesebb módszer a szuper motivációs tábla.</h4>
      <p>Ha elég jó a kézügyességünk, akkor még akár a lakás mutatós kiegészítője is lehet – írja a <a href="https://csalad.hu/cikk/igy-keszitsunk-dicseretfalat">csalad.hu</a>.</p>
      <p>A tábla lényege, hogy</p>
      <blockquote>a kicsi ne azért legyen jó, hogy nekünk megfeleljen, hanem, hogy önerejéből elérjen egy célt, amit közösen tűzünk ki.</blockquote>
      <p>A jutalmat is mi szabjuk meg. Az elején csak a jutalom miatt végzi majd el a feladatokat, aztán a sikerélményért, végül megszokássá, jó szokássá válik, és egy még hatékonyabb rendszert hoz az életünkbe.</p>
      <h3>Témakörök</h3>
      <p>A dicséretfalra csupa olyan tevékenység kerüljön fel, amik gondot okoznak a hétköznapokban,</p>
      <blockquote>amiket nem szívesen tesz meg a gyermekünk önszántából, de jól tudjuk, hogy nem is haladja meg a képességeit.</blockquote>
      <p>Válasszunk ki 5 témakört, amiben pontokat gyűjthet a csemete. Például: „ma segítség nélkül öltöztem fel”, „végigültem a vacsorát”, „elpakoltam az építőkockáimat”, „a boltban nem pakoltam tele anya kosarát”, „megkóstoltam egy új ételt.”</p>
      <h3>Gyűjtés</h3>
      <p>Minden témakörben 5 pontot szerezhet a gyermek, és csak az ő elszántságán múlik, mennyi idő alatt gyűjti be ezeket. Amikor minden témakörben megszerezte a maximális pontszámot, akkor megkaphatja az előzőleg beígért jutalmat, ami lehetőleg olyan közös családi élmény legyen, amiről ő dönthet, mi legyen az – persze reális kereteken belül, mondjuk Disneyland meglátogatásáról szó sem lehet. Visszavenni már meglévő pontokat nem szabad, és nem vonhatjuk meg a pontadást, ha egy másik területen nem fogadott szót a kisgyermek. Nekünk kell előzőleg okosan megválasztani a témaköröket.</p>
      <h3>Az elkészítés</h3>
      <p>Fontos, hogy a gyermekünket bevonva, együtt készítsük el a dicséretfalat. Vegyünk egy nagyméretű, színes kartonlapot. Osszuk fel úgy a lapot, hogy ráragaszthassunk 5 különböző színű, szélesebb papírcsíkot, amikre a kicsi a pontjait gyűjti. A színes sávok elejére készítsünk közösen rajzokat, amikről a gyermek könnyedén felismeri a témaköreit. A pontok lehetnek egyszerű színes korongok, de egyedibbé tehetjük, ha a gyerkőc érdeklődésének megfelelő ábrákat vágunk ki. Csillogós papírból kivágott katicákat, pillangókat, szívecskéket, virágokat és csillagokat is lehet gyűjteni, amit gyurma segítségével tudott a gyermek a helyére pakolászni. A kész táblát jól látható helyre akasszuk, ahol a gyermekünk is könnyedén eléri.</p>
      <p>
        <i>Borítókép: illusztráció</i>
      </p>
    </article>
  </body>
</html>