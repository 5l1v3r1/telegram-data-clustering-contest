<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/20/kitaiskata-taina-policiia-otvliakla-slujitel-na-uk-konsulstvo.430255"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="Китайската тайна полиция отвлякла служител на UK консулство?"/>
    <meta property="og:description" content="Служител разказва, че бил измъчван от тайната полиция | Dnes.bg"/>
  </head>
  <body>
    <article>
      <h1>Китайската тайна полиция отвлякла служител на UK консулство?</h1>
      <h2>Служител разказва, че бил измъчван от тайната полиция</h2>
      <address><time datetime="2019-11-20T15:55:00+00:00">20 Nov 2019, 15:55</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Бивш служител на британското консулство в Хонконг обяви, че е бил задържан и изтезаван от китайската тайна полиция в опит да изтръгне от него информация за антиправителствените протести в района, предадоха Асошиейтед прес и ДПА.</p>
      <p>В изявление в интернет и интервюта за медии Саймън Чън разказва, че неговите мъчители - цивилни и униформени - му слагали качулка, нанасяли му побои, лишавали го от сън и дори го връзвали върху рамка с формата на буквата "Х". Полицаите искали от него да даде сведения за активисти на протестното движение и за предполагаемата роля на Великобритания в тяхното организиране.</p>
      <p>Британският министър на външните работи Доминик Рааб извика днес за обяснение китайския посланик в Лондон Лю Сяомин, за да изрази пред него възмущението на правителството и да поиска от Пекин да проведе разследване и да подведе под отговорност виновните, предаде БТА.</p>
      <p>Говорителят на китайското външно министерство Гън Шуан междувременно заяви, че посланик Лю "по никакъв начин не приема т. нар. загриженост или оплаквания, повдигнати от британската страна".</p>
      <p>През август т. г. китайската полиция съобщи, че бившият консулски служител е бил освободен след 15-дневен административен арест. Тя не обясни защо го е задържала.</p>
      <p>Саймън Чън е бил служител в отдела за търговия и инвестиции в британското консулство в Хонконг. По думите му той е заминал с влак на 8 август за китайския град Шънчжън, близо до Хонконг, в командировка. Полицията го спряла на границата и после той бил прехвърлян в няколко полицейски участъка, където бил измъчван, разпитван и обвиняван в шпионаж и помагачество за демонстрантите.</p>
      <p>Дори го накарали да признае, че е търсил услугите на проститутка - нещо, което Чън иначе отрича да е направил.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/19/honkong-gori-kakvo-shte-stane-s-hvanatite-v-kapan-studenti.430161"/>
        <a href="https://www.dnes.bg/world/2019/11/19/pekin-samo-nie-mojem-da-vzemem-resheniia-za-honkong.430063"/>
      </related>
    </article>
  </body>
</html>