<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/dvoie_ranishe_sudymyh_lvivyan_pograbuvaly_kvartyru_331238.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T15:56:00+00:00"/>
    <meta property="og:title" content="Двоє раніше судимих львів’ян пограбували квартиру"/>
    <meta property="og:description" content="Як повідомили Гал-інфо у відділі комунікації поліції Львівської області, поліцейські оперативно затримали зловмисників, причетних до крадіжки з квартири львів’янки."/>
  </head>
  <body>
    <article>
      <h1>Двоє раніше судимих львів’ян пограбували квартиру</h1>
      <h2>Як повідомили Гал-інфо у відділі комунікації поліції Львівської області, поліцейські оперативно затримали зловмисників, причетних до крадіжки з квартири львів’янки.</h2>
      <address>
        <time datetime="2019-11-20T15:56:00+00:00">20 Nov 2019, 15:56</time>
      </address>
      <figure>
        <img src="https://galinfo.com.ua/media/gallery/intxt/k/r/kradizka_31fc7.jpg"/>
      </figure>
      <p>Двох раніше судимих мешканців Львова співробітники Шевченківського відділу поліції затримали на вулиці після переслідування - у них вилучено викрадену з помешкання побутову та комп’ютерну техніку.</p>
      <p>18 листопада у Шевченківський відділ поліції надійшло повідомлення про квартирну крадіжку. На місце події негайно виїхала слідчо-оперативна група. Неподалік місця скоєння злочину, на вулиці, поліцейські виявили двох чоловіків, котрі несли пакунки та поводили себе підозріло. Побачивши правоохоронців, вони кинулися тікати, однак поліцейські наздогнали їх та затримали.</p>
      <p>Особи чоловіків встановлені – ними виявились раніше судимі львів’яни віком 29 та 33 роки. Правоохоронці вилучили у них побутову та комп’ютерну техніку, викрадену з квартири мешканки Львова.</p>
      <p>Зловмисники затримані в порядку ст.208 КПК України.</p>
      <p>Відкрито кримінальне провадження за ч.3 ст.185 (крадіжка, поєднана з проникненням у житло) КК України. Санкція статті передбачає покарання - позбавлення волі на строк від трьох до шести років.</p>
      <p>Досудове розслідування триває, вирішується питання щодо обрання для затриманих міри запобіжного заходу.</p>
      <p>Нагадаємо, як писало Гал-інфо, до 3 років <a href="https://galinfo.com.ua/news/do_3_rokiv_zasudyly_zlovmysnyka_yakyy_pograbuvav_lvivyanok_329760.html">засудили зловмисника</a>, який пограбував львів’янок.</p>
    </article>
  </body>
</html>