<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-megdobbento-dolgot-allapitottak-meg-a-terhesseg-alatti-helytelen-taplalkozasrol/"/>
    <meta property="og:site_name" content="lokál"/>
    <meta property="article:published_time" content="2019-11-20T15:56:29+00:00"/>
    <meta property="og:title" content="Megdöbbentő dolgot állapítottak meg a terhesség alatti helytelen táplálkozásról"/>
    <meta property="og:description" content="Az anya zsírban gazdag étrendje károsíthatja a magzat agyát és életen át tartó zavarokat okozhat - állapította meg a Bécsi Orvosi Egyetem Agykutató központjának kutatócsoportja sejtmodellekkel és egerekkel végzett kutatások alapján."/>
  </head>
  <body>
    <article>
      <h1>Megdöbbentő dolgot állapítottak meg a terhesség alatti helytelen táplálkozásról</h1>
      <address><time datetime="2019-11-20T15:56:29+00:00">20 Nov 2019, 15:56</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/10/pregnant-1245703_960_720-1280x853.jpg"/>
      </figure>
      <p>
        <b>Az anya zsírban gazdag étrendje károsíthatja a magzat agyát és életen át tartó zavarokat okozhat – állapította meg a Bécsi Orvosi Egyetem Agykutató központjának kutatócsoportja sejtmodellekkel és egerekkel végzett kutatások alapján.</b>
      </p>
      <p>A kutatók tanulmányukat a Molecular Psychiatry című szaklapban mutatták be.</p>
      <p>Az anyai organizmusok telítetlen zsírsavak megnövekedett bevitele esetén a várandósság teljes ideje alatt túl nagy mennyiségű endokannabinoidot termelnek, mellyel túlterhelik a magzat agyában a kannabinoid-receptorokat és korlátozzák az egészséges agyi hálózat fejlődését.</p>
      <p>Az agysejtek nem tudnak többé megfelelően integrálódni az agyba és ellátni a hozzájuk rendelt feladatot. Ennek következményei olyan betegségek, mint a figyelemhiányos hiperaktivitás-zavar, a skizofrénia vagy a szorongásos rendellenességek.</p>
      <p>A kutatók szerint valószínűtlen, hogy ezeket a károkat később a táplálkozás megváltoztatásával helyre lehessen állítani.</p>
      <p>Az endokannabinoidok olyan anyagok, amelyeket a test maga állít elő. Részét képezik az endokannabinoid-rendszernek, amely az emberi agyban és más szervekben is alapvető kommunikációs szisztémaként funkcionál. Az endokannabinoidok a felnőtt agyban csökkentik az idegsejtek közötti kémiai kommunikációt azáltal, hogy neurotranszmissziót a kannabinoid-receptorokhoz kötik.</p>
      <p>Az endokannabinoidok a fejlődő agyban meghatározzák, melyik helyre pozícionálják magukat az idegsejtek, milyen módon alakítsanak ki kötődéseket. Ez azt jelenti, hogy minden anyag, mely befolyásolja a kannabinoidok működését, az agyi fejlődést is megváltoztatja – hangsúlyozták a kutatók.</p>
      <p>“Ezeket a patológiai módosulásokat az idegsejtek epigenetikájában nem olyan egyszerű visszafordítani” – idézi az egyetem a kutatást vezető Harkány Tibort. A szakértő szerint a születés utáni egészséges, zsírban szegény táplálkozás sem segít.</p>
      <p>Bár az eredmény állati modellek alapján született, a kutató szerint a vizsgálat hasonló hatásmechanizmust állapítana meg emberek esetében is.</p>
    </article>
  </body>
</html>