<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714445-chrysocho%CE%90dhs-h-epochh-ths-anochhs-ths-vias-teleiose.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="Χρυσοχοΐδης: Η εποχή της ανοχής της βίας τέλειωσε"/>
    <meta property="og:description" content="Με ανακοίνωση απαντά ο υπουργός Προστασίας του Πολίτη Μιχάλης Χρυσοχοΐδης, στις κατηγορίες του ΣΥΡΙΖΑ περί «ακραίας καταστολής». Οκ. Χρυσοχοΐδης σημειώνει ότι ο ΣΥΡΙΖΑ επιχειρεί να ξεχαστούν"/>
  </head>
  <body>
    <article>
      <h1>Χρυσοχοΐδης: Η εποχή της ανοχής της βίας τέλειωσε</h1>
      <address>
        <time datetime="2019-11-20T15:28:00+00:00">20 Nov 2019, 15:28</time>
      </address>
      <p>Με ανακοίνωση απαντά ο υπουργός Προστασίας του Πολίτη Μιχάλης Χρυσοχοΐδης, στις κατηγορίες του ΣΥΡΙΖΑ περί «ακραίας καταστολής».</p>
      <p>Οκ. Χρυσοχοΐδης σημειώνει ότι ο ΣΥΡΙΖΑ επιχειρεί να ξεχαστούν τα έργα της διακυβέρνησής του, κάνοντας θόρυβο και χαρακτηρίζει ακραία, σκοτεινή και ανυπόφορη σε θέματα ασφάλειας την τετραετία του ΣΥΡΙΖΑ. Παράλληλα, τονίζει ότι ακραία καταστολή αποτελεί «οι τραμπούκοι να εξουσιάζουν Πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες».</p>
      <p>Τέλος, παραθέτει τις τελευταίες επιτυχίες της Ελληνικής Αστυνομίας και διερωτάται τι είναι αυτό που δεν αρέσει στον ΣΥΡΙΖΑ προειδοποιώντας ότι «η εποχή της ανοχής της βίας τέλειωσε».</p>
      <p>Να σημειωθεί ότι στην ανακοίνωση του ο ΣΥΡΙΖΑ ανέφερε ότι «δεν πρόκειται να επιτρέψουμε στον κ. Μητσοτάκη και την κυβέρνηση του να καταλύσει κάθε έννοια κράτους δικαίου», επισημαίνοντας: «Η κυβέρνηση της Ν.Δ. αναβιώνει πρακτικές ακραίας καταστολής που παραπέμπουν σε σκοτεινές εποχές».</p>
      <p>
        <b>Ολόκληρη η ανακοίνωση του Μιχάλη Χρυσοχοΐδη:</b>
      </p>
      <p>«Ο ΣΥΡΙΖΑ βγάζει ανακοινώσεις περί αναβίωσης «σκοτεινών εποχών», «ακραίας καταστολής», «κατάλυσης του κράτους δικαίου». Προσπαθεί να κρυφτεί, να ξεχαστούν τα έργα του, κάνοντας θόρυβο. Χάνοντας, ως συνήθως, το μέτρο και κυρίως, αντιστρέφοντας την πραγματικότητα.</p>
      <p>
        <b>Τα πραγματικά γεγονότα είναι οι πρόσφατες επιτυχίες της Ελληνικής Αστυνομίας:</b>
      </p>
      <p>– στην αντιμετώπιση της τρομοκρατίας,</p>
      <p>– στην διασφάλιση συνθηκών για την ειρηνική πορεία της επετείου του Πολυτεχνείου</p>
      <p>– στην εκκαθάριση των πανεπιστημίων από γιάφκες και τραμπούκους</p>
      <p>– στην απόδοση της γειτονιάς των Εξαρχείων στους κατοίκους της</p>
      <p>– στην εκκένωση παράνομων καταλήψεων που μόνο αθώους πρόσφυγες και μωρομάνες δεν κάλυπταν</p>
      <p>– στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη</p>
      <p>– ο αμείλικτος πόλεμος που ξεκίνησε γειτονιά-γειτονιά στην Αθήνα για τις κλοπές, διαρρήξεις που έχουν ρημάξει τα σπιτικά.</p>
      <p>Τι από αυτά δεν αρέσει στον ΣΥΡΙΖΑ; Κυρίως τι από αυτά έκανε ο ΣΥΡΙΖΑ;</p>
      <p>Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ.</p>
      <p>Ακραία καταστολή είναι οι τραμπούκοι να εξουσιάζουν Πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες.</p>
      <p>Καταλύεται το κράτος δικαίου στα άβατα, στο Μενίδι, στην ΑΣΟΕΕ, στην ανοχή της παραβατικότητας, στην δικαιολόγηση της βίας.</p>
      <p>Κι είναι ταυτόχρονα όλα μαζί, σκοτεινή εποχή, ακραία καταστολή και κατάλυση του κράτους δικαίου να καίγεται η Αθήνα κάθε 17 Νοέμβρη, η Πατησίων κάθε Σαββατοκύριακο, και να μην ξέρεις αν θα βρεις την πόρτα σου παραβιασμένη όταν γυρίζεις σπίτι. Ακραία ανυπόφορη λοιπόν και σκοτεινή ήταν η διακυβέρνηση του ΣΥΡΙΖΑ στα θέματα αστυνόμευσης και ασφάλειας. Δεν την ξεχνάμε. Την αλλάζουμε.</p>
      <p>Η Αθήνα δεν κάηκε. Οι τρομοκράτες συλλαμβάνονται. Η εποχή της ανοχής της βίας τέλειωσε. Η εποχή της ανασφάλειας θα τελειώσει. Και στα Εξάρχεια, δυστυχώς ακόμη, μέχρι το άβατο να γίνει γειτονιά, τα ΜΑΤ θα υπάρχουν, η αστυνομία θα περιπολεί, και με πολιτικά και με συμβατικές πινακίδες. Η αστυνομία έχει αποστολή και νομιμότητα. Οι μολότοφ, οι πέτρες στις ταράτσες και οι παράνομες καταλήψεις ούτε νομιμότητα έχουν, ούτε πολιτική κάλυψη θα έπρεπε να έχουν από δημοκρατικό κόμμα».</p>
    </article>
  </body>
</html>