<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653937/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T15:17:00+00:00"/>
    <meta property="og:title" content="В &quot;Укренерго&quot; заявили про нестачу півмільярда на фінансування &quot;зеленого тарифу&quot;"/>
    <meta property="og:description" content="У НЕК “Укренерго” не вистачає коштів, щоб виплатити у першій декаді листопада аванс держпідприємству “Гарантований покупець” для компенсації його витрат зі сплати “зеленого тарифу”."/>
  </head>
  <body>
    <article>
      <h1>В "Укренерго" заявили про нестачу півмільярда на фінансування "зеленого тарифу"</h1>
      <address>
        <time datetime="2019-11-20T15:17:00+00:00">20 Nov 2019, 15:17</time>
      </address>
      <p>У НЕК "Укренерго" не вистачає коштів, щоб виплатити у першій декаді листопада аванс держпідприємству "Гарантований покупець" для компенсації його витрат зі сплати "зеленого тарифу".</p>
      <p>Про це <a href="https://ua.energy/media/pres-tsentr/pres-relizy/defitsyt-koshtiv-ukrenergo-dlya-finansuvannya-zelenogo-taryfu-v-pershij-dekadi-lystopada-skladaye-bilshe-480-mln-grn/?fbclid=IwAR2uWL63ihUH8Lhzfmn8UvrUTWN3HN4HaoBsu7FRkYUidHTbyRxdOfHoWWE">повідомляє</a> пресслужба компанії.</p>
      <p>Підкреслюється, що дефіцит становить більше 481 млн грн, а розмір авансу - 821 млн грн.</p>
      <p>В "Укренерго" зазначають, що протягом липня-жовтня 2019 року здійснили усі необхідні платежі для компенсації витрат на "зелений тариф" "Гарантованого покупця".</p>
      <p>У компанії заявили, що основна причина браку коштів - нерівномірність та заборгованість по сплаті учасниками ринку послуги НЕК "Укренерго" з передачі електроенергії.</p>
      <p>Станом на 14 листопада 2019 року ця заборгованість становить більше 1,2 млрд грн, а рівень розрахунків - 90%.</p>
      <p>Ще однією причиною браку коштів в "Укренерго" називають судові рішення, якими влітку було призупинено дію нових тарифів на передачу для 5 підприємств Ігоря Коломойського.</p>
      <p>"Загальне недоотримання коштів за липень-листопада через призупинення тарифів через суд становить 406,6 млн грн. Ці кошти можуть надійти в рахунок сплати тарифу на передачу лише після відповідного рішення судів", - заявили в компанії.</p>
      <p>
        <b>Нагадаємо:</b>
      </p>
      <p>22 серпня Апеляційний адміністративний суд <a href="https://www.epravda.com.ua/news/2019/08/22/650882/">залишив в силі</a> рішення суду попередньої інстанції, який дозволив кільком заводам Ігоря Коломойського працювати з Укренерго за "старими" тарифами.</p>
      <p>Йдеться про Запорізький і Нікопольський феросплавні заводи, а також Дніпроазот, Марганецький і Покровський ГЗК.</p>
      <p>Для них діє тариф Укренерго (57,4 грн / МВт-год), затверджений постановою НКРЕКП №1905 від 12 грудня 2018 року.</p>
      <p>Для інших учасників ринку діють тарифи, встановлені постановами № 954 та № 955 (347,43 грн/МВт-год і 8,9 грн/МВт-год відповідно).</p>
      <p>Економічна правда</p>
    </article>
  </body>
</html>