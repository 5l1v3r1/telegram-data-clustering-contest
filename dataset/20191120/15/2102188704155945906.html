<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653941/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T15:59:00+00:00"/>
    <meta property="og:title" content="Місія ЄС по &quot;промисловому безвізу&quot; прибуде в Україну на початку 2020 року"/>
    <meta property="og:description" content="Попередня оціночна місія ЄС, передбачена дорожньою картою для укладання Угоди про оцінку відповідності та прийнятності промислової продукції (відома як “промисловий безвіз”), прибуде до України в першому кварталі 2020 року."/>
  </head>
  <body>
    <article>
      <h1>Місія ЄС по "промисловому безвізу" прибуде в Україну на початку 2020 року</h1>
      <address>
        <time datetime="2019-11-20T15:59:00+00:00">20 Nov 2019, 15:59</time>
      </address>
      <p>Попередня оціночна місія ЄС, передбачена дорожньою картою для укладання Угоди про оцінку відповідності та прийнятності промислової продукції (відома як <b><a href="https://www.eurointegration.com.ua/news/2019/11/12/7102966/">"промисловий безвіз"</a></b>), прибуде до України в першому кварталі 2020 року.</p>
      <p>Як повідомляє "Європейська правда", таку заяву зробив заступник міністра розвитку економіки, торгівлі та сільського господарства, торговий представник України Тарас Качка.</p>
      <p>"Щодо АСАА ми домовилися що перед-оціночна місія, передбачена дорожньою картою щодо АСАА, відбудеться в першому кварталі 2020 року", - написав він у своєму Facebook за підсумками переговорів у Брюсселі.</p>
      <p>За його словами, попередня місія "має переконати всіх нас, що є сенс в організації офіційної оціночної місії".</p>
      <p>Щодо митного "безвізу" у Брюсселі узгодили "чіткий план впровадження нового законодавства зі спільного транзиту і авторизованих економічних операторів", зазначив Качка.</p>
      <p>"За 12 місяців маємо вийти на офіційні переговори про взаємне визнання АЕО", - розповів торгпред.</p>
      <p>Сторони також офіційно схвалили стратегію у сфері санітарії і фітосанітарії: "Домовились поступово розчищати завали зі взаємного визнання еквівалентності. Почнемо з насіння".</p>
      <p>У публічних закупівлях, каже Качка, "офіційно оформлюємо відкриття ринку за першою фазою і переходимо до другої".</p>
      <p>"Інтелектуальна власність: домовились про ретельніший моніторинг, оскільки більшість проблем у цій сфері є питанням практики, а не законодавства. Режим внутрішнього ринку для телекому, поштових, фінансових і транспортних послуг: консолідуємо оновлення додатку XVII, а також координуємо зусилля в усіх сферах (обмін таблицями відповідності, оціночні місії тощо) так щоб досягти мети, закладеної у цьому додатку", - розповів торгпред.</p>
      <p>Україна також обговорила з представниками ЄС проблемні питання. "Хміль, пестициди, бурштин, ліс тощо. І звісно ж <b><a href="https://www.eurointegration.com.ua/news/2019/11/20/7103279/">польські дозволи на автомобільні перевезення</a></b>. І нарешті почали розмову про розвиток угоди - що і як в ній треба оновити і розвинути, аби вона відповідала нинішній інтенсивності наших відносин", - додав Качка.<br/><br/><b>Нагадаємо</b>, <i>що в жовтні президент Володимир Зеленський підписав <a href="https://www.epravda.com.ua/news/2019/10/11/652528/">один з ключових законів</a> для "промислового безвізу" з ЄС</i><br/><br/>Європейська правда</p>
    </article>
  </body>
</html>