<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/sedm-minipivovaru-uvarilo-limitovanou-edici-piva-sladci-vyuz/r~8e73bf5c0b7711ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T15:19:41+00:00"/>
    <meta property="og:title" content="Konkurenci navzdory. Sedm sládků se spojilo a uvařili pivo z unikátního chmele"/>
    <meta property="og:description" content="Ležáku Sedm spolčených vzniklo 300 hektolitrů a padlo na něj 150 kilo nově šlechtěné odrůdy chmele Mimosa."/>
  </head>
  <body>
    <article>
      <h1>Konkurenci navzdory. Sedm sládků se spojilo a uvařili pivo z unikátního chmele</h1>
      <address>
        <time datetime="2019-11-20T15:19:41+00:00">20 Nov 2019, 15:19</time>
      </address>
      <p>Sedm sládků uvařilo ve varně Budějovického Budvaru limitovanou edici světlého ležáku pod názvem Sedm spolčených. Na pivo vybrali pivovarníci zvláštní a málo používanou odrůdu chmele Mimosa ze Žatce. Na 300 hektolitrů nakonec padla celá letošní úroda Mimosy, dohromady 150 kilogramů. Pivo vzniklo na oslavu spolupráce lokálních pivovarů s Budvarem.</p>
      <p>Související</p>
      <h3>To pivo je strašné, mám důkaz. Vědci přišli na způsob, jak snadno změřit kvalitu pití</h3>
      <figure>
        <img src="https://cdn.xsd.cz/resize/a4d85990381d38edbef20a90b0bd47f8_extract=10,0,1024,576_resize=240,135_.jpg?hash=b2fe6ef8bd8168ff74b9eb7a5fe1f34e"/>
      </figure>
      <p>Pokud by výsledné pivo sládkům nechutnalo, muselo by se vylít a celý proces by se opakoval od začátku - včetně výběru chmele. "Když by mi pivo nechutnalo, nechtěl bych, aby se dostalo k zákazníkům," vysvětlil například sládek pivovaru Antoš Slaný Josef Paulík.</p>
      <p>Ležák od středy mohou nabízet všechny pivovary, jejichž sládci se na výrobě podíleli. Někteří ovšem podle svých slov zařadí světlou desítku do nabídky až na začátku prosince.</p>
      <p>Zákazník tak bude moci ochutnat novinku v hospodách Budějovického Budvaru a zmíněného Pivovaru Antoš Slaný, ale také v pivovarech Cobolis Ládví, Rodinný pivovar Zichovec, Pivovar Permon Sokolov, Pivovarský dvůr Zvíkov a Pivovar Clock Potštejn.</p>
      <p>Podle Paulíka trval celý proces - od vybírání chmele až po představení výsledného moku - půl roku. Desítku Sedm spolčených nabídne nakonec Antoš Slaný ve dvou restauracích - v Praze a ve Slaném. Cena by přitom podle sládka neměla přesáhnout 45 korun za půl litr. Cenu v restauracích si každý z pivovarů stanovuje sám.</p>
      <p>"Dohadovali jsme se o výsledné chuti. Finta je v tom najít správný poměr mezi sladkostí a hořkostí a to se, myslím, povedlo," dodal sládek pivovaru Cobolis Pavel Palouš.</p>
    </article>
  </body>
</html>