<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/drugi-tir-imajo-ze-55-let-248909"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="Drugi tir imajo že 55 let"/>
    <meta property="og:description" content="POSTOJNA – V Postojnski jami so včeraj predstavili šest povsem novih vlakov, ki bodo vozili obiskovalce na ogled največje slovenske turistične znamenitosti. Še pred predstavitvijo novih vlakov..."/>
  </head>
  <body>
    <article>
      <h1>Drugi tir imajo že 55 let</h1>
      <h2>V Postojnski jami vozi šest novih vlakov. Z enim polnjenjem baterije 30 voženj.</h2>
      <address><time datetime="2019-11-20T15:55:00+00:00">20 Nov 2019, 15:55</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1640064.jpg"/>
          <figcaption>Potrebovali so en dan, da so v jamo spravili en cel vlak. FOTO: Arhiv Postojnske Jame</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640062.jpg"/>
          <figcaption>Ob prihodu novih vlakov so morali postaviti še tretji tir. FOTO: Arhiv Postojnske Jame</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640066.jpg"/>
          <figcaption>Po videzu enake, a do okolja prijaznejše lokomotive tehtajo po osem ton. FOTO: Arhiv Postojnske Jame</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640073.jpg"/>
          <figcaption>Novi vlaki že vozijo po jami. FOTO: Arhiv Postojnske Jame</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640074.jpg"/>
          <figcaption>V remizi FOTO: PrimoŽ Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640076.jpg"/>
          <figcaption>Sašo Dolenc vozi vlake že pet let. FOTO: PrimoŽ Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640077.jpg"/>
          <figcaption>Predsednik uprave Postojnske jame Marjan Batagelj je vesel rekordnega leta. FOTO: Primož Hieng</figcaption>
        </figure>
      </slideshow>
      <p>POSTOJNA – V Postojnski jami so včeraj predstavili šest povsem novih vlakov, ki bodo vozili obiskovalce na ogled največje slovenske turistične znamenitosti. Še pred predstavitvijo novih vlakovnih kompozicij je predsednik uprave Postojnske jame <b>Marjan Batagelj</b> predstavil letošnje poslovne rezultate.<br/><br/>»Veseli smo, ker smo imeli še eno rekordno leto in še več kot to, saj je najboljše v zgodovini,« je dejal. Veseli ga izjemen obisk vseh znamenitosti, ne le jame, temveč tudi Vivarija Proteus, razstavišča Expo, Predjamskega gradu in drugega. »Presegli smo namreč vsa pričakovanja, kjer je še posebno pomemben podatek o dodani vrednosti na zaposlenega, ki znaša 92.700 evrov, in upamo, da bomo v letu 2020 to številko presegli čez 100.000 evrov. Pomembno je tudi to, da ves zaslužek vlagamo v razvoj, pri tem pa smo izjemno hitri. To se kaže tudi pri prenovi našega voznega parka, kar je izjemno pomemben dogodek za Postojnsko jamo.«</p>
      <figure>
        <img src="https://www.slovenskenovice.si/images/slike/2019/11/13/1640062.jpg"/>
        <figcaption>Ob prihodu novih vlakov so morali postaviti še tretji tir. FOTO: Arhiv Postojnske Jame</figcaption>
      </figure>
      <p>Za začetek turizma moderne dobe štejejo leto 1819, ko so si obiskovalci jamo lahko ogledali samo peš oziroma na nosilnicah. Znano je, da je bil oče organiziranih potovanj <b>Thomas Cook</b> med prvimi obiskovalci Postojnske jame. Ko si jo je ob svojem prvem obisku leta 1868 ogledal peš, je vzhičen nad njeno lepoto in prostornostjo vzkliknil: »Tako prostorna je, da bi še železnico lahko v njej speljali!« Nihče ne ve, ali je Cook mislil resno, a že štiri leta pozneje so bili položeni prvi tiri. Ker je vodoravna, so 16. junija 1872 že lahko odprli prvo železnico v kapniški jami na svetu. Jamski vodniki so po jami potiskali dva vozička, imenovana faeton, s po štirimi obiskovalci. Leta 1922 so dobili prvo bencinsko lokomotivo montania, leta 1957 pa prvo električno lokomotiva EMAM T50. Pomembno in prelomno je bilo leto 1964, ko so odprli dvotirno progo – drugi tir imajo torej že 55 let! –, tri leta pozneje pa so uvedli že krožno progo. Prelomno je seveda tudi leto 2019, ki pomeni uvedbo povsem novega voznega parka.<br/>»Ne gre toliko za vprašanje, ali bomo prenavljali vozni park, temveč, kakšno vesoljsko obliko bo imel ta vlakec,« se je na predstavitvi novih vlakov slikovito izrazil Marjan Batagelj. »Ko so nam pošiljali razne načrte, med drugim take kot za vesoljsko ladjo, nam to ni bilo preveč všeč. Ko iščeš tradicijo, si rečeš, da mora biti vlak točno tak, kakršen je ta, kakršen je bil do zdaj na progah v jami. To ni vlak, ki ga greš kupit v trgovino kot čokolado, ampak moraš pri tem delati čisto vse od začetka. Na koncu smo med tremi ponudniki našli pravega nekje daleč na severu Nemčije. Za prenovo voznega parka smo odšteli tri milijone evrov.«</p>
      <blockquote>1872.<br/>so odprli prvo železnico v kapniški jami na svetu.</blockquote>
      <h3>Do okolja prijazno</h3>
      <p>Na predstavitvi novih vlakov smo se zapeljali na skrivnostno mesto v jami, to je v remizo, kjer tudi polnijo akumulatorje za pogon lokomotiv. <b>Samo Dolenc</b> je v Postojnski jami zadolžen za vlake, z njimi pa vozi potnike že pet let. Za stare je dejal, da so bili neudobni tako za voznike kot tudi za potnike, vozniki pa so delali v ne najbolj zavidljivih razmerah. Zato so se novih vlakov tako zelo razveselili, saj imajo precej pomembnih prednosti.</p>
      <figure>
        <img src="https://www.slovenskenovice.si/images/slike/2019/11/13/1640073.jpg"/>
        <figcaption>Novi vlaki že vozijo po jami. FOTO: Arhiv Postojnske Jame</figcaption>
      </figure>
      <p>»Lokomotiva je ogrevana, tako da lahko velikokrat vozim v majici s kratkimi rokavi,« je dejal Dolenc. »Vožnja je veliko udobnejša. Pomembno je tudi to, da sedimo obrnjeni naprej. Prej smo vozili pravokotno na smer vožnje, tako da je tudi naša celodnevna drža veliko prijaznejša. Tudi stol je udobnejši.«<br/><br/>Kot je dejal Dolenc, imajo po novem zelo lep nadzor funkcij in vsega, kaj se dogaja z vlakom, to je hitrost in poraba energije. »Imamo tudi kamero na kabini in na zadnjem vagonu, tako da lahko stalno spremljamo, kaj se dogaja med vožnjo po jami in tirih. Bistvena prednost je tudi v tem, da smo se z novimi lokomotivami rešili posipanja proge s peskom, ki smo ga uporabljali proti zdrsu koles. S tem smo se rešili tudi prahu, ki se je nalagal na kapnikih in drugih delih jame. Nove lokomotive so težje, imajo pa tudi elektronski nadzor zdrsa koles. Tire po novem vlažimo z vodo, prej pa smo uporabljali mast ali olje. Še nekaj je zelo pomembno, to je zmogljivost baterij, ki je še enkrat večja kot prej. Z enim polnjenjem lahko naredimo 112 kilometrov na dan oziroma opravimo 30 voženj. Vedeti moramo, da imamo šest kompozicij, ki so nenehno na progi v jami, vendar potniki tega ne opazijo. Tako lokomotiva v sezoni zdrži tudi dva dni. Prej smo jih morali polniti vsak dan, zdaj pa vsak drugi.«</p>
      <figure>
        <img src="https://www.slovenskenovice.si/images/slike/2019/11/13/1640076.jpg"/>
        <figcaption>Sašo Dolenc vozi vlake že pet let. FOTO: PrimoŽ Hieng</figcaption>
      </figure>
      <p>Batagelj je predstavil tudi novosti, ki jih načrtujejo v letu 2020, to je v glavnem prenova promenade, ki bo potekala v štiriletnem obdobju, zanjo pa bodo odšteli štiri milijone evrov.</p>
      <blockquote>Vožnja je veliko udobnejša. Pomembno je tudi to, da sedimo obrnjeni naprej.</blockquote>
      <p>Ob uvedbi novih vlakov so v Postojnski jami pripravili prav posebno presenečenje. Vse do 24. novembra družinam pri nakupu vstopnic za ogled Postojnske jame in preostalih znamenitosti Parka Postojnske jame ponujajo 50-odstotni popust na redne cene. Akcija velja ob nakupu najmanj ene vstopnice za odrasle in ene za otroke. </p>
      <figure>
        <img src="https://www.slovenskenovice.si/images/slike/2019/11/13/1640077.jpg"/>
        <figcaption>Predsednik uprave Postojnske jame Marjan Batagelj je vesel rekordnega leta. FOTO: Primož Hieng</figcaption>
      </figure>
    </article>
  </body>
</html>