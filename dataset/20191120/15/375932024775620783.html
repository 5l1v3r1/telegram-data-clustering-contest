<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/velemeny/a-kozgazdaszok/zoldpiacok-az-igazsagos-novekedesert-2-1880289/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T15:20:00+00:00"/>
    <meta property="og:title" content="Zöldpiacok az igazságos növekedésért"/>
    <meta property="og:description" content="A klímaválság egyetlen reális megoldása, ha a fosszilis energiát olyan gyorsan váltjuk fel megújuló energiával, hogy közben a növekedés nem akad meg."/>
  </head>
  <body>
    <article>
      <h1>Zöldpiacok az igazságos növekedésért</h1>
      <address><time datetime="2019-11-20T15:20:00+00:00">20 Nov 2019, 15:20</time> by <a rel="author">Graciela Chichilnisky, a Columbia Egyetem közgazdász­professzora, a Klímaváltozás visszafordítása című könyv társszerzője, és Peter Bal, a Klímaváltozás visszafordítsa című könyv társszerzője</a></address>
      <p>A klímaválság és a 2008-as pénzügyi krízis ugyanazon érem két oldala: mindkettő a világban uralkodó gazdasági modell ugyanazon toxikus jellemzőjének, a jövővel való nem törődés gyakorlatának következményeként jött létre. A környezeti és a pénzügyi összeomlás elkerüléséhez teljesen új növekedési megközelítésre van szükség, olyanra, amely nem áldozza fel a jövőt a jelen oltárán.</p>
      <p>Bizonyos értelemben mindkét válság ugyanarra az eseményre, vagyis a második világháború utáni új nemzetközi rend megteremtéséhez vezethető vissza. Az ezt a világrendet alátámasztó Bretton Woods-i intézmények – a Világbank és az IMF – bátorították a gyors globalizációt, amelyet a Globális Délből a Globális Északba irányuló nyersanyagexport erőteljes növekedése jellemzett. A neoliberális gazdaságpolitika újjáéledése az 1970-es évek végén felgyorsította ezt a folyamatot.</p>
      <p>Ez a rendszer korábban nem látott gazdasági növekedést és fejlődést váltott ki, de súlyos károk is bekövetkeztek. A pénzügyi innovációk mindig egy lépéssel előrébb tartottak a szabályozásoknál, vagy egyszerűen kikerülték azokat, ami lehetővé tette, hogy a pénzügyi szektor kiterjessze befolyását a gazdaságra, ami jelentős kockázatokkal járt. Ez végül elvezetett a 2008-as válsághoz. Mivel a pénzügyi rendszer csak kisebb reformon esett át, az akut rendszerszintű kockázatok továbbra is fennállnak.<br/>Ami a környezeti kérdéseket illeti, az erőforrások féktelen kiaknázása elpusztította a fejlődő országok ökoszisztémáját, miközben a fejlett világban bátorította a fogyasztást, legfőképpen az energia terén.</p>
      <aside>A fejlett gazdaságok a világ teljes népességének csupán 18 százalékát teszik ki, mégis a világ energiafogyasztásának 70 százalékát fedik le, aminek túlnyomó többsége (87 százaléka) fosszilis üzemanyagokból származik.</aside>
      <p>Az Észak–Dél megosztottság elválaszthatatlanul összekapcsolódik a szén-dioxid-emisszióval. Ez a kérdés minden egyes ENSZ-tárgyaláson felmerül, ahol azok az országok, amelyek leginkább felelősek a klímaváltozásért – kezdve az Egyesült Államokkal –, gyakran a hatékony intézkedések útjába állnak.</p>
      <figure>
        <img src="https://www.vg.hu/wp-content/uploads/2019/11/felsoafp-10.jpg"/>
        <figcaption>Fotó: AFP</figcaption>
      </figure>
      <aside>A megfelelő intézkedésekkel szembeni ellenállás mögött általában egyetlenegy elgondolás, a gazdasági jólét védelme húzódik.</aside>
      <p>Emiatt a klímaválság egyetlen reális megoldása, ha a fosszilis üzemanyagon alapuló energiát olyan gyorsan és költséghatékonyan váltjuk fel megújuló energiával, hogy közben a növekedés nem akad meg. Szerencsére már tudjuk, hogy ez lehetséges. Ebben a globális karbonpiac játszik kulcsszerepet.</p>
      <p>Az 1997-es kiotói egyezménnyel kísérletet tettek a szén-dioxid-emisszió árának megállapítására, a kvótakereskedelmi rendszerben. Néhány ország elutasította az egyezményhez való csatlakozást, de az általa létrehozott karbonpiac (amelynek kialakításában e cikk egyik szerzője is részt vett) elősegítette, hogy a tiszta energia profitábilisabbá váljon, míg a piszkos kevésbé legyen az. Bár az egyezmény végül összeomlott, arra alapozva a világ legnagyobb gazdaságai közül néhány használ emissziókereskedelmi megoldásokat.</p>
      <aside>A szén-dioxid-kibocsátási kvóták piaca tavaly 250 százalékkal emelkedett, meghaladja az évi 178 milliárd dollárt.</aside>
      <p>Egy új alapokra helyezett globális karbonpiac segítene átvágni a gazdasági növekedés és a környezetpusztítás gordiuszi csomóját. Ráadásul megalkotása és működtetése lényegében nem kerülne semmibe. A rendszer megfelelne a fejlett gazdaságoknak, és a fejlődők is támogatnák, mivel a kötelező limitek csak a magas és közepes jövedelmű gazdaságokra vonatkoznának, ahogy az a kiotói egyezményben is szerepelt. A globális karbonpiacban rejlő potenciál egyre nagyobb. Tavaly az amerikai Nemzeti Tudományos Akadémia és az Éghajlat-változási Kormányközi Testület azt írta egy jelentésben, hogy a szén-dioxidot a levegőből kiválasztó és tároló „negatív emissziós technológiákat” biztonságosan lehetne olyan mértékben is alkalmazni, hogy azok a teljes emisszió jelentős hányadát kiválasszák és tárolják. Ez a folyamat olyan költséghatékony lenne, hogy a kiválasztott szén-dioxidot nyereséggel lehetne eladni a karbonpiacon.</p>
      <p>Természetesen, a szén-dioxid-emisszió távolról sem a klímaváltozás egyetlen okozója, de a zöldpiacok más változatait is létre lehetne hozni. A Chicagói Kereskedelmi Igazgatóság elindított egy piacot a kén-dioxid-kibocsátásra vonatkozó jogok terén. Az ENSZ pedig most azt fontolgatja, hogy hasonló piacokat fog használni a biodiverzitás és a vízgyűjtő területek védelmében.<br/>Az ilyen zöldpiacok azzal, hogy lehetővé teszik az érintett szereplőknek a globális közjavak adásvételét, természetes módon ötvözik a hatékonyságot és az igazságosságot. Az Észak és Dél közötti tartós megosztottság azonban – különösen az amerikai–kínai viszály – gátolja, hogy kihasználjuk ezt a lehetőséget. Megvannak az eszközeink a klímaváltozás megfékezésére, sőt megfordítására. Itt az idő, hogy összefogjunk, és használjuk ezeket.</p>
      <p>
        <i>Copyright: Project Syndicate, 2019</i>
        <br/>
        <i>www.project-syndicate.org</i>
      </p>
    </article>
  </body>
</html>