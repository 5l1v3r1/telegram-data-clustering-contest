<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/tassa-rifiuti-nel-2019-spesa-media-sui-300-euro-campania-e-regione-piu-cara/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-20T15:03:06+00:00"/>
    <meta property="og:title" content="Tassa rifiuti: nel 2019 spesa media sui 300 euro. Campania è regione più cara"/>
    <meta property="og:description" content="Nel 2019 i contribuenti italiani hanno pagato in media 300 euro di tassa rifiuti con differenze differenze territoriali molto marcate: la regione più economica è il Trentino Alto Adige, con 190€, la più costosa la Campania con 421€. Così emerge dall’Osservatorio Prezzi e Tariffe sulla Tari di Cittadinanzattiva relativa alla Tari, la tassa sui rifiuti che insieme all‘IMU e alla Tasi è uno dei balzelli che pesano di pià sulle tasche delle famiglie. Secondo l’Osservatorio, il capoluogo di provincia più costoso è Catania dove si pagano 504 euro di tassa sulla spazzatura, in aumento del 15,9% rispetto al 2018, mentre quello più economico è Potenza con 121 euro, in flessione del 13,7% rispetto al 2018. A livello di aree geografiche, i rifiuti costano meno al Nord (in media 258 euro), segue il Centro (299 euro), infine il Sud, più costoso (351 euro). Tassa rifiuti: le dieci città più costose si trovano al Sud Analizzando le tariffe dei 112 capoluoghi di provincia esaminati, sono state riscontrate variazioni in aumento…"/>
  </head>
  <body>
    <article>
      <h1>Tassa rifiuti: nel 2019 spesa media sui 300 euro. Campania è regione più cara</h1>
      <address><time datetime="2019-11-20T15:03:06+00:00">20 Nov 2019, 15:03</time> by <a rel="author">Alessandra Caparello</a></address>
      <p>Nel 2019 i contribuenti italiani hanno pagato in media 300 euro di tassa rifiuti con differenze differenze territoriali molto marcate: la regione più economica è il Trentino Alto Adige, con 190€, la più costosa la Campania con 421€. Così emerge dall’<a href="https://sostieni.cittadinanzattiva.it/login.html">Osservatorio</a> Prezzi e Tariffe sulla Tari di Cittadinanzattiva relativa alla Tari, la tassa sui rifiuti che insieme all<a href="https://www.wallstreetitalia.com/trend/IMU/">‘IMU</a> e alla Tasi è uno dei balzelli che pesano di pià sulle tasche delle famiglie.</p>
      <p>Secondo l’Osservatorio, il <b>capoluogo di provincia</b> più costoso è Catania dove si pagano 504 euro di tassa sulla spazzatura, in aumento del 15,9% rispetto al 2018, mentre quello più economico è Potenza con 121 euro, in flessione del 13,7% rispetto al 2018. A livello di aree geografiche, i rifiuti costano meno al Nord (in media 258 euro), segue il Centro (299 euro), infine il Sud, più costoso (351 euro).</p>
      <figure>
        <img src="https://www.wallstreetitalia.com/app/uploads/2019/11/cattura-3.jpg"/>
      </figure>
      <h3>Tassa rifiuti: le dieci città più costose si trovano al Sud</h3>
      <p>Analizzando le tariffe dei 112 capoluoghi di provincia esaminati, sono state riscontrate variazioni in aumento in circa la metà, 51 capoluoghi; tariffe stabili in 27 capoluoghi e in diminuzione in 34. A Matera l’incremento più elevato (+19,1%), a Trapani <b>la diminuzione più consistente</b> (-16,8%).  Le dieci città più costose, con una spesa annua che supera i 400 euro, sono tutte collocate al Sud, mentre nella top ten delle più economiche solo tre sono meridionali, ossia Potenza, Vibo Valentia e Isernia.</p>
      <figure>
        <img src="https://www.wallstreetitalia.com/app/uploads/2019/11/cattura2-2.jpg"/>
      </figure>
      <h3>Per due famiglie su tre tassa troppo alta</h3>
      <p>Dall’Osservatorio poi emerge che più di due famiglie su tre  ritengono di pagare troppo per la raccolta dei rifiuti: la percentuale sale all’83,4% in Sicilia, segue l’Umbria con l’80,2%, la Puglia con il 79,1%, la Campania con il 78,4%. Inoltre solo il 60% delle amministrazioni comunali o delle aziende che gestiscono il servizio ha elaborato e reso disponibile la Carta dei servizi. Solo due su tre indicano il tipo di raccolta effettuata, la metà esplicita la frequenza con cui è effettuata. E al cittadino è ancor meno dato a sapere con che frequenza vengono igienizzati i cassonetti (lo indica appena il 47% delle Carte), pulite le strade (37%) o svuotati i cestini per strada (25%).</p>
      <blockquote>In tema di smaltimento dei rifiuti continuano a registrarsi in molte aree del Paese ritardi ed inefficienze e la transizione verso un’economia circolare, prevista dalla strategia 2020, sembra essere ancora lontana”, dichiara<b> Antonio Gaudioso, segretario generale di Cittadinanzattiva.</b> “Continuiamo a registrare una modalità di calcolo dei costi che non tiene conto dei rifiuti realmente prodotti e quindi non incentiva il cittadino a cambiare i propri comportamenti perdendo così un’occasione per costruire percorsi innovativi basati sul coinvolgimento di cittadini, aziende ed istituzioni in un circuito virtuoso. Molto marcate sono le differenze territoriali non solo in termini di costi del servizio ma anche di qualità e la rilevazione delle eventuali agevolazioni disponibili restituisce una fotografia molto variegata: vivere in una città anziché un’altra può voler dire disporre di un servizio gestione rifiuti costoso, insoddisfacente e con limitate agevolazioni a sostegno del pagamento della tariffa”.</blockquote>
    </article>
  </body>
</html>