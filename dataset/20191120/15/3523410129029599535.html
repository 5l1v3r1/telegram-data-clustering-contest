<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640974/%D8%A2%D9%84%D9%88%D8%AF%DA%AF%DB%8C-%D8%B5%D9%88%D8%AA%DB%8C-%D9%86%D8%A7%D8%B4%DB%8C-%D8%A7%D8%B2-%D9%81%D8%B9%D8%A7%D9%84%DB%8C%D8%AA%E2%80%8C%D9%87%D8%A7%DB%8C-%D8%A8%D8%B4%D8%B1-%DB%8C%DA%A9-%D8%A2%D9%84%D8%A7%DB%8C%D9%86%D8%AF%D9%87-%D9%85%D9%87%D9%85-%D8%AC%D9%87%D8%A7%D9%86%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:04:00+00:00"/>
    <meta property="og:title" content="آلودگی صوتی ناشی از فعالیت‌های بشر، یک آلاینده مهم جهانی است"/>
    <meta property="og:description" content="یک مطالعه جدید نشان داده سر و صدایی که ما ایجاد می‌کنیم باید به عنوان"/>
  </head>
  <body>
    <article>
      <h1>
        <a href="https://www.bultannews.com/fa/news/640974/%D8%A2%D9%84%D9%88%D8%AF%DA%AF%DB%8C-%D8%B5%D9%88%D8%AA%DB%8C-%D9%86%D8%A7%D8%B4%DB%8C-%D8%A7%D8%B2-%D9%81%D8%B9%D8%A7%D9%84%DB%8C%D8%AA%E2%80%8C%D9%87%D8%A7%DB%8C-%D8%A8%D8%B4%D8%B1-%DB%8C%DA%A9-%D8%A2%D9%84%D8%A7%DB%8C%D9%86%D8%AF%D9%87-%D9%85%D9%87%D9%85-%D8%AC%D9%87%D8%A7%D9%86%DB%8C-%D8%A7%D8%B3%D8%AA">آلودگی صوتی ناشی از فعالیت‌های بشر، یک آلاینده مهم جهانی است</a>
      </h1>
      <h2>یک مطالعه جدید نشان داده سر و صدایی که ما ایجاد می‌کنیم باید به عنوان "آلاینده اصلی جهانی" در نظر گرفته شود.</h2>
      <address><time datetime="2019-11-20T15:04:00+00:00">20 Nov 2019, 15:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محققان "<b>دانشگاه</b> <b>کوئینز</b> بلفاست" ایرلند در مطالعه جدید خود اعلام کردند که سر و صداها بر بسیاری از گونه‌های<b> دوزیستان</b>، بندپایان، پرندگان، ماهی‌ها، پستانداران، نرم‌تنان و خزندگان تأثیر می‌گذارد.</p>
      <p>سر و صدای ناشی از <b>فعالیت‌های انسان</b> از وسایل نقلیه و صنعت در مراکز متراکم شهری گرفته تا هواپیماهایی که بر فراز آسمان‌ها پرواز می‌کنند و اقیانوس‌پیماهایی که صدای پروانه‌هایشان در ارتباطات صوتی نهنگ‌ها تداخل ایجاد کرده و ممکن است با خودکشی‌های دسته‌جمعی نهنگ‌ها نیز به دلیل از بین رفتن توانایی مسیریابی‌شان ارتباط داشته باشد، در محیط منتشر می‌شود.</p>
      <p>محققان با بررسی چندین مطالعه به این نتیجه رسیده‌اند که اکثر گونه‌ها به سرو صداهای تولید شده توسط انسان‌ها پاسخ می‌دهند و این تاثیرات تنها به چند گونه‌ی حساس به صدا مختص نمی‌شود.</p>
      <p>یافته جالب این است که این گونه‌ها در طیف‌های مختلفی از حشرات کوچک گرفته تا پستانداران دریایی بزرگ مانند نهنگ‌ها جا داشته‌اند. این امر موجب شگفتی محققان شده است.</p>
      <p>در این مطالعه آمده است که پاسخ یک حیوان به سر و صداهای ناشی از فعالیت‌های انسان لزوماً به طور مستقیم نبوده و نمی‌توان به راحتی آن را مثبت یا منفی عنوان کرد. برای مثال، سر و صدای تولید شده توسط بشر در سیستم‌های مسیریابی صوتی خفاش‌ها که برای یافتن حشراتِ طعمه خود از آن استفاده می‌کنند، تداخل ایجاد کرده و این امر شکار را برای این پستانداران پرنده دشوار می‌سازد. به همین دلیل از سوی دیگر این آلودگی‌های صوتی ممکن است برای حشرات مفید باشد. بدین صورت که این شکارهای بالقوه راحت‌تر می‌توانند از چنگ شکارچیان خود فرار کنند.</p>
      <p>محققان هشدار می‌دهند سرو صداهای حاصل از فعالیت‌های بشر به طور کلی یکی از اختلالات جدی در محیط طبیعی محسوب می‌شود.</p>
      <p>در مثال فوق خفاش به دلیل این سرو صداها در شکار کردن با مشکل مواجه می‌شد اما در بسیاری از گونه‌ها که خود شکارهای بالقوه محسوب می‌شوند، از صدا برای فرار از چنگ شکارچی استفاده می‌کنند که وجود آلودگی‌های صوتیِ انسانی، آن‌ها را در فرار به موقع با مشکل روبه‌رو می‌کند.</p>
      <p>محققان خاطر نشان کرده‌اند که آلودگی صوتی انسانی و واکنش حیوانات به آن، به ویژه هنگام توجه به تلاش‌های حفاظتی باید در چارچوب اکوسیستم در نظر گرفته شود. به گفته محققان سر و صدا باید به عنوان یک شکل جدی تغییر در محیط زیست و آلودگی در نظر گرفته شود، زیرا هم گونه‌های آبزی و هم خشکی‌زی را تحت تأثیر قرار می‌دهد.</p>
      <p>بنا بر گزارش خبرگزاری فرانسه، تجزیه و تحلیل‌های محققان شواهد کمی که برای نهادهای قانون‌گذاری جهت تنظیم مؤثرتر این استرس‌زای محیطی لازم است، ارائه می‌دهد.</p>
      <p>انتهای پیام/</p>
    </article>
  </body>
</html>