<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/koprsko-enoto-bodo-locili-od-ptujskega-doma-upokoj"/>
    <meta property="og:site_name" content="Primorske novice"/>
    <meta property="article:published_time" content="2019-11-20T15:06:43+00:00"/>
    <meta property="og:title" content="Koprsko enoto bodo ločili od ptujskega doma upokojencev"/>
    <meta property="og:description" content="Ministrstvo za delo, družino, socialne zadeve in enake možnosti je po več letih negotovosti odločilo, da se bo koprska enota Doma upokojencev Ptuj ločila od matičnega zavoda. Da je prejela informacije o tem, je danes potrdila direktorica ptujskega doma Jožica Šemnički in dodala, da si morajo v dogovoru obe strani razdeliti naloge za razdružitev."/>
  </head>
  <body>
    <article>
      <h1>Koprsko enoto bodo ločili od ptujskega doma upokojencev</h1>
      <address><time datetime="2019-11-20T15:06:43+00:00">20 Nov 2019, 15:06</time> by <a rel="author">STA</a></address>
      <p>
        <b>Ministrstvo za delo, družino, socialne zadeve in enake možnosti je po več letih negotovosti odločilo, da se bo koprska enota Doma upokojencev Ptuj ločila od matičnega zavoda. Da je prejela informacije o tem, je danes potrdila direktorica ptujskega doma Jožica Šemnički in dodala, da si morajo v dogovoru obe strani razdeliti naloge za razdružitev.</b>
      </p>
      <figure>
        <img src="https://static.primorske.si/foto/highres/gnweb/720539_010-olmo-direktor.jpg"/>
        <figcaption>Vodja koprske enote Doma upokojencev Ptuj Janez Dolšak Foto: Alenka Penjak</figcaption>
      </figure>
      <p><b>PTUJ</b> &gt; <b>Jožica Šemnički</b> ne more natančno napovedati, kdaj bi lahko do dokončnega prenosa upravljanja njihovega koprskega doma prišlo, saj mora biti pri tem opravljenega veliko dela na kadrovsko-pravnem, socialnem in finančnem področju, ne pričakuje pa velikih težav, saj je že doslej šlo za samostojno stroškovno enoto.</p>
      <p>Zaposleni v koprski enoti si po njenih besedah že ves čas želijo biti sestavni del katerega od domov v lokalnem okolju. Aktualno vodstvo ptujskega doma takšni odločitvi države ne nasprotuje, saj je ta lastnik vsega premoženja, s katerim upravlja njihov zavod. “Država kot lastnik ima tako pravico, da odloča, kdo bo upravljavec,” je poudarila Šemničkijeva.</p>
      <h3>Težave z zagotavljanjem prehrane</h3>
      <p>Kot je dodala, ima koprska enota že ves čas težave z zagotavljanjem prehrane, kar je tudi eden od glavnih razlogov za prenos upravljanja, zato ne vidijo razlogov za nasprotovanje, če si tega želijo zaposleni, stanovalci in lokalno okolje. Obalni dom upokojencev med drugim že zdaj zagotavlja hrano tudi za njihovo enoto v Kopru.</p>
      <p>“V preteklosti je bila ena od tez, zakaj naj bi ptujski zavod sploh gradil v Kopru, da bi imeli stanovalci možnosti za izmenjavo po enotah. Čeprav je ta možnost na voljo že nekaj let, interesa po tem ni bilo,” pravi direktorica.</p>
      <p>Po njenih informacijah lastniki zagotavljajo, da ločitev za zaposlene ne bo imela nobenih posledic, prav tako ne bo prišlo do odpuščanj, saj bo tudi novi upravljalec delavce še kako rabil. To velja tudi za še vedno dokaj vitko upravo njihovega doma, je pojasnila.</p>
      <p>V preteklih letih je morebitni odcepitvi koprskega doma nasprotovalo tudi lokalno okolje, prav tako so letos temu glasno nasprotovali udeleženci kolegija županov Spodnjega Podravja. Šemničkijeva meni, da interes županov verjetno ni, da bi še naprej upravljali enoto v Kopru, pač pa bolj to, da bi država našla način in nekaj vloženega denarja za prepotrebne investicije vrnila nazaj na Ptuj, za kar si prizadeva tudi dom.</p>
      <h3>Dolšaka veseli, da je ministrstvo prekinilo agonijo</h3>
      <p>Za vodjo koprske enote <b>Janez Dolšaka</b> je informacija o ločitvi dobrodošla, čeprav sam z njo še ni bil uradno seznanjen. Veseli ga, da je ministrstvo le zmoglo pogum in končno prekinilo agonijo, ki se je vlekla predlogo. S tem je po njegovem prisluhnila stanovalcem, zaposlenim in lokalni skupnosti.</p>
      <p>“Razmere glede kuhinje so bile neznosne. Odkar imamo zunanjega dobavitelja hrane, imamo zagotovljene obroke in prejemamo pohvale. Mi smo s Ptujem dobro sodelovali, a med nami so velike razdalje, imamo drugačne teme, želje in potrebe. Šlo je za nenaravne razmere, ki so bile nekoliko vsiljene,” pravi Dolšak.</p>
      <p>V koprski enoti doma za starejše je sicer trenutno zaposlenih 70 ljudi, ki skrbijo za 141 starejših. Za zagotavljanje prehrane jim zdaj Obalni dom upokojencev zaračunava po tržni ceni, kar se direktorici Doma upokojencev Ptuj, glede na to, da gre za dva javna zavoda, zdi paradoksalno.</p>
    </article>
  </body>
</html>