<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904511/nieuws-uit-de-kuip-arnesen-63-nieuwe-technisch-directeur-feyenoord.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T15:52:00+00:00"/>
    <meta property="og:title" content="Nieuws uit De Kuip: Arnesen (63) nieuwe technisch directeur Feyenoord"/>
    <meta property="og:description" content="Feyenoord heeft de komst van Frank Arnesen officieel gemaakt. De 63-jarige Deen meldt zich in januari in De Kuip, zoals eerder al door diverse media werd gemeld. &quot;Één blik op het cv van Frank zegt genoeg&quot;, legt president-commissaris Toon van Bodegem uit op de clubsite van Feyenoord. &quot;Hij is iemand met jarenlange ervaring bij grote clubs in Europa en op verschillende posities binnen het voetbalbedrijf,’ aldus president-commissaris Toon van Bodegom. ‘Hij heeft aandacht en oog voor de jeugd en neemt een enorm netwerk met zich mee. Frank Arnesen heeft alle kennis en kunde om verder te bouwen aan een toekomstbestendig technisch beleid bij Feyenoord.&quot;"/>
  </head>
  <body>
    <article>
      <h1>Nieuws uit De Kuip: Arnesen (63) nieuwe technisch directeur Feyenoord</h1>
      <address>
        <time datetime="2019-11-20T15:52:00+00:00">20 Nov 2019, 15:52</time>
      </address>
      <p>
        <b>Feyenoord heeft de komst van Frank Arnesen officieel gemaakt. De 63-jarige Deen meldt zich in januari in De Kuip, zoals eerder al door diverse media werd gemeld.</b>
      </p>
      <p>"Één blik op het cv van Frank zegt genoeg", legt president-commissaris Toon van Bodegem uit op de clubsite van Feyenoord. "Hij is iemand met jarenlange ervaring bij grote clubs in Europa en op verschillende posities binnen het voetbalbedrijf,’ aldus president-commissaris Toon van Bodegom. ‘Hij heeft aandacht en oog voor de jeugd en neemt een enorm netwerk met zich mee. Frank Arnesen heeft alle kennis en kunde om verder te bouwen aan een toekomstbestendig technisch beleid bij Feyenoord."</p>
      <p>Arnesen is blij dat de kogel door de kerk is en legt uit waarom hij aan de slag gaat bij Feyenoord. "Feyenoord is natuurlijk een prachtige club, maar niet alleen daarom kijk ik ernaar uit in Rotterdam aan de slag te gaan. Het moment voelt gewoon goed. De basis en een flink aantal randvoorwaarden voor het bedrijven van topsport zijn de laatste jaren op orde gebracht."</p>
      <p>"Denk bijvoorbeeld aan de nieuwe accommodaties voor het eerste elftal en voor de jeugdopleiding die zijn gerealiseerd. Bovendien proef je bij iedereen die je spreekt dat de mensen veranderingsgezind zijn, in die zin dat ze open staan voor nieuwe ideeën en impulsen. Dat is een klimaat waarin ik graag werk en succesvol denk te kunnen zijn."</p>
      <p>Arnesen werd een paar maanden geleden ontslagen als technisch directeur van Anderlecht. Hij had vervolgens even nodig om te herstellen van een knieoperatie en moest nog een aantal zaken afhandelen met de Belgische club. Arnesen was als technische man ook in dienst van PSV, Tottenham Hotspur, Chelsea, Hamburger SV, Metalist Charkov en PAOK Saloniki.</p>
      <figure>
        <iframe data-src="https://twitter.com/Feyenoord/status/1197165529867411461?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>