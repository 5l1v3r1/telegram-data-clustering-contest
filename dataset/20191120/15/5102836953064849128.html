<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/20/hellas-vil-plassere-asylsokere-i-interneringsleire/"/>
    <meta property="og:site_name" content="Document"/>
    <meta property="article:published_time" content="2019-11-20T15:58:57+00:00"/>
    <meta property="og:title" content="Hellas vil plassere asylsøkere i interneringsleire"/>
    <meta property="og:description" content="Moria-leiren på Lesvos skal ifølge den greske regjeringen stenges. I stedet skal det etableres lukkede leirer for folk som ikke får opphold, i påvente av at de skal sendes ut. Foto: Ann Fredriksen / NTB scanpix"/>
  </head>
  <body>
    <article>
      <h1>Hellas vil plassere asylsøkere i interneringsleire</h1>
      <address><time datetime="2019-11-20T15:58:57+00:00">20 Nov 2019, 15:58</time> by <a rel="author">NTB-AFP</a></address>
      <figure>
        <img src="https://www.document.no/wp-content/uploads/2019/11/ctkyymmkbus-e1574265519481-1024x694.jpg"/>
      </figure>
      <p>
        <i>Moria-leiren på Lesvos skal ifølge den greske regjeringen stenges. I stedet skal det etableres lukkede leirer for folk som ikke får opphold, i påvente av at de skal sendes ut. Foto: Ann Fredriksen / NTB scanpix</i>
      </p>
      <p>Hellas vil etablere opptil fem interneringsleirer for asylsøkere på de greske øyene og samtidig stenge de åpne leirene på blant annet Lesvos og Samos.</p>
      <p>Regjeringen opplyste onsdag at den vil etablere opptil fem lukkede leirer på øyene Samos, Chios, Lesvos, Kos og Leros. Her skal mennesker som kommer sjøveien til Hellas, identifiseres før de eventuelt sendes videre til andre mottak eller deporteres, opplyser viseforsvarsminister og eksgeneralen Alkiviadis Stefanis.</p>
      <blockquote>– Å avlaste øyene er på dette stadiet en prioritet, sa Stefanis på en pressekonferanse i Aten.</blockquote>
      <p>De nye leirene skal ha i oppgave å både identifisere, relokalisere og deportere asylsøkere. Asylsøkerne skal ikke kunne bevege seg fritt på øyene.</p>
      <p>Leirene på Lesvos, Chios og Samos huser nå til sammen over 27.000 mennesker. Disse skal erstattes med leirer med en kapasitet til å ta imot 5.000 mennesker. Kapasiteten skal kunne strekkes til 7.000.</p>
      <p>Også de mindre leirene på Kos og Leros skal erstattes med leirer etter samme modell, ifølge regjeringens plan.</p>
      <p><b>Strengere for frivillige</b><br/>Samtidig skjerper myndighetene kriteriene for frivillige organisasjoner som i flere år har jobbet i leirene.</p>
      <blockquote>– Kun de som innfrir kravene, vil kunne fortsette å operere i landet, sier Stefanis.</blockquote>
      <p>Den greske regjeringen har fra før lovet å flytte 20.000 asylsøkere til fastlandet innen begynnelsen av 2020. 15.000 av disse skal innkvarteres i leirer, mens 5.000 blir plassert på hoteller, ifølge Stefanis.</p>
      <p>Regjeringen vil også sette inn ytterligere 400 grensevakter på fastlandsgrensen til Tyrkia nordøst i landet og 800 ekstra vakter på de greske øyene.</p>
      <p>Hellas’ statsminister Kyriakos Mitsotakis anklaget tirsdag EU for å behandle land ved EUs yttergrense som parkeringsplasser for flyktninger og migranter.</p>
      <blockquote>– Det kan ikke fortsette slik. Europa ser ankomstland som Hellas som bekvemme parkeringsplasser for flyktninger og migranter. Er det europeisk solidaritet? Nei! Jeg vil ikke godta dette lenger, sa Mitsotakis i et intervju med den tyske avisen Handelsblatt.</blockquote>
      <p><b>SV-kritikk</b><br/>SVs Karin Andersen mener Norge må gjøre mer for å avlaste Hellas og anklager regjeringen for å vende ryggen til situasjonen.</p>
      <blockquote>– SV krever at Norge må tilby seg å avlaste Hellas med å behandle noen av disse asylsøknadene her og slutte å forsøke å returnere asylsøkere til Hellas slik regjeringen gjør, skriver Andersen i en kommentar til NTB.</blockquote>
      <p>Andersen leder Stortingets kommunal- og forvaltningskomité, som har ansvar for asyl- og flyktningpolitikken.</p>
      <p>Hellas’ konservative regjering har varslet en kraftig innstramming i asylpolitikken for å håndtere strømmen av flyktninger og migranter som kommer til landet sjøveien fra Tyrkia.</p>
      <p>Den har allerede fått gjennom et forslag om å fjerne asylsøkernes mulighet til å anke et avslag, et tiltak som er blitt kraftig kritisert av menneskerettsgrupper.</p>
      <p><b>Raskere deportasjon</b><br/>Hellas ønsker også en raskere utsendelse av personer som får avslag på asylsøknadene. I tillegg er grensekontrollen skjerpet.</p>
      <p>Moria-leiren på Lesvos er blant leirene som regjeringen ønsker å stenge. Den nedlagte militærleiren har kapasitet til å huse om lag 3.000 mennesker, men i august passerte antall beboere 10.000. Både her og på de andre øyene beskrives forholdene som forferdelige.</p>
      <p>Mange av beboerne i leirene er fra Afghanistan. En annen stor gruppe er fra Syria.</p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/10/15/minst-tre-menn-knivstukket-pa-overfylt-asylmottak-i-hellas/"/>
        <a href="https://www.document.no/2019/08/31/hellas-statsminister-vil-tomme-migrantleirene-pa-oyene/"/>
        <a href="https://www.document.no/2019/09/08/flere-hundre-asylsokere-ankom-greske-oyer-i-helgen/"/>
        <a href="https://www.document.no/2019/09/30/hellas-vil-returnere-10-000-migranter-til-tyrkia/"/>
        <a href="https://www.document.no/2017/06/20/60-000-asylsokere-i-hellas-og-stadig-flere-strommer-inn/"/>
        <a href="https://www.document.no/2019/03/10/venstre-ypper-til-strid-med-frp-vil-hente-asylsokere-fra-hellas/"/>
        <a href="https://www.document.no/2019/09/23/krise-pa-lesvos-overfylt-leir-og-batene-fortsetter-a-komme/"/>
        <a href="https://www.document.no/2017/04/25/arbeidsdeling-mellom-smuglere-og-humanitaere/"/>
        <a href="https://www.document.no/2017/11/19/israel-vil-avvise-asylsokere-av-forstaelige-grunner/"/>
        <a href="https://www.document.no/2017/09/27/eu-kommisjonen-vil-hente-50-000-nye-kvoteflyktninger-til-europa/"/>
      </related>
    </article>
  </body>
</html>