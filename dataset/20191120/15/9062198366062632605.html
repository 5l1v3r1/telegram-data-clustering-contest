<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381830/hastayi-gormeden-ilac-yazamam-diyen-doktoru-darbetti"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T15:01:00+00:00"/>
    <meta property="og:title" content="&quot;Hastayı görmeden ilaç yazamam&quot; diyen doktoru darbetti."/>
    <meta property="og:description" content="Kayseri’de bir doktor hastası tarafından şiddete uğradı. Annesine, getirdiği kimlikle ilaç yazdırmak isteyen şahıs, &quot;Hastayı görmeden ilaç yazamam&quot; diyen doktora saldırdı."/>
  </head>
  <body>
    <article>
      <h1>"Hastayı görmeden ilaç yazamam" diyen doktoru darbetti.</h1>
      <h2>Kayseri’de bir doktor hastası tarafından şiddete uğradı. Annesine, getirdiği kimlikle ilaç yazdırmak isteyen şahıs, "Hastayı görmeden ilaç yazamam" diyen doktora saldırdı.</h2>
      <address>
        <time datetime="2019-11-20T15:01:00+00:00">20 Nov 2019, 15:01</time>
      </address>
      <p>Kayseri’de Hayri Güldüoğlu Aile Sağlık Merkezi’nde meydana gelen olayda Doktor Ali Has, hastası tarafından şiddete uğradı.</p>
      <p> Annesinin kimliği ile ilaç yazdırmak üzere Aile Sağlık Merkezi’ne gelen Mustafa G., aile hekimleri Dr. Ali Has’ın ilaç yazmasını istedi. Bunun üzerine Dr. Has, hastayı görmeden ilaç yazmasının suç olduğunu belirterek hastayı görmesi ve muayene etmesi gerektiğini söyledi. </p>
      <p>Annesinin kimliği ile ilaç yazdırmak isteyen Mustafa G., Dr. Ali Has’ın Hastayı görmeden ilaç yazamayacağını söylemesi üzerine doktor saldırdı.</p>
      <p>Mustafa G., Aile Sağlık Merkezi’ne birkaç saat sonra annesi ile birlikte geldi. Saldırıya uğramasına rağmen görevi başında kalan Dr. Ali Has, bir süre sonra saldırganın annesini tedavi etti. Hastanın ihtiyacı olan ilaçları reçetesine yazdı.</p>
      <p>
        <b>"37 yıldır ilk kez böyle bir hadise yaşıyorum"</b>
      </p>
      <p>Konuyla ilgili açıklama yapan Dr. Ali Has, ‘’Hasta, sabah saatlerinde elinde bir torba ilaçla odama girdi. Torbadaki ilaçları göstererek ‘’Şu şu ilaçları yaz’’ diye emir verdi. Bunun üzerine ilaçların kimin için olduğunu sordum. Annesinin kullandığını söyledi. Annesini görmeden ilaç yazamayacağımı söyledim. Israr etmeye başladı. Hastayı muayene etmeden ilaç yazmamın suç olduğunu anlatmaya çalıştım; fakat ikna olmadı. Hasta zaten benim hastam değil. Başka bir arkadaşımızın hastası olduğunu söyledi. Kayıtlarına da ulaşamadık. Beni ikna edemeyeceğini anlayınca şiddete başvurdu. Önce yüzüme vurdu. Parmağımı kanattı ve göğsüme tekmeler attı. Bir yandan da hakaret etti. Bunun üzerine polisi aradım. Birkaç saat sonra hasta ve annesi birlikte geldi. Görevimin başında olduğum için hastanın annesi Hayriye G.’yi muayene ettim ve gerekli ilaçları yazdım. Hastalarımıza yardımcı olmaya özen gösteriyoruz, fakat kim olduğunu ve rahatsızlığını bilmediğim bir hastaya ilaç yazamam. Mesleğimin gerektirdiği sorumluluk bilinciyle hareket ettim, ama ne yazık ki başımıza böyle bir olay geldi’’ dedi.</p>
      <p>
        <b>İl Sağlık Müdürü hastaneye geldi</b>
      </p>
      <p>Doktora darp olayı, orada bulunanların araya girmesiyle son buldu. Durumun öğrenilmesi üzerine İl Sağlık Müdürü Ali Ramazan Benli, Aile Sağlığı Merkezi'ne gelerek Dr. Ali Has ile görüştü. Durum hakkında bilgi alan İl Sağlık Müdürü Ali Ramazan Benli, yaşanan olayı kınadıklarını belirterek avukatların konuyu takip edeceklerini söyledi</p>
    </article>
  </body>
</html>