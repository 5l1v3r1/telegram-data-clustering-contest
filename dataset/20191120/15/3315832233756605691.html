<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/92674fc167344930/au-exportat-in-rusia-mere-in-valoare-de-60-de-milioane-de-lei-aduse-prin-contrabanda-din-ucraina-ca-provenind-din-rm.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T15:47:02+00:00"/>
    <meta property="og:title" content="Au exportat în Rusia mere în valoare de 60 de milioane de lei aduse prin contrabandă din Ucraina, ca provenind din RM"/>
    <meta property="og:description" content="PCCOCS și INI au pornit urmărirea penală pe faptul contrabandei din Ucraina cu bunuri de peste 60 milioane lei, care ulterior le exportau în Rusia ca provenind din Moldova."/>
  </head>
  <body>
    <article>
      <h1>Au exportat în Rusia mere în valoare de 60 de milioane de lei aduse prin contrabandă din Ucraina, ca provenind din RM</h1>
      <address><time datetime="2019-11-20T15:47:02+00:00">20 Nov 2019, 15:47</time> by <a rel="author">Jurnal.md</a></address>
      <p>
        <b>PCCOCS și INI au pornit urmărirea penală pe faptul contrabandei din Ucraina cu bunuri de peste 60 milioane lei, care ulterior le exportau în Rusia ca provenind din Moldova.</b>
      </p>
      <p>Schemele de contrabandă și de spălare de bani au fost comise de către un grup criminal organizat format din 5 companii, cu folosirea frauduloasă a documentelor, prin convertirea și transferul bunurilor de către o persoană care ştia ori trebuia să ştie că acestea constituie venituri ilicite.</p>
      <p>Potrivit PCCOCS, în perioada anilor 2018-2019, cu scopul obținerii unor venituri ilicite provenite din exportul produselor agricole, un grup de persoane bine organizat, care de facto gestionează activitatea întreprinderilor, au importat mere din Ucraina în valoare cumulativă netă de 60.447.133 lei.</p>
      <p>Acestea, în marea lor majoritate, au fost vândute consumatorilor finali pe teritoriul Moldovei, prin utilizarea mașinii de casă și control sau pe facturi fiscale, dar și prin operațiuni în numerar fictive, pentru achitarea mărfii. – Acțiune strict necesară pentru „pierderea urmei” unui activ ulterior „materializat” din alte surse, pentru deghizarea provenienței reale a bunurilor.</p>
      <p>Ulterior, prin folosirea documentelor de proveniență frauduloase le-au exportat în Rusia ca fiind fructe din Moldova, iar totodată au beneficiat de restituirea de TVA din bugetul de stat.</p>
      <p>În urma perchezițiilor desfășurate în 10 locații au fost ridicate documente de evidenţă contabilă, pentru anii 2018-2019, stampile ale societăților comerciale implicate, acte de achiziții a produselor agricole, documentele contabile primare (facturi fiscale, facturi de expediţie, invoice-uri, certificate fito-sanitare etc) ce dovedesc activitatea ilegală a companiilor implicate, suporturi electronice, procesoare, laptopuri, alte suporturi informaţionale.</p>
      <p>Dacă vor fi găsite vinovate pentru infracțiunea de contrabandă, persoanele vizate riscă pedeapsa cu închisoare de la 3 la 10 ani, iar persoana juridică se pedepseşte cu amendă în mărime de la 300.000 la 550.000 lei, cu privarea de dreptul de a exercita o anumită activitate sau cu lichidarea persoanei juridice.</p>
      <p>În cazul infracțiunii de spălare a banilor, aceștia riscă pedeapsa cu închisoarea de la 5 la 10 ani, cu amendă, aplicată persoanei juridice, în mărime de la 650.000 la 800.000 lei sau cu lichidarea persoanei juridice.</p>
    </article>
  </body>
</html>