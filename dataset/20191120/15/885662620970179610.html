<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125679/thomas-tzokas-i-hamili-forologia-boitha-stin-anaptyxi-toy-ygioys-antagonismoy"/>
    <meta property="og:site_name" content="Insider"/>
    <meta property="article:published_time" content="2019-11-20T15:07:00+00:00"/>
    <meta property="og:title" content="Θωμάς Τζόκας: Η χαμηλή φορολογία βοηθά στην ανάπτυξη του υγιούς ανταγωνισμού"/>
    <meta property="og:description" content="Ο Διευθύνων Σύμβουλος της Winmasters Θωμάς Τζόκας προτείνει ως περαιτέρω κίνηση τη μείωση του δείκτη φορολόγησης."/>
  </head>
  <body>
    <article>
      <h1>Θωμάς Τζόκας: Η χαμηλή φορολογία βοηθά στην ανάπτυξη του υγιούς ανταγωνισμού</h1>
      <h2>Ο Διευθύνων Σύμβουλος της Winmasters Θωμάς Τζόκας προτείνει ως περαιτέρω κίνηση τη μείωση του δείκτη φορολόγησης.</h2>
      <address>
        <time datetime="2019-11-20T15:07:00+00:00">20 Nov 2019, 15:07</time>
      </address>
      <p><b>Ως θετικό βήμα</b> χαρακτηρίζει τις νέες ρυθμίσεις για τον χώρο των τυχερών παιχνιδιών, ο <b>Διευθύνων Σύμβουλος της Winmasters κ. Θωμάς Τζόκας και προτείνει ως περαιτέρω κίνηση τη μείωση του δείκτη φορολόγησης.</b></p>
      <p>Σε συνέντευξή του στο<b><a href="https://www.reader.gr/news/oikonomia/312194/thomas-tzokas-i-hamili-forologia-voitha-stin-anaptyxi-toy-ygioys-antagonismoy"> Reader.gr</a></b>, ο κ. Τζόκας σημειώνει πως η μείωση της φορολογίας και του κόστους άδειας θα προσελκύσουν «ισχυρούς παίκτες» στην ελληνική αγορά παιγνίων και θα ενθαρρύνουν ακόμα περισσότερο τον ανταγωνισμό και τις επενδύσεις.</p>
      <p>
        <b>Ολόκληρη η συνέντευξη του κ. Τζόκα έχει ως εξής:</b>
      </p>
      <p>
        <b>Οι νέες ρυθμίσεις για τον χώρο των τυχερών παιχνιδιών είναι πια νόμος του κράτους και στη διαδικασία προς την ψήφιση, σάς είδαμε, προσωπικά, ιδιαίτερα δραστήριο -παρακολουθήσαμε και την παρέμβασή σας στην αρμόδια Επιτροπή της Βουλής. Είστε ικανοποιημένος από τις αλλαγές που έγιναν ή θα περιμένατε περισσότερα;</b>
      </p>
      <p>Βλέποντας το ποτήρι μισογεμάτο, είναι θετικό το γεγονός ότι, σε ένα τόσο σημαντικό νομοθέτημα όπως αυτό για την ανάπτυξη της ελληνικής οικονομίας, <b>η κυβέρνηση ενσωμάτωσε διατάξεις για τον χώρο των τυχερών παιγνίων</b>. Αυτό από μόνο του είναι σημαντικό, δείχνει ότι η κυβέρνηση επιθυμεί να κινηθεί με φαντασία και πως για την ίδια, η ανάπτυξη δεν περιορίζεται μόνο σε τομείς της συμβατικής οικονομίας. Όμως, ακόμα και εμείς που επιμένουμε να βλέπουμε τη θετική πλευρά των εξελίξεων, δεν μπορούμε παρά να υπογραμμίσουμε το υψηλό κόστος της άδειας και τον εξίσου υψηλό δείκτη φορολόγησης που λειτουργούν αποθαρρυντικά και δεν φέρνουν τα προσδοκώμενα αποτελέσματα.</p>
      <p>
        <b>Γιατί το λέτε αυτό; Φαντάζομαι ότι η θέση σας προκύπτει και με βάση την πολυετή πείρα σας ως επικεφαλής μεγάλων διεθνών εταιρειών του κλάδου.</b>
      </p>
      <p>Ας δούμε τι συμβαίνει στην υπόλοιπη Ευρώπη. Η Δανία των περίπου 6 εκατ. κατοίκων έχει ορίσει ως αντίτιμο τα 75.000 ευρώ ετησίως, δηλαδή τα 525.000 ευρώ για επτά χρόνια, όταν για την ίδια επταετία μία εταιρεία τυχερών παιγνίων στην Ελλάδα θα πληρώσει σχεδόν τα δεκαπλάσια, 5 εκατ. ευρώ – και μάλιστα θα κληθεί να τα προκαταβάλει εντός της πρώτης διετίας! Στη δε Βρετανία, που είναι σήμερα η πιο αναπτυγμένη αγορά στην Ευρώπη, το συνολικό κόστος για την άδεια σε βάθος επτά ετών δεν ξεπερνά τις 230.000 ευρώ! <b>Η διαφορά είναι χαώδης…</b></p>
      <p>
        <b>Αυτό σημαίνει πως εξετάζετε να αποχωρήσετε από την ελληνική αγορά;</b>
      </p>
      <p>Κάθε άλλο! Συγγνώμη για τη χρήση του κλισέ αλλά εμείς, <b>ως Winmasters, ήρθαμε για να μείνουμε</b>: να εξελίξουμε ακόμα περισσότερο τις υπηρεσίες μας, να συνεχίσουμε την ανοδική μας πορεία και να καθιερωθούμε ανάμεσα στις κορυφαίες εταιρείες της αγοράς. Είμαι Έλληνας και θέλω να επενδύω και να έχω δραστηριότητα στη χώρα μας, όμως θέλω να είμαι σε θέση να λειτουργήσω. Κοιτάξτε, δεν θέλουμε χάρες, δεν ζητάμε κάποια ειδική μεταχείριση. Θέλουμε οι επενδύσεις να γίνονται με διαφάνεια ώστε τελικά - και πάλι συγγνώμη για το κλισέ - η ανάπτυξη να έρθει στην Ελλάδα και να μείνει.</p>
      <p>
        <b>Πώς πιστεύετε πως μπορεί να γίνει αυτό;</b>
      </p>
      <p>Πρώτα-πρώτα με μια προσαρμογή του κόστους της άδειας στα ευρωπαϊκά δεδομένα. Αυτό είναι το ιδανικό σενάριο. Όμως αν η χώρα μάς ζητά να βάλουμε πλάτη για το προσεχές διάστημα, ώστε και οι δικές μας επενδύσεις να έχουν συμβολή στην ανάπτυξη, θα θέλαμε τουλάχιστον το ποσό των 5 εκατ. ευρώ να αποπληρώνεται σε επτά ετήσιες δόσεις, όσο δηλαδή διαρκεί και η άδεια και όχι σε δύο όπως είναι τώρα.</p>
      <p>
        <b>Αρκεί αυτό όμως; Κάποιος θα πει πως σε μια ανεπτυγμένη αγορά, το ποσό είναι αμελητέο.</b>
      </p>
      <p>Θα αντιστρέψω το ερώτημα σας. Σύμφωνα με ανεξάρτητες εκτιμήσει<b>ς ο παράνομος τζόγος στην Ελλάδα ξεπερνά το 1 δισ. ευρώ.</b> Αν διευκολυνθεί η είσοδος ισχυρών παικτών στην ελληνική αγορά παιγνίων, αν υπάρχει ένα πλαίσιο που θα ενθαρρύνει ακόμα περισσότερο τον ανταγωνισμό και τις επενδύσεις οι συμπολίτες μας δεν θα έχουν λόγο να πηγαίνουν σε αμφίβολης ποιότητας διαδικτυακούς ή φυσικούς χώρους. Για τον λόγο αυτό άλλωστε έχουμε διατυπώσει και επαναστατικές προτάσεις προς την πολιτεία.</p>
      <p>
        <b>Δηλαδή;</b>
      </p>
      <p>Σήμερα η φορολογία είναι εξοντωτική, φτάνει στο 35% των μικτών εσόδων, όταν στη Ρουμανία το ποσοστό είναι κάτω από το μισό, στο 16%, στη Βρετανία είναι 15% και στην Ισπανία 20%. Αν το κράτος μειώσει τον φορολογικό συντελεστή, για παράδειγμα στο 20% υποχρεώνοντας τις εταιρείες του κλάδου να δαπανούν το 15% σε δράσεις κοινωνικής ευθύνης, ενίσχυσης του αθλητισμού και του πολιτισμού, το πραγματικό κεφάλαιο που θα επιστρέψει στην κοινωνία θα είναι πολλαπλάσιο των φόρων που δίνουμε σήμερα. Χαρακτηριστικά αναφέρω ότι η εταιρεία μας είναι ο μεγάλος χορηγός της ΚΑΕ Περιστέρι Winmasters, ενός τόσου ιστορικού συλλόγου, με εθνικές και διεθνείς επιτυχίες στο χώρο του μπάσκετ και μάλιστα, μπορώ να μοιραστώ μαζί σας ότι σύντομα το χορηγικό μας πρόγραμμα θα εμπλουτιστεί και με μία νέα συνεργασία-έκπληξη. Γ<b>ιατί όμως να μην ενθαρρύνονται οι εταιρείες του χώρου να προχωρούν σε περισσότερες χορηγίες – και μάλιστα με κρατική επίβλεψη;</b> Συμμεριζόμαστε με θέρμη τη στρατηγική της κυβέρνησης να ενθαρρύνει την ανάπτυξη και για τον λόγο αυτό είμαστε βέβαιοι πως και στο υπουργείο Οικονομικών ενστερνίζονται την άποψη πως η φορολόγηση δεν είναι συνταγή για ανάπτυξη.</p>
      <p><b>Κάποιος θα έλεγε πως η φορολογία στον κλάδο σας είναι μονόδρομος ώστε να εισρέουν χρήματα στα κρατικά ταμεία</b>.</p>
      <p>Όχι βέβαια! Η χαμηλή φορολογία <b>βοηθά στην ανάπτυξη του υγιούς ανταγωνισμού και δεν ευνοεί τα ολιγοπώλια που εκ της θέσεώς τους και της οικονομικής δύναμης μπορούν να αντεπεξέλθουν σε ένα περιβάλλον εντατικής φορολόγησης</b>. Αν μέρος των κερδών μας διοχετεύεται σε άλλους τομείς της οικονομίας, αυτό που ουσιαστικά κάνουμε είναι να συντηρούμε ένα φυτώριο δημιουργικότητας. Ο κόσμος γύρω μας αλλάζει, η τεχνητή νοημοσύνη και οι τεχνολογίες machine learning έχουν βεβαίως λαμπρό πεδίο στον δικό μας κλάδο, γιατί λοιπόν να μην μπορούμε μέσα από προγράμματα κοινωνικής ευθύνης να παρέχουμε ουσιαστική στήριξη; Και επίσης, γιατί να μην μπορέσουμε να μεταφέρουμε στην Ελλάδα τα κέντρα έρευνας και ανάπτυξης λογισμικού, αξιοποιώντας το κορυφαίο ανθρώπινο δυναμικό μας; Eιδικά αυτό το τελευταίο αποτελεί εταιρικό -αλλά και προσωπικό- όραμα και θα προσπαθήσω να το υλοποιήσω με όλες μου τις δυνάμεις.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/advertorials/125682/i-bergmann-kord-brabeyetai-gia-tin-prosfora-tis-stis-kainotomes"/>
        <a href="https://www.insider.gr/epiheiriseis/advertorials/125680/me-neo-katastima-sto-peristeri-synehizetai-success-story-toy"/>
        <a href="https://www.insider.gr/epiheiriseis/koinoniki-eythyni/125501/neversettle-perissotero-nero-gia-tin-alexandroypoli"/>
      </related>
    </article>
  </body>
</html>