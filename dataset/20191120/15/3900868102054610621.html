<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562492/syntagmatiki-anathewrisi-ypsiloi-tonoi-gia-tin-eklogi-ptd"/>
    <meta property="og:site_name" content="NOOZ."/>
    <meta property="article:published_time" content="2019-11-20T15:40:00+00:00"/>
    <meta property="og:title" content="Συνταγματική Αναθεώρηση: Υψηλοί τόνοι για την εκλογή ΠτΔ"/>
    <meta property="og:description" content="Η διαδικασία εκλογής του Προέδρου της Δημοκρατίας, επισκιάζει την αντιπαράθεση των γενικών και ειδικών εισηγητών των κομμάτων στη συνεδρίαση της Ολομέλειας, που συζητά τη δεύτερη θεματική ενότητα για την αναθεώρηση του συντάγματος."/>
  </head>
  <body>
    <article>
      <h1>Συνταγματική Αναθεώρηση: Υψηλοί τόνοι για την εκλογή ΠτΔ</h1>
      <address>
        <time datetime="2019-11-20T15:40:00+00:00">20 Nov 2019, 15:40</time>
      </address>
      <p>
        <b>Η διαδικασία εκλογής του Προέδρου της Δημοκρατίας, επισκιάζει την αντιπαράθεση των γενικών και ειδικών εισηγητών των κομμάτων στη συνεδρίαση της Ολομέλειας, που συζητά τη δεύτερη θεματική ενότητα για την αναθεώρηση του συντάγματος.</b>
      </p>
      <p>Στο επίκεντρο της συζήτησης βρίσκονται, επίσης, η συγκρότηση Εξεταστικών Επιτροπών, λαϊκές νομοθετικές πρωτοβουλίες αλλά και δημοψηφίσματα για κύρωση διεθνών συνθηκών και συμβάσεων.</p>
      <p>Όλα τα κόμματα,<b> πλην του ΚΚΕ</b> που διαφωνεί κατηγορηματικά, τάσσονται υπέρ της αποσύνδεσης της εκλογής του <b>Προέδρου της Δημοκρατίας</b> από την <b>πρόωρη διάλυση της βουλής</b>, αλλά διαφωνούν μεταξύ τους ως προς τον τρόπο και τη διαδικασία εκλογής του.</p>
      <p>Η κυβερνητική πλειοψηφία απορρίπτει τη πρόταση του <b>ΣΥΡΙΖΑ</b> για άμεση εκλογή του από το λαό σε περίπτωση άκαρπων κοινοβουλευτικών ψηφοφοριών.</p>
      <p>«Η βουλή δεν μπορεί να είναι αιχμάλωτη από την εκλογή του Προέδρου της Δημοκρατίας. Ήδη έχουμε συμφωνήσει με το ΣΥΡΙΖΑ ότι δεν πρόκειται να υπάρχει διάλυση της βουλής στο μέλλον», τόνισε, ο γενικός εισηγητής της ΝΔ, <b>Κώστας Τζαβάρας</b>.</p>
      <p>Παράλληλα, υπεραμύνθηκε της πρότασης του κόμματος του, χαρακτηρίζοντας την ως την «πιο ρεαλιστική» και απέρριψε την πρόταση της αξιωματικής αντιπολίτευσης για άμεση εκλογή του από το λαό, σημειώνοντας ότι δεν είναι ειλικρινής.</p>
      <p>«Είμαστε υποχρεωμένοι να αναζητήσουμε ένα νέο πρόεδρο της Δημοκρατίας από τη Βουλή, όπως ορίζει το σύνταγμα και αυτό δεσμεύει όλους μας να βρούμε και τον τρόπο εκλογής του», ανέφερε.</p>
      <p>Ο κ. Τζαβάρας, απέδωσε σε «επικοινωνιακούς θορύβους, με στόχο την «εντυπωθηρία» τους ισχυρισμούς του ΣΥΡΙΖΑ ότι, με την συνταγματική πρόβλεψη της σχετικής πλειοψηφίας για την εκλογή του Προέδρου της Δημοκρατίας καταλύεται το σύνταγμα.</p>
      <p>«Πρέπει να εξαντληθούν όλα τα περιθώρια συναινέσεων. Δεν είναι δυνατόν να θεωρήσουμε λύση στο να ξεκινήσει η διαδικασία εκλογής του Προέδρου μέσα σε πολιτικές και κομματικές διαμάχες. Η λύση που προτείνει η ΝΔ είναι πιο ρεαλιστική από τη πρόθεση του ΣΥΡΙΖΑ να αποφασίζει ο λαός», ανέφερε.</p>
      <p>Ο κ. Τζαβάρας σημείωσε ακόμα ότι η δημοκρατική ευαισθησία της πλειοψηφίας φαίνεται στην πρόταση της για το δικαίωμα της μειοψηφίας στο κοινοβουλευτικό έλεγχο με την συγκρότηση Εξεταστικών Επιτροπών.</p>
      <p>«Η ΝΔ προτείνει την εκλογή Προέδρου της Δημοκρατίας ακόμα και με μικρότερη πλειοψηφία από αυτήν που θέλουμε για τις Ανεξάρτητες Αρχές. Λες και εκλέγουμε ΔΕΚΟ», ανέφερε χαρακτηριστικά ο γενικός εισηγητής του ΣΥΡΙΖΑ, <b>Γιώργος Κατρούγκαλος</b>.</p>
      <p>«Αυτός είναι εκφυλισμός της πολιτειακής λειτουργίας της Δημοκρατίας μας. Πρόθεση της κυβερνητικής πλειοψηφίας είναι να εκλέγεται ένας Πρόεδρος της Δημοκρατίας που θα είναι του στενού κομματικού ελέγχου της. Είναι η ίδια προσπάθεια που έγινε για την εγκαθίδρυση του κομματικού κράτους», ανέφερε ο κ. Κατρούγκαλος και συμπλήρωσε:</p>
      <p>«Είναι ζήτημα δημοκρατίας ο σεβασμός του Συντάγματος. Γιατί αν ενισχυθούν οι τάσεις της «αποπολιτικοποίησης του συντάγματος μόνο οι εχθροί της δημοκρατίας θα επιχαίρουν».</p>
      <p>«Το Σύνταγμα επιβάλει διάρκεια συναινέσεων, για αυτό και για την αναθεώρηση πρέπει να μεσολαβούν δύο βουλές».</p>
      <p>Ο κ. Κατρούγκαλος, υπεραμύνθηκε και των υπόλοιπων προτάσεων του κόμματος του για λαϊκές νομοθετικές πρωτοβουλίες και δημοψηφίσματα, τονίζοντας ότι βασίζονται στην κεντρική ιδέα εμβάθυνσης της δημοκρατίας και των δικαιωμάτων και ανάσχεσης του νεοφιλευθερισμού.</p>
      <figure>
        <img src="https://www.nooz.gr/Multimedia/2019/11/5cab8506-dc99-4203-b64e-308206b32d7e.jpg"/>
      </figure>
      <hr/>
      <h3>Τα υπόλοιπα κόμματα</h3>
      <p>Ο γενικός εισηγητής του ΚΙΝΑΛ <b>Ανδρέας Λοβέρδος</b>, κατέθεσε τη πρόταση του κόμματος του για τις αλλαγές στο άρθρο 32 παρ. 4 σύμφωνα με την οποία:</p>
      <p>- Αν στην τρίτη κοινοβουλευτική πλειοψηφία δεν επιτευχθεί η αυξημένη πλειοψηφία των 180 ψήφων να παρατείνεται η θητεία του Προέδρου της Δημοκρατίας για ένα χρόνο και στη συνέχεια να απαιτούνται 160 ψήφοι. Αν και τότε δεν καρποφορήσει, τότε να παρατείνεται η θητεία του προέδρου της Δημοκρατίας μέχρι τις επόμενες εκλογές.</p>
      <p>«Δεν ισχυρίζομαι ότι είναι η καλύτερη. Έχουμε όμως την αγωνία να βρούμε μια ρύθμιση που να δίνει αυξημένη νομιμοποιήσει στο πρόσωπο του Προέδρου της Δημοκρατίας», τόνισε ο κ. Λοβέρδος.</p>
      <p>Παράλληλα, υποστήριξε ότι «η πρόταση της ΝΔ πάσχει από πλευράς δημοκρατικότητας και λογικής», και πρόσθεσε ότι «είναι λάθος να προτείνεται η απλή πλειοψηφία».</p>
      <p>Ο κ. Λοβέρδος απέρριψε και την πρόταση του ΣΥΡΙΖΑ για άμεση εκλογή από το λαό, τονίζοντας ότι θα ήταν καταστροφική γιατί θα επανέφερε τη διαρχία και θα καταργούσε το κοινοβουλευτικό πολίτευμα.</p>
      <p>Απέρριψε επίσης τη πρόταση του ΣΥΡΙΖΑ για δημοψηφίσματα ενώ δήλωσε θετικός σε ότι αφορά τη λαϊκή νομοθετική πρωτοβουλία.</p>
      <p>Ο γενικός εισηγητής του ΚΚΕ <b>Γιάννης Γκιόκας</b>, τάχθηκε κατά της αποσύνδεσης της εκλογής του προέδρου της Δημοκρατίας από τη πρόωρη διάλυση της Βουλής και κατηγόρησε ΝΔ και ΣΥΡΙΖΑ ότι συμπλέουν και έχουν κοινό στόχο τη σταθερή κυβερνησιμότητα.</p>
      <p>«Τώρα βάζουν πιο επιτακτικά αυτό το θέμα. Στόχος τους είναι η εμπέδωση του όρου κυβερνητική σταθερότητα, κυβερνητική πολιτική, σε μια περίοδο που κυοφορούνται σοβαρές εξελίξεις και στην Ελλάδα, και η αντοχή των διατάξεων του συντάγματος σε αυτά που μπορεί να προκύψουν στο μέλλον», ανέφερε ο κ. Γκιόκας και συμπλήρωσε:</p>
      <p>«Δικό μας άγχος είναι να βάλει ο ίδιος ο λαός τη σφραγίδα στις εξελίξεις. Άσχετα με τις διαφοροποιήσεις σας, υπάρχει σύμπτωση στα στοιχεία του πολιτικού κερδοσκοπισμού. Κοινός σκοπός ΝΔ και ΣΥΡΙΖΑ είναι η σταθερή κυβερνησιμότητα χωρίς παρεμβολές που μπορεί να προκληθούν στο μέλλον. Τόσο οι προτάσεις ΝΔ και ΣΥΡΙΖΑ όσο και του ΚΙΝΑΛ πάσχουν δημοκρατικά ενώ οδηγούν σε αδιέξοδο».</p>
      <p>Αρνητικός εμφανίστηκε και στις προτάσεις του ΣΥΡΙΖΑ, για εποικοδομητική πρόταση δυσπιστίας, υποστηρίζοντας ότι, «οδηγεί στη συνταγματοποίηση της κυβερνησιμότητας» και για την καθιέρωση της απλής αναλογικής καθώς όπως είπε, δεν μιλά για ανόθευτη απλή καθώς και για δημοψηφίσματα και λαϊκές νομοθετικές πρωτοβουλίες.</p>
      <p>Ο γενικός εισηγητής της Ελληνικής Λύσης <b>Κώστας Χήτας</b>, έκανε λόγο για «αναθεώρηση που δεν έγινε» και «για μια ευκαιρία που χάθηκε για να αλλάξουμε και να εκσυγχρονίσουμε το σύνταγμα».</p>
      <p>Αναφερόμενος στο άρθρο 32 παρ.4 ο κ. Χήτας κατέθεσε τη πρόταση του κόμματος του που προβλέπει απευθείας εκλογή από το λαό, του Προέδρου της Δημοκρατίας.</p>
      <p>Ο κ. Χήτας επιτέθηκε στα δύο μεγάλα κόμματα κατηγορώντας τα ότι «θέλουν ένα θολό δημοκρατικό τοπίο και αμέτοχους πολίτες και όχι μια θεσμική και οικονομική θωράκιση της κοινωνίας».</p>
      <p>«Αυτή η αναθεώρηση δείχνει να είναι ένα κυνήγι μαγισσών», τόνισε και πρόσθεσε ότι δεν έχουν θέση σε αυτή τη κορυφαία κοινοβουλευτική διαδικασία οι μικροκομματικές σκοπιμότητες.</p>
      <p>«Η μόνη ουσιαστική αλλαγή αν την καταφέρουμε θα είναι η ψήφος των αποδήμων», κατέληξε.</p>
      <p>Από την πλευρά της, η γενική εισηγήτρια του ΜέΡΑ25 <b>Αγγελική Αδαμοπούλου</b> υποστήριξε ότι η κυβέρνηση θέλει να υποβαθμίσει τη συμμετοχή των πολιτών στο δημοκρατικό οικοδόμημα επιβάλλοντας την νεοφιλελεύθερη πολιτική της.</p>
      <p>Η κ. Αδαμοπούλου επεσήμανε ότι, «ο θεσμός του προέδρου της Δημοκρατίας φέρει ένα βαρύ πολιτειακό συμβολισμό καθώς είναι ο εγγυητής την εθνικής ομοψυχίας», και κατέθεσε την εισήγηση του κόμματος της, να εκλέγεται με απόλυτη πλειοψηφία από ένα Διακοινοβουλευτικό όργανο στο οποίο θα συμμετέχουν οι 300 βουλευτές της βουλής μαζί με 600 πολίτες.</p>
      <p>Μίλησε ακόμα για την ανάγκη λελογισμένου εμπλουτισμού του συντάγματος με θεσμούς άμεσης λαϊκής συμμετοχής αλλά και για δημοψηφίσματα που δεν πρέπει να εργαλειοποιούνται.</p>
      <hr/>
      <h3>Τι προτείνουν ΝΔ και ΣΥΡΙΖΑ για το άρθρο 32</h3>
      <p>Ειδικότερα, η πρόταση της <b>ΝΔ</b> προβλέπει ότι:</p>
      <p>«Αν δεν επιτευχθεί ούτε και στην τρίτη ψηφοφορία η αυξημένη πλειοψηφία, η ψηφοφορία επαναλαμβάνεται μέσα σε πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται μία ακόμη φορά, ύστερα από πέντε ημέρες, μεταξύ των δύο προσώπων που πλειοψήφησαν, και θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε τη σχετική πλειοψηφία. Σε περίπτωση ισοψηφίας, θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου, και, σε περίπτωση ισοψηφίας κατά την ψηφοφορία εκείνη, ο πρεσβύτερος στην ηλικία μεταξύ των δύο υποψηφίων».</p>
      <p>Από την πλευρά του, ο <b>ΣΥΡΙΖΑ</b> προτείνει :</p>
      <p>«Αν δεν επιτευχθεί ούτε και στην τρίτη ψηφοφορία η αυξημένη αυτή πλειοψηφία, οι ψηφοφορίες επαναλαμβάνονται ανά μήνα μέχρις ότου επιτευχθεί η πλειοψηφία των τριών πέμπτων ή μέχρι τη συμπλήρωση εξαμήνου από την έναρξη της διαδικασίας εκλογής. Μετά την παρέλευση του εξαμήνου, ο Πρόεδρος της Δημοκρατίας εκλέγεται μεταξύ των δύο προσώπων που πλειοψήφησαν στην τελευταία ψηφοφορία, με άμεση, καθολική και μυστική ψηφοφορία από τους πολίτες που έχουν εκλογικό δικαίωμα, όπως νόμος ορίζει».</p>
    </article>
  </body>
</html>