<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/zaradi-prekupcevanja-z-drogami-kazensko-ovadili-41"/>
    <meta property="og:site_name" content="Primorske novice"/>
    <meta property="article:published_time" content="2019-11-20T15:35:21+00:00"/>
    <meta property="og:title" content="Zaradi prekupčevanja z drogami kazensko ovadili 41-letnega Pivčana"/>
    <meta property="og:description" content="Postojnski policisti so konec septembra na območju Pivke ustavili voznika motornega vozila, ki je vzbudil njihovo pozornost z nezanesljivo vožnjo. Voznik je v postopku kazal simptome, ki so posledica zaužitja drog, zato so ga preizkusili s hitrim testom za prisotnost drog. Ta je pokazal pozitiven rezultat na kokain in opiate."/>
  </head>
  <body>
    <article>
      <h1>Zaradi prekupčevanja z drogami kazensko ovadili 41-letnega Pivčana</h1>
      <address><time datetime="2019-11-20T15:35:21+00:00">20 Nov 2019, 15:35</time> by <a rel="author">Spletno uredništvo</a></address>
      <p>
        <b>Postojnski policisti so konec septembra na območju Pivke ustavili voznika motornega vozila, ki je vzbudil njihovo pozornost z nezanesljivo vožnjo. Voznik je v postopku kazal simptome, ki so posledica zaužitja drog, zato so ga preizkusili s hitrim testom za prisotnost drog. Ta je pokazal pozitiven rezultat na kokain in opiate.</b>
      </p>
      <figure>
        <img src="https://static.primorske.si/foto/highres/gnweb/720545_policija-avto3.jpg"/>
        <figcaption>Foto: Daniel Novakovic/STA</figcaption>
      </figure>
      <p><b>POSTOJNA</b> &gt; Policista sta med postopkom na sopotnikovem prednjem sedežu opazila še stekleničko z metadonom. Z zbiranjem obvestil so ugotovili, da je voznik motornega vozila, ki je vozil pod vplivom psihoaktivnih substanc, metadon kupil od 41-letnega Pivčana, za katerega se je izkazalo, da je njegov redni “dobavitelj”.</p>
      <p>Postojnski policisti so zatem prijeli 41-letnega Pivčana in opravili hišno preiskavo na njegovem domu ter zasegli heroin, kokain, elektronsko tehtnico in tablete helex, ki vsebujejo drogo alprazolam.</p>
      <p>Pivčana so po usmeritvah državnega tožilstva izpustili na prostost, policisti pa so podali kazensko ovadbo zaradi neupravičene proizvodnje in promet s prepovedanimi drogami.</p>
    </article>
  </body>
</html>