<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/ekpliksi-kai-provlimatismos-stin-eok-gia-ti-symfonia-pitino-panathinaikou/2919932/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T15:59:32+00:00"/>
    <meta property="og:title" content="Έκπληξη και… προβληματισμός στην ΕΟΚ για τη συμφωνία Πιτίνο – Παναθηναϊκού!"/>
    <meta property="og:description" content="Στον &quot;ύπνο&quot; φαίνεται να πιάστηκε η ΕΟΚ από τη συμφωνία του Ρικ Πιτίνο με τον Παναθηναϊκό σύμφωνα με κύκλους από την ομοσπονδία και πλέον αυτό μπορεί να δημιουργήσει νέα δεδομένα όσον αφορά την τεχνική ηγεσία της Εθνικής ομάδας."/>
  </head>
  <body>
    <article>
      <h1>Έκπληξη και… προβληματισμός στην ΕΟΚ για τη συμφωνία Πιτίνο – Παναθηναϊκού!</h1>
      <h2>Στον "ύπνο" φαίνεται να πιάστηκε η ΕΟΚ από τη συμφωνία του Ρικ Πιτίνο με τον Παναθηναϊκό σύμφωνα με κύκλους από την ομοσπονδία και πλέον αυτό μπορεί να δημιουργήσει νέα δεδομένα όσον αφορά την τεχνική ηγεσία της Εθνικής ομάδας.</h2>
      <address><time datetime="2019-11-20T15:59:32+00:00">20 Nov 2019, 15:59</time> by <a rel="author">Newsit Newsroom</a></address>
      <p>Έκπληκτοι φαίνεται να έμειναν στην ΕΟΚ με την ξαφνική επιστροφή του Ρικ Πιτίνο στον Παναθηναϊκό λίγες ημέρες αφότου συμφώνησε να αναλάβει την Εθνική ομάδα στο προσεχές Προολυμπιακό τουρνουά.</p>
      <p>Θυμίζουμε πως ο Πιτίνο είχε δηλώσει ξεκάθαρα πως δεν θα προκύψει κανένα πρόβλημα στη συνεργασία του με την Εθνική από οποιαδήποτε ομάδα ενώ σε σχετική ερώτηση είχε απαντήσει “Δεν υπάρχουν αρκετά λεφτά ή δουλειές που δεν θα με άφηναν να δουλέψω για την Εθνική. Όταν δίνω τον λόγο μου δεν είναι δουλειά, αλλά θέμα τιμής. Είναι κάτι που το παίρνω πολύ σοβαρά και θα κρατώ πάντα μέσα μου για όσο ζω”.</p>
      <p>Σύμφωνα με κύκλους της ΕΟΚ η συμφωνία του Πιτίνο με τον Παναθηναϊκό δημιουργεί νέα δεδομένα με τη συνεργασία μεταξύ ομοσπονδίας και Αμερικανού τεχνικού να επανεξετάζεται αν και επίσημη τοποθέτηση δεν υπάρχει ακόμα και ίσως αυτό να συμβεί όταν επισημοποιηθεί η συμφωνία του Πιτίνο με το “τριφύλλι”.</p>
      <p>Η όλη κατάσταση έχει δημιουργηθεί πάντως όχι επειδή υπάρχει κάποιο ασυμβίβαστο της θέσης του ομοσπονδιακού τεχνικού με τη θέση στον πάγκο μιας άλλης ομάδας ταυτόχρονα αλλά λόγω της παραδοσιακής θέσης που έχει η ΕΟΚ πάνω στο ζήτημα. Θυμίζουμε ότι και παλαιότερα έχουν προκύψει αντιδράσεις και συγκεκριμένα όταν ο Παναγιώτης Γιαννάκης ταυτόχρονα με την Εθνική ανέλαβε τον Ολυμπιακό το 2008 αλλά τελικά ο “δράκος” είχε παραμείνει στη θέση του μέχρι να ολοκληρωθεί η παρουσία της “γαλανόλευκης” στους Ολυμπιακούς Αγώνες του Πεκίνο και κατόπιν αποχώρησε για να έρθει ο Γιόνας Καζλάουσκας.o</p>
    </article>
  </body>
</html>