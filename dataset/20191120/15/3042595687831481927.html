<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fikk-sosial-dumping-i-retur/71832574"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T15:31:46+00:00"/>
    <meta property="og:title" content="Fikk sosial dumping i retur"/>
    <meta property="og:description" content="Lokalpolitikere og byråkrater fra Andøy og Sortland reiste begeistret til klippfiskgigant i Portugal. De ville støtte en utbygging på Andenes. I retur fikk de sosial dumping."/>
  </head>
  <body>
    <article>
      <h1>Fikk sosial dumping i retur</h1>
      <h2>Lokalpolitikere og byråkrater fra Andøy og Sortland reiste begeistret til klippfiskgigant i Portugal. De ville støtte en utbygging på Andenes. I retur fikk de sosial dumping.</h2>
      <address><time datetime="2019-11-20T15:31:46+00:00">20 Nov 2019, 15:31</time> by <a rel="author">Einar Haakaas</a></address>
      <p>For noen dager siden omtalte Dagbladet bøtelegging av Andenes Fiskemottak for grove brudd på arbeidsmiljøloven. Arbeidstilsynet mener mottaket opererer med arbeidsøkter på inntil 32 timer, doble arbeidskontrakter, timelønn ned i 60 kroner, null i overtidstillegg og omgåelse av plikten til å betale norsk tarifflønn.</p>
      <p>Det er innleide litauere, som knapt vet hvilket selskap de er ansatt i, som har hatt slike arbeidsforhold på Andenes Fiskemottak. Arbeidstilsynet, som mener saken er svært alvorlig, har varslet bøter.</p>
      <p>Jonny Solsvik (H), nylig avgått ordfører i Andøy kommune, er sjokkert over lovbruddene Dagbladet har beskrevet på Andenes.</p>
      <h3>Vil ikke ha det sånn</h3>
      <p>- Jeg trodde ikke det var slik som Dagbladet beskriver. Vi vil ikke ha det sånn. Dette handler om arbeidere som i perioder er innbyggere i vår kommune. De er våre, sier Solsvik.</p>
      <p>
        <i>- Hva tenker du om at dette har skjedd på din vakt som øverste leder i kommunen?</i>
      </p>
      <p>- Jeg kunne ikke tenkt meg at det var slik. Mulig jeg er naiv. Men dette kan vi ikke leve med. Jeg har samarbeidet aktivt med fiskerinæringen i 30 år. Dette må få konsekvenser. Å drive på en slik måte, går ut over dem som driver seriøst. Dette rammer dobbelt.</p>
      <p>- Hvis det foregår en type virksomhet på fiskebrukene som undergraver norsk lov, må det ryddes opp i forholdene, sier Solsvik til Dagbladet.</p>
      <p>Daglig leder på Andenes fiskemottak, Leif Kvivesen, har tidligere avvist enhver form for ulovlighet ved fiskebruket, men lover nå å rydde opp (de under). Det har ikke lyktes Dagbladet å oppnå kontakt med fiskebrukets hovedeier, portugisiske Rui Costa.</p>
      <h3>På tur til Portugal</h3>
      <p>I 2014 hadde den portugisiske eieren av Andenes Fiskemottak planer om utvidelser. En gruppe kommunale toppolitikere, rådmenn og byråkrater fra Andøy og Sortland kommuner ble invitert til Rui Costas gigantanlegg i Aveiro i Portugal. Jonny Solsvik var med i gruppen på rundt åtte personer.</p>
      <figure>
        <img src="https://dbstatic.no/71832873.jpg?imageId=71832873&amp;width=1024&amp;height=615"/>
        <figcaption><b>HJERTELIG MØTE:</b> Rui Manuel Fernandes da Costa e Sousa (t.v.) ville satse på fiskebruket på Andenes. Derfor dro daværende Andøy-ordfører Jonny Solsvik (H) i 2014 til Portugal for å vise kommunal velvilje. FOTO: PRIVAT Vis mer</figcaption>
      </figure>
      <p>Tidligere næringssjef i Andenes, Bjørnar Sellevold, oppsummerte turen på følgende måte ved innlegg på Facebook:</p>
      <p>«Presidenten (sjef og eier Rui Manuel Fernandes da Costa e Sousa, red.anm) uttalte at det er avgjørende for stor økonomisk satsing på Andenes det gode og ærlige samarbeidet som er etablert med Andøy kommune.»</p>
      <p>Sellevold avslutter Facebook-posten slik:</p>
      <p>«Så blir det opp til oss i kommunen å få tilretteleggingen til slik at utbyggingen går etter planen, og at vi klarer å få til en felles forståelse om at dette samarbeidet blir en suksess dersom vi ser interessante helårlige arbeidsplasser, at fiskerne får godt betalt for fisken, at man må få fisk ilandbragt hele året og at arbeidsplassene og bedriftsutviklingen gir inntekter til kommunen og fast bosetting av arbeiderne i Andøy.»</p>
      <h3>En annen virkelighet</h3>
      <p>Men slik ble det altså ikke. Istedenfor helårlige arbeidsplasser leies det inn sesongarbeidere fra Litauen, år etter år. Og ifølge Arbeidstilsynet står fiskebruket for grove brudd på arbeidsmiljøloven.</p>
      <p>Solsvik bekrefter at kommunen har lagt til rette for utbygging med tilbud om arealer knyttet til utvidelsen som Rui Costa gjennomførte årene etterpå. Andenes Fiskemottak får også bruke en almenningskai som kommunen har bekostet. Større produksjonslokaler ble høytidelig åpnet med den portugisiske ambassadør til Norge og ordføreren i den portugisiske byen Aveiro til stede.</p>
      <p>
        <i>- Burde dere stilt krav til lønns- og arbeidsforhold da dere la forholdene til rette for Andenes Fiskemottak?</i>
      </p>
      <p>- Alt tyder på at vi burde ha stilt krav. Vi må være strengere. Jeg forstår problemene med å rekruttere sesongarbeidere, men dette må skje i ordnede former. Vi legger selvsagt til grunn at de følger norsk lov.</p>
      <h3>Ømtålelig tema</h3>
      <p>Olsvik, som var ordfører i 20 år før han ga seg i høst, forteller at manglende bruk av lokal arbeidskraft lenge har vært et ømtålig tema, også i politikken.</p>
      <p>- Bruker de utenlandske vikarbyråer, legger de ikke igjen skatt i bygda. Det vi hele tiden har ønsket oss, er en helårlig produksjon. Som politikere strever vi med å etablere varige og trygge arbeidsplasser. Noen ser dette som en samfunnsplikt, sier Solsvik.</p>
      <p>Han er tydelig skuffet.</p>
      <p>
        <i>- Hva tenker du om at resultatet kun er noen få helårlige arbeidsplasser. Resten er innleid sesongarbeidskraft fra Litauen?</i>
      </p>
      <p>- Vanskelig å svare på dette. At større planer fra Rui Costas side ikke er realisert, skyldes blant annet manglende utbygging av havnen fra vår side.</p>
      <p>
        <i>- Angrer du på at dere la alt til rette for Rui Costa?</i>
      </p>
      <p>- Nei, jeg angrer ikke. Det var viktig å etablere en konkurranse om oppkjøp av fisk. Men jeg skulle gjerne sett at det var flere lokale arbeidsplasser. Vi hadde et ønske om at Rui Costa skulle bidra til lokal verdiskapning. Jeg er ikke fornøyd hverken med Rui Costa eller andre i så henseende.</p>
      <h3>Vil rydde opp</h3>
      <p>Konfrontert med Solsviks uttalelser, sender daglig leder, Leif Kvivesen, følgende uttalelse på e-post:</p>
      <p>- Vi tar Arbeidstilsynets pålegg på alvor, og etablerer en tett dialog med myndighetene, slik at vi får rettet opp i eventuelle kritikkverdige forhold. Vi ønsker en seriøs bransje, og er glad for at Arbeidstilsynet ser oss i kortene. Nå skal vi bruke tiden på å få alle forhold i orden.</p>
      <p>
        <b>Nærmest store dyp</b>
      </p>
      <p>Utenfor ordførerkontoret i Andøya rådhus henger det et bilde laget av den lokale kunstneren Bent Aune. Bildet forestiller Andenes tettsted slik det kan ha sett ut på 1500-tallet, med fiskebåter, rorbuer og travel aktivitet. Ikke rart. Ingen andre tettsteder i Norge ligger så nært det dype havet, bare noen få kilometer unna kontinentalsokkelen.</p>
      <p>- På 1500-tallet var Andenes det tredje største stedet i Nord-Norge, kommenterer Solsvik stolt.</p>
      <p>- Men, og det er et stort men her. Fiskerne i Nord-Norge var kun råvareleverandører. Det var geistlige i Bergen som styrte oppkjøpene, også her.</p>
      <p>Nå er geistlige i Bergen byttet ut med andre eiere utenfra. Ved Andenes Fiskemottaks anlegg foregår kun sløying og salting av fisk før den blir sendt til Portugal med vogntog for tørking i de portugisiske eierne, selskapet Rui Costas, sitt anlegg der.</p>
      <p>- Ja, det er en utfordring at vi nordpå fortsatt bare er råvareleverandører,</p>
      <p>Daglig leder i Andenes Fiskemottak, Leif Kvivesen, bestrider alle påstander fra Arbeidstilsynet. Det samme gjør det innleide selskapet Skodita. Dagbladet har ikke fått svar fra de portugisiske eierne.</p>
    </article>
  </body>
</html>