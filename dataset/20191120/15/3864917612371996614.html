<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822226-skilne-harcuvanna-olena-zelenska-hoce-zapustiti-onlajnanketuvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:24:00+00:00"/>
    <meta property="og:title" content="Шкільне харчування: Олена Зеленська хоче запустити онлайн-анкетування"/>
    <meta property="og:description" content="Дружина Президента Олена Зеленська має намір провести онлайн-анкетування для школярів та їхніх батьків щодо поліпшення якості харчування у навчальних закладах."/>
  </head>
  <body>
    <article>
      <h1>Шкільне харчування: Олена Зеленська хоче запустити онлайн-анкетування</h1>
      <h2>Дружина Президента Олена Зеленська має намір провести онлайн-анкетування для школярів та їхніх батьків щодо поліпшення якості харчування у навчальних закладах.</h2>
      <address>
        <time datetime="2019-11-20T15:24:00+00:00">20 Nov 2019, 15:24</time>
      </address>
      <p>Як <a href="https://www.president.gov.ua/news/druzhina-prezidenta-obgovorila-zi-shkolyarami-yakist-harchuv-58445">повідомляє пресслужба Президента</a>, ця ідея виникла в першої леді після спілкування із школярами під час Всеукраїнського форуму «Україна зростає разом зі мною».</p>
      <p>«Завдяки нашій розмові у мене виникла ідея запустити онлайн-анкетування для школярів та їхніх батьків, яке допомогло б отримати повну картину та зробити реформу шкільного харчування максимально ефективною», – сказала Зеленська.</p>
      <p>Вона зауважила, що діти харчуються не вдома п’ять днів на тиждень протягом усього навчального року, а це – дев’ять місяців. За словами Зеленської, якщо їжа неякісна й не викликає апетиту, діти фактично залишаються голодними.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2822084-zelenskij-pro-rozvedenna-po-vsij-linii-rozmezuvanna-zaraz-pro-ce-ne-govorimo.html">Зеленський про розведення по всій лінії розмежування: Зараз про це не говоримо</a>
      </blockquote>
      <p>"Не дивно, що головний біль більшості українських батьків – це захворювання шлунка у дітей. Ми вже почали рух із втілення нашої ініціативи. Міністерство охорони здоров’я внесло зміни у застарілі нормативи шкільного харчування. Це перший і дуже важливий крок», – зазначила дружина Президента.</p>
      <p>Як поінформували у пресслужбі, діти звернули увагу першої леді на проблемні моменти шкільного харчування, як-от недоварена або переварена, а часом холодна їжа, можливість придбати шкідливі продукти (чіпси, сухарики, газовані напої тощо) у буфетах безпосередньо у школі чи в кіосках поруч. Також ішлося про випадки антисанітарії, високі ціни на їжу та відсутність їдалень у деяких школах.</p>
      <p>Серед побажань, які попросили врахувати школярі, – можливість вибирати страви, їхня різноманітність, комфортне облаштування буфетів, доступна вартість.</p>
      <p>Олена Зеленська подякувала присутнім дітям за активність та небайдужість.</p>
      <p>«Сьогоднішнє спілкування було вкрай важливим. Адже наша ініціатива насамперед задля дітей і збереження їхнього здоров’я змалку. Тому головне для мене було почути вас. Ідеї та думки, які пролунали, обов’язково будуть враховані. Такі зустрічі планую проводити й надалі, щоб безпосередньо дізнаватися вашу реакцію на нашу роботу», – пообіцяла дружина Президента.</p>
    </article>
  </body>
</html>