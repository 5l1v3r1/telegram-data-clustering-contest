<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%ba%ce%ad%cf%88%ce%b5%ce%b9%cf%82-%ce%b3%ce%b9%ce%b1-%cf%80%ce%b1%cf%81%ce%b1%ce%af%cf%84%ce%b7%cf%83%ce%b7-%ce%b1%cf%80%cf%8c-%cf%84%ce%bf%ce%bd-%ce%bc%ce%ac%ce%b9%ce%ba-%cf%80%ce%bf%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T15:31:46+00:00"/>
    <meta property="og:title" content="Σκέψεις για παραίτηση από τον Μάικ Πομπέο – Βλέψεις για Γερουσία"/>
    <meta property="og:description" content="Ο υπουργός Εξωτερικών των ΗΠΑ, Μάικ Πομπέο, ενημέρωσε μέλη του Ρεπουμπλικανικού Κόμματος ότι τις τελευταίες εβδομάδες σχεδιάζει να παραιτηθεί από τη Διοίκηση του προέδρου των ΗΠΑ, Ντόναλντ Τραμπ, για να διεκδικήσει μια έδρα στη Γερουσία μέσω του Κάνσας στις επόμενες εκλογές, όπως μεταδίδει το περιοδικό Times."/>
  </head>
  <body>
    <article>
      <h1>Σκέψεις για παραίτηση από τον Μάικ Πομπέο – Βλέψεις για Γερουσία</h1>
      <address>
        <time datetime="2019-11-20T15:31:46+00:00">20 Nov 2019, 15:31</time>
      </address>
      <p>
        <b>Ο υπουργός Εξωτερικών των ΗΠΑ, Μάικ Πομπέο, ενημέρωσε μέλη του Ρεπουμπλικανικού Κόμματος ότι τις τελευταίες εβδομάδες σχεδιάζει να παραιτηθεί από τη Διοίκηση του προέδρου των ΗΠΑ, Ντόναλντ Τραμπ, για να διεκδικήσει μια έδρα στη Γερουσία μέσω του Κάνσας στις επόμενες εκλογές, όπως μεταδίδει το περιοδικό Times.</b>
      </p>
      <p>Το σχέδιο του Πομπέο ήταν να παραμείνει στο πόστο του μέχρι την ερχόμενη άνοιξη, δήλωσαν τρεις Ρεπουμπλικανοί στο Time, αλλά η έρευνα εις βάρος του Τραμπ έχει προκαλέσει τριγμούς στις σχέσεις του με τον Αμερικανό πρόεδρο.</p>
      <p>Επομένως τώρα ο Πομπέο αναθεωρεί τις σκέψεις του για το πότε επιθυμεί να παραιτηθεί και αναζητά τρόπους να αποστασιοποιηθεί και να αποχωρήσει όσο το δυνατόν πιο ανώδυνα από το κυβερνητικό σχήμα.</p>
      <h3>Διαψεύσεις για παραίτηση του Πομπέο</h3>
      <p>Δεν υπάρχει κάποια ενημέρωση για το αν ο Πομπέο έχει ενημερώσει τον Τραμπ για τις σκέψεις παραίτησής του. Ο Πομπέο εξάλλου, έχει τονίσει πολλές φορές στο παρελθόν ότι δεν σκοπεύει να διεκδικήσει έδρα στη Γερουσία, χωρίς ωστόσο και να το αποκλείει. Οι συνεργάτες του διαψεύδουν επίσης ότι σχεδιάζει να παραιτηθεί από τη θέση του.</p>
      <p>«Ο Πομπέο εστιάζει μόνο στο να φέρει σε πέρας τους στόχους της εξωτερικής πολιτικής του Τραμπ και να ολοκληρώσει την αποστολή του στο Στέιτ Ντιπάρτμεντ για τον αμερικανικό λαό. Όποιος λέει το αντίθετο κάνει λάθος», δήλωσε άτομο από το περιβάλλον του.</p>
      <p>Από την άλλη, ο Τραμπ και οι στενοί κύκλοι του, κατηγορούν τον Πομπέο για τις μαρτυρίες των υπαλλήλων του Στέιτ Ντιπάρτμεντ στην υπόθεση παραπομπής του Αμερικανού προέδρου και για αδύναμη υποστήριξη προς τον ένοικο του Λευκού Οίκου.</p>
      <p>Το κοντινότερο που βρέθηκε ο Πομπέο στο να επικρίνει δημοσίως τον Τραμπ ήταν τον περασμένο μήνα, όταν παρουσιάστρια του Fox Business, Maria Bartiromo, τον ρώτησε εάν η Διοίκηση έχει μια ευρύτερη στρατηγική που περιλάμβανε την απόσυρση δυνάμεων των ΗΠΑ από τη Συρία. «Η εμπειρία μου με τον Πρόεδρο είναι ότι παίρνει αποφάσεις και ύστερα μελετά τα δεδομένα και αξιολογεί καταστάσεις για το αν θα χρειαστεί μετά να προσαρμόσουμε την πολιτική μας για να επιτύχουμε τους στόχους μας», απάντησε ο Πομπέο.</p>
    </article>
  </body>
</html>