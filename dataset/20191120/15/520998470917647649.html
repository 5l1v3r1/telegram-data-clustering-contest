<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/education/doktor-filosofiyi-biznes-shkoli-universitetu-nord-pobuvala-u-chnu-380592"/>
    <meta property="og:site_name" content="Погляд"/>
    <meta property="article:published_time" content="2019-11-20T15:13:00+00:00"/>
    <meta property="og:title" content="Доктор філософії Бізнес школи Університету Норд побувала у ЧНУ"/>
    <meta property="og:description" content="18-19 листопада 2019 року на економічному факультеті Чернівецького національного університету імені Юрія Федьковича перебувала з робочим візитом Ольга Єрмоленко, доктор філософії Бізнес школи Університету Норд"/>
  </head>
  <body>
    <article>
      <h1>Доктор філософії Бізнес школи Університету Норд побувала у ЧНУ</h1>
      <h2>Візит гостьового лектора до учасників норвезько-українського проекту </h2>
      <address>
        <time datetime="2019-11-20T15:13:00+00:00">20 Nov 2019, 15:13</time>
      </address>
      <p>18-19 листопада 2019 року на економічному факультеті Чернівецького національного університету імені Юрія Федьковича перебувала з робочим візитом Ольга Єрмоленко, доктор філософії Бізнес школи Університету Норд.</p>
      <p>Дводенна програма візиту в Чернівецькому національному університеті розпочалася з вітальної зустрічі з керівництвом навчального закладу. В процесі зустрічі обговорювалися стан та перспективи взаємовідносин з стратегічним норвезьким партнером університету, зокрема реалізація спільних проектів із перепідготовки та соціальної адаптації військовослужбовців та членів їх сімей, імплементації в університеті системи внутрішнього контролю за міжнародними стандартами COSO, проектів студентської мобільності та навчання в Університеті Норд.</p>
      <p>Відбулася також робоча зустріч чернівецької команди проекту «Internal control in the COSO framework: application to the university sector», в рамках якого співробітники економічного факультету Любов Водянка, Людмила Сибірка, Олена Лусте, Софія Кучерівська, Ірина Ткачук, Діана Михайлина, Ірина Роговська-Іщук розробляли та апробували он-лайн курс в системі дистанційного навчання закордонного університету Canvas.</p>
      <figure>
        <img src="https://media.pogliad.ua/news/article/2019/11/20/380592/img-2168.w800.jpg"/>
      </figure>
      <p>А вже ввечері Ольга провела першу лекцію для слухачів курсів перепідготовки військовослужбовців в рамках проекту «Україна-Норвегія» на тему «Норвезько-українське співробітництво в бізнесі, дослідженнях та науці». Слухачі дізналися цікаві факти про Королівство Норвегія та Університет Норд, співробітництво з Україною в сфері бізнесу та освіти, а також почули поради щодо відкриття власної справи. Про це йдеться на офіційному сайті ЧНУ.</p>
      <p>Перед вечірньою лекцією Ольга Єрмоленко вручила офіційні сертифікати економістам-міжнародникам Ніонеллі Сакалош, Тетяні Олійник та фінансисту Денису Кузику, які влітку пройшли бізнес-практику в Бізнес школі Університету Норд.</p>
      <p>Другий день перебування гостьового лектора присвячений темі «Основи проектного менеджменту та його роль в сучасному житті». Розглядалися питання управління проектами, «залізний трикутник» (час, масштаб та гроші), ризики та невпевненості та шляхи управління ними, критерії відбору проектів, а також практичні заняття у вигляді «мозкового штурму», результатом яких є відгуки слухачів про проект та рекомендації для його покращення.</p>
      <p>Насичені інформативні дні та лекції залишили нові знання, досвід та позитивні емоції для всіх учасників навчального процесу – Ольги Єромленко, слухачів курсів перепідготовки та команди економічного факультету, яка вже 5 років реалізує проект в місті Чернівці.</p>
      <figure>
        <img src="https://media.pogliad.ua/news/article/2019/11/20/380592/img-2089.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/education/profesor-gelsinskogo-universitetu-zustrivsya-zi-studentami-ta-vikladachami-chnu-369203"/>
        <a href="https://pogliad.ua/news/chernivtsi/premer-ministr-proviv-zustrich-z-predstavnikami-biznesu-ta-vladi-u-chernivcyah-379291"/>
        <a href="https://pogliad.ua/news/education/u-chnu-dlya-maybutnih-zhurnalistivu-nimeckiy-profesor-prochitav-lekciyu-372391"/>
        <a href="https://pogliad.ua/news/education/profesor-videnskogo-universitetu-prochitae-lekciyi-u-chnu-370125"/>
      </related>
    </article>
  </body>
</html>