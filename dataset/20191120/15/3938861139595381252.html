<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_golih-zhinok-vivodili-na-moroz-z-chogo-pochinavsya-golodomor/939081"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T15:37:00+00:00"/>
    <meta property="og:title" content="Голих жінок виводили на мороз - з чого починався Голодомор"/>
    <meta property="og:description" content="Більшовики розуміли, що доля СРСР залежить від українського хліба. Тому привласнення результатів роботи селянина у них було постійно на порядку денному. З Москви надсилали плани хлібозаготівлі. Виконували їх нелюдськими методами. Про це в інтерв'ю журналу &quot;Країна&quot; розповів історик Володимир ..."/>
  </head>
  <body>
    <article>
      <h1>Голих жінок виводили на мороз - з чого починався Голодомор</h1>
      <address><time datetime="2019-11-20T15:37:00+00:00">20 Nov 2019, 15:37</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939081_w_300.jpg?v=0"/>
        <figcaption>На початку 1930-х років у селян відбирали продукти Фото: holodomormuseum.org.ua</figcaption>
      </figure>
      <p>Більшовики розуміли, що доля СРСР залежить від українського хліба. Тому привласнення результатів роботи селянина у них було постійно на порядку денному. З Москви надсилали плани хлібозаготівлі. Виконували їх нелюдськими методами. Про це в інтерв'ю журналу <a href="https://gazeta.ua/journal">"Країна"</a> розповів історик <b>Володимир Сергійчук.</b></p>
      <p>У таємній ухвалі ЦК КП(б)У 1932-го можна почитати: "Не здавців хліба та інших державних зобов'язань, викликаючи до сільради, наносили тяжкі побої. Роздягали, примушували стояти на колінах, наклеювали на груди плякати з ріжними написами і водили по селу. Голих жінок виводили на мороз та в степ, тримали по кілька днів в холодних ямах, не давали їсти і спати. Били револьверами, руйнували будівлі, хати, печі, розшивали стріхи нездатчиків, організовували сквозняки".</p>
      <p>"Голодомор - геноцид. Про це свідчило те, що правда про нього замовчувалась перед світом. Більшовики створили систему дезінформації. Втягнули до неї письменників Ромена Ролана та Бернарда Шоу, прем'єр-міністра Франції Еріо. Вони бачили спеціально підготовлені об'єкти і потім переконували світ про гарне життя в Україні. Навіть якщо інші країни пропонували якусь допомогу, від неї відмовлялись або не передавали голодуючим. У Німеччині зібрали гроші й передали їх до СРСР. Гітлер здав у фонд допомоги голодуючим німцям України тисячу марок. Їх залишили у Москві", - пояснює дослідник.</p>
      <p>Про геноцид свідчить і те, що на місце вимерлих українців переселяли мешканців Росії та Білорусі. Цим розмивалась суцільність української етнічної території. Вперше це було апробовано у станиці Полтавській на Кубані.</p>
      <p>"Її мешканців на початку 1933 року виселили до Казахстану. Натомість завезли звільнених у запас червоноармійців та ветеранів ГПУ - по 350 з Ленінградського, Білоруського й Московського військових округів, 250 - з Українського і 200 - з Приволзького. Крім них прибували вихідці з російської глибинки. Ця операція планувалася заздалегідь і розроблялася до дрібниць. За тиждень до депортації станиці заступник наркома з військових і морських справ СРСР Михайло Тухачевський підписав таємну директиву, якою передбачався набір "особенно надежных в политическом отношении" для заселення опустілих хат. У ній була примітка "уроженцы Северного Кавказа и Украины вербовке не подлежат", - розказує Володимир Сергійчук.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_skilki-ukrayinciv-vvazhayut-golodomor-genocidom-zyavilos-socopituvannya/938919"/>
      </related>
      <p>В степовій частині України фактично не залишилося жителів, села стояли пустками. Москву хвилювала відсутність робочої сили для обробітку землі. В першу чергу сюди мали привезти вихідців з неукраїнських регіонів. Для переселенців передбачалися всілякі пільги та організовувалося забезпечення. Виділялося 250 похідних кухонь з персоналом. Турбувалися навіть про доставку російськомовних газет. На місцях організовували російські школи. Тому залишки місцевого населення русифікувались. Насамперед це стосувалось південно-східних областей.</p>
      <p>"У 1932-1933 роках відбувалося і духовне знищення українців. У постанові ЦК ВКП(б) і Ради Народних Комісарів СРСР "Про хлібозаготівлі на Україні, Північному Кавказі і в Західній області" від 14 грудня 1932 року згадано про згортання українізації Кубані: "Виселити у найкоротший термін у північні райони СРСР із станиці Полтавської на Північному Кавказі, як найбільш контрреволюційної, всіх жителів, за винятком справді вірних радвладі і не замішаних в саботажі хлібозаготівель колгоспників і одноосібників і заселити цю станицю добросовісними колгоспниками-червоноармійцями. Негайно перевести на Північному Кавказі діловодство радянських і кооперативних органів "українських" районів, а також усі газети і журнали з української мови на російську. Підготувати й до осені перевести викладання в школах на російську мову".</p>
      <p>Подібними розпорядженнями "перекрили кисень" українцям на Далекому Сході, в Казахстані, Сибіру, Поволжі і Центрально-Чорноземній області. Такого комплексу репресивних заходів до жодної іншої нації Москва тоді не застосовувала", - пояснює історик.</p>
      <p>Інтерв'ю з Володимиром Сергійчуком читайте в журналі <a href="https://gazeta.ua/articles/events-journal/_na-misce-vimerlih-ukrayinciv-pereselyali-zhiteliv-rosiyi-ta-bilorusi-tak-rozmivali-ukrayinsku-etnichnu-teritoriyu/938808">"Країна"</a> за 21 листопада 2019-го.</p>
      <blockquote>Протягом 1931–1936 років у СРСР діяла організація Торгсин. Спочатку вона займалась торговлею з іноземцями. Згодом у Торгсині почали вимінювати товари на дорогоцінності у звичайних людей. У часи Голодомору в Україні 1932–1933 років люди <a href="https://gazeta.ua/articles/history/_rozkopuvali-mogili-znimali-persni-i-hrestiki-virivali-zoloti-zubi-istorik-pro-golodomor/938884">були змушені здавати до Торгсинів дорогоцінності, щоб отримати продукти</a>.<br/>У спогадах старожилів та працях істориків можна прочитати, що під час Голодомору люди несли цінні речі до "Торгсинів". Там обмінювали їх на харчі. Коли і з якою метою виникли ці заклади?<br/>Назва "Торгсин" походить від "Всесоюзное объединение по торговле с иностранцами", - розповів Gazeta.ua історик Микола Горох. - Його історія починається у липні 1930-го у Москві. Радянському союзу критично не вистачало іноземної валюти та дорогоцінних металів для купівлі за кордоном сучасних технологій. Золотий запас Російської імперії та церковні коштовності швидко вичерпали себе. До того ж, у світі починається Велика депресія - економічна криза. На основні експортні товари - ліс, нафта і зерно починають падати ціни. Вирішують брати ресурси із середини країни. Державне політичне управління береться вишукувати коштовності у населення. Але просто вилучити їх виходить не завжди. Конфісковують лише цінності, які мають мистецьке значення.</blockquote>
    </article>
  </body>
</html>