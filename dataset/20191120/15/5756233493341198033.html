<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622544/%D8%A7%D9%81%D8%B2%D8%A7%DB%8C%D8%B4-%DA%A9%D8%B1%D8%A7%DB%8C%D9%87-%D9%88%D8%A7%D9%86%D8%AA%E2%80%8C%D8%A8%D8%A7%D8%B1%D9%87%D8%A7-%D9%82%DB%8C%D9%85%D8%AA-%D9%85%DB%8C%D9%88%D9%87-%D8%B1%D8%A7-%D8%A8%D8%A7%D9%84%D8%A7-%D8%A8%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T15:32:00+00:00"/>
    <meta property="og:title" content="افزایش کرایه وانت‌بارها، قیمت میوه را بالا برد"/>
    <meta property="og:description" content="وانت‌بارها بدون هیچ دستورالعمل و بخشنامه‌ای، کرایه حمل بار را به بهانه سهمیه بندی بنزین ۸۰ تا ۱۲۰ هزار تومان بالا برده‌اند؛ این مساله، قیمت تمام شده میوه و صیفی برای میوه‌فروشان افزایش داده و موجب شده آنها نیز نرخ‌های خود را تغییر دهند."/>
  </head>
  <body>
    <article>
      <h1>افزایش کرایه وانت‌بارها، قیمت میوه را بالا برد</h1>
      <address>
        <time datetime="2019-11-20T15:32:00+00:00">20 Nov 2019, 15:32</time>
      </address>
      <p>
        <i>وانت‌بارها بدون هیچ دستورالعمل و بخشنامه‌ای، کرایه حمل بار را به بهانه سهمیه بندی بنزین ۸۰ تا ۱۲۰ هزار تومان بالا برده‌اند؛ این مساله، قیمت تمام شده میوه و صیفی برای میوه‌فروشان افزایش داده و موجب شده آنها نیز نرخ‌های خود را تغییر دهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با وجود اینکه شروع فصل سرما خود موجب کاهش تولیدات تازه خوری میوه، سبزی و صیفی نسبت به فصول گرم سال می‌شود، اما عواملی همچون افزایش کرایه حمل و نقل بار از شهرهای مختلف کشور به میدان مرکزی میوه و تره بار تهران باعث افزایش بین ۳۰ تا ۵۰ درصدی برخی اقلام میوه و صیفی شده است.</p>
      <p>مشاهدات میدانی خبرنگار ایرنا نشان می‌دهد: قیمت هر کیلوگرم گوجه فرنگی رسمی در بازار بین ۱۱ هزار و ۵۰۰ تا ۱۳ هزار و ۵۰۰ تومان، گوجه فرنگی گلخانه‌ای ۱۵ هزار تومان، پیاز قرمز هفت هزار و ۵۰۰ تومان، سیب زمینی ۵ هزار تومان، هویج ۴ هزار تومان، موز ۱۲ هزار و ۹۰۰ تومان، سیب زرد ۱۱ هزار تومان، سیب قرمز بین ۷ هزار و ۸۰۰ تا ۱۰ هزار تومان، نارنگی بین پنج هزار و ۶۰۰ تا ۱۰ هزار تومان، پرتقال تامسون بین ۶ هزار و ۷۵۰ تومان تا ۱۰ هزار تومان، سیب فرانسه ۱۰ هزار تومان، انار بین هفت هزار و ۵۰۰ تا ۱۱ هزار تومان، لیموشیرین هفت هزار و ۹۰۰ تا ۱۰ هزار تومان، خیار بین ۶ هزار و ۵۰۰ تا هفت هزار و ۶۰۰ تومان، لیموترش سنگی ۹ هزار و ۸۰۰ تومان است.</p>
      <figure>
        <img src="https://aftabnews.ir/files/fa/news/1398/8/29/361643_500.jpg"/>
      </figure>
      <p>یکی از فروشندگان بازارچه‌ای در حافظ تهران می‌گوید: اکنون نرخ حمل و نقل بار از میدان مرکزی میوه و تره بار تا واحد صنفی برای وانت از ۶۰ هزار تومان به ۱۰۰ هزار تومان و نیسان از ۱۳۰ هزار تومان به ۱۸۰ هزار تومان تغییر یافته است که همین امر خود در افزایش نرخ عرضه میوه، سبزی و صیفی تاثیرگذار است.</p>
      <p>این فروشنده می‌گوید: در دو تا سه روز اخیر نرخ هر کیلوگرم هویج از دو هزار و ۵۰۰ تا سه هزار تومان به چهار هزار تومان، پیاز قرمز از پنج هزار و ۵۰۰ تومان به هفت هزار و ۵۰۰ تومان تغییر یافته است.</p>
      <p>به گفته وی، هر واحد صنفی می تواند روی هر کیلوگرم میوه، سبزی و صیفی بین ۲۰ تا ۳۰ درصد سود دریافت کند اما افزایش قیمت محصولات در حدی است که ما برای حفظ مشتریان خود ناچاریم تا جای ممکن سود مغازه را کاهش بدهیم.</p>
      <p>یکی از فروشندگان میدان میوه و تره بار شهرداری تهران علت کاهش گوجه فرنگی و پیاز قرمز در بازار صادرات به کشورهای عراق و افغانستان دانست و گفت: امروز گوجه فرنگی را در میدان مرکزی 9 هزار و ۸۰۰ تومان خریداری کردیم و اکنون ۱۰ هزار و ۲۰۰ تومان به فروش می رسانیم درحالی که حداقل باید این محصول با قیمت ۱۱ هزارو ۵۰۰ تومان به فروش برسد.</p>
      <p>وی اضافه کرد: امروز قیمت هرکیلوگرم پیاز قرمز در میدان مرکزی بین ۴۸۰۰ تا ۵۰۰۰ بود در حالی که ما طبق تعرفه‌گذاری میدان میوه و تره بار شهرداری این محصول را به نرخ سه هزارو ۸۰۰ تومان به فروش می رسانیم.</p>
      <p>به گفته وی، امروز هر کیلو هویج در میدان مرکزی دو هزار و ۵۰۰ تومان، سیب زمینی سه هزار و ۷۰۰ تومان بود که ما هویج را با نرخ سه هزار و ۷۰۰ تومان و سیب زمینی را با نرخ سه هزار و ۹۸۰ تومان می فروشیم.</p>
      <p>این فروشنده میوه با بیان اینکه نرخ هر کیلو گوجه گیلاسی ۴۰ هزار تومان شده است گفت: پیش از این نرخ هر کیلو گوجه گیلاسی فله‌ای ۶ هزار تومان می‌خریدیم هشت هزار تومان فله‌ای و ۱۰ هزار تومان بسته بندی به فروش می رساندیم.</p>
      <p>وی می‌گوید اکنون به دلیل گرانی بار نمی توانیم برخی اقلام را به بازار بیاوریم زیرا مردم آنها را نمی خرند.</p>
      <p>یکی دیگر از فروشندگان میوه، سبزی و صیفی در پل چوبی می گوید: طی دو تا سه روز اخیر نرخ وانت و نیسان تا ۳۰۰ هزارتومان رفته بود که اکنون به ۱۸۰ تا ۲۲۰ هزارتومان رسیده است.</p>
      <p>وی اظهارداشت: با گرانی بنزین و افزایش حمل و نقل دیگر برخی اقلام صیفی از جمله گوجه فرنگی ، شلغم، گل کلم، لبو و کاهو را برای فروش نمی اوریم زیرا پیش از این هر کیلو شلغم را ۱۰۰۰ تومان می فروختیم اما اکنون ۱۵۰۰ تومان همین محصول را نمی توانیم در میدان مرکزی خریداری کنیم زیرا رانندگان نیسان و وانت می گویند که هر لیتر بنزین ۳۰۰۰ تومان است ما چگونه بار را با قیمت یک هزار تومان جابجا کنیم.</p>
      <p>وی با بیان اینکه از شهرستان ها بار کمی وارد تهران می شود می گوید: با وجود اینکه کسبه نیز از سود خود گذشته اند اما همچنان قیمت میوه و صیفی به حدی افزایش یافته است که مشتریان توان خرید چندانی ندارند.</p>
      <p>وی ادامه داد: پیش از این سه چرخه های میدان مرکزی میوه و تره بار بابت حمل هر کیلو بار ۷۰ تومان دریافت می کردند اما اکنون با حمل هر کیلو بار با ۲۰۰ تومان نیز راضی نمی شوند.</p>
      <p>در این میان یکی از مصرف کنندگان می گویند: اکنون شاهد افزایش بالای قیمت میوه و صیفی در بازار هستیم؛ سبد میوه خانواده ما کوچک شده است تا جایی که دیگر توان خرید برخی اقلام میوه از جمله انار، موز، کیوی را نداریم.</p>
      <p>وی اضافه کرد: ادامه این روند می تواند موجب حذف میوه از سبد برخی خانوارهای ایرانی شود.</p>
      <p>افزایش نرخ میوه از محل تغییر قیمت بنزین حدود نیم دهم درصد است</p>
      <p>«اسدالله کارگر» رئیس اتحادیه میدان مرکزی میوه و تره بار تهران د رگفت و گو با خبرنگار ایرنا گفت: با وجود اینکه تمامی اعضای ما از سوخت بنزین استفاده می کنند اما اجازه افزایش قیمت اقلام میوه، سبزی و صیفی را ندارند.</p>
      <p>وی اظهار داشت: البته ما منکر افزایش قیمت بنزین روی هزینه های حمل و نقل نیستیم اما این افزایش در حد نیم تا یک دهم درصد است و تاثیر چندانی در نرخ بار نخواهد داشت.</p>
      <p>وی تصریح کرد: اما در بحث کلی فروشی و عمده فروشی عمده مصرفشان سوخت گازوئیل است و شاید فقط ۲۰ درصد از سوخت بنزین بهره ببرند.</p>
      <p>وی برای جلوگیری از تخلف و گران فروشی میوه، سبزی و صیفی گفت: به اتاق بازرگانی ایران پیشنهاد داده ایم که سهمیه سوخت یا تسهیلاتی را برای اعضای ما در نظر بگیرند که این امر بهانه ای برای افزایش قیمت ها و گران فروشی محصولات نشود.</p>
    </article>
  </body>
</html>