<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health/_spalahu-virusu-koksaki-v-odesi-ne-fiksuyut-ale-shkoli-zakrili-na-karantin/939080"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T15:59:00+00:00"/>
    <meta property="og:title" content="Спалаху вірусу Коксакі в Одесі не фіксують, але школи закрили на карантин"/>
    <meta property="og:description" content="У школах Одеси вісім класів закрили на карантин через вірусні захворювання. Є повідомлення про випадки вірусу Коксакі. Про це повідомила директор Департаменту освіти і науки Одеської міської ради Олена Буйневич. Чиновниця закликала батьків не пускати дітей до школи, якщо вони мають ..."/>
  </head>
  <body>
    <article>
      <h1>Спалаху вірусу Коксакі в Одесі не фіксують, але школи закрили на карантин</h1>
      <address><time datetime="2019-11-20T15:59:00+00:00">20 Nov 2019, 15:59</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939080_w_300.jpg?v=0"/>
        <figcaption>Для вірусу Коксаки характерним симптомом є висипання на долонях, ступнях та навколо рота. Фото: vesti.ua</figcaption>
      </figure>
      <p>У школах Одеси вісім класів закрили на карантин через вірусні захворювання. Є повідомлення про випадки вірусу Коксакі.</p>
      <p>Про це повідомила директор Департаменту освіти і науки Одеської міської ради <b>Олена Буйневич</b>.</p>
      <p>Чиновниця закликала батьків не пускати дітей до школи, якщо вони мають хоч найменші ознаки захворювання. В таких випадках вчителі та медичні працівники будуть змушені забирати дітей з уроків та ізолювати в медпунктах. Батьків викликатимуть з роботи, щоб забрали хворих дітей додому.</p>
      <p>Причина в тому, що що учні шкіл масово хворіють на вірусні захворювання.</p>
      <p>"Вісім класів одеських шкіл закриті на карантин. Більш ніж 30 відсотків їх учнів хворіють на гострі респіраторні захворювання. Серед них є не лише випадки простудних захворювань, але й вірусу Коксакі", - розповіла Олена Валеріївна на прес-концеренції 18 листопада.</p>
      <p>За її словами, вірусу Коксакі боятися не варто - ця хвороба розповсюджена в Одесі серед вихованців дитячих садочків та учнів шкіл, як вітрянка. Симптоми повторюють всі вірусні захворювання. Єдина відмінність: у хворих на вірус Коксакі спостерігаються висипи на долонях рук.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/health/_ukrayinciv-poperedili-pro-nebezpechnu-infekciyu/906618"/>
      </related>
      <p>15 листопада вона на власній сторінці у Facebook <a href="https://www.facebook.com/photo.php?fbid=1174217069447228&amp;set=a.390526524482957&amp;type=3&amp;eid=ARCAHvwZ38mZeEdmvRFJms3UI0KzpEEhOvD-mnDPCF9DuCI-chrVFUlgRuOcbsSXbOumguwVfdbx9O71">опублікувала допис</a>, в якому пояснила що мова йде про вісім класів Одеської загальноосвітньої школи №63. А вірус Коксакі не має підтверджень, про нього говорять лише батьки дітей, які захворіли.</p>
      <p>Про те, що спалаху згаданого вірусу в школі №63 немає, повідомили <a href="https://gazeta.ua/">Gazeta.ua</a> в Одеському обласному лабораторному центрі МОЗ України.</p>
      <p>"Вірус Коксакі відносять до ентеровірусів. У школі зареєстровані три випадки з попереднім діагнозом "ентеровірусна інфекція".Попередній діагноз підтвердять або спростують після результатів лабораторних досліджень. Спалаху вірусу Коксакі немає. Діти хворіють на простуду. Інших випадків ентеровірусу не реєстрували, - прокоментувала сьогодні епідемічну ситуацію лікар-епідеміолог Одеського обласного лабораторного центру <b>Олена Пещанська.</b></p>
      <p>У самій школі №63 нам телефоном повідомили, що карантин тривав 10 днів і завершується цього тижня.</p>
      <figure>
        <iframe src="https://www.youtube.com/embed/bb95Z9LfjMY" width="590" height="332" data-service="Youtube" scrolling="no"/>
      </figure>
      <blockquote>В Україні почастішали випадки зараження вірусом Коксакі. Переважно його привозять відпочиваючі з Туреччини. Він є дуже заразним і легко передається від людини до людини, тому <a href="https://gazeta.ua/articles/health/_ak-likuvati-pershi-proyavi-virusu-koksaki/790377">в небезпеці є кожен українець</a>. Лікар розповіла, як вберегтися від вірусу.</blockquote>
    </article>
  </body>
</html>