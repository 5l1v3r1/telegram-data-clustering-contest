<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919320/%D8%B1%D8%B3%D8%A7%D9%84%D8%AA-%D8%B1%D8%B3%D8%A7%D9%86%D9%87-%D9%87%D8%A7-%D9%85%D8%B9%D8%B1%D9%81%DB%8C-%D8%AD%D9%85%D8%A7%D8%B3%D9%87-%D8%A8%D8%B2%D8%B1%DA%AF-%D8%A7%D8%B1%D8%A8%D8%B9%DB%8C%D9%86-%D8%A8%D9%87-%D8%AF%D9%86%DB%8C%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T15:44:29+00:00"/>
    <meta property="og:title" content="رسالت رسانه‌ها معرفی حماسه بزرگ اربعین به دنیا است"/>
    <meta property="og:description" content="ایسنا/کرمانشاه معاون سیاسی، امنیتی و اجتماعی استانداری کرمانشاه گفت: این رسالت عظیم رسانه‌ها است که بتوانند این حماسه بزرگ را به خوبی به دنیا معرفی کنند."/>
  </head>
  <body>
    <article>
      <h6 class="kicker">معاون استانداری کرمانشاه:</h6>
      <h1>رسالت رسانه‌ها معرفی حماسه بزرگ اربعین به دنیا است</h1>
      <address>
        <time datetime="2019-11-20T15:44:29+00:00">20 Nov 2019, 15:44</time>
      </address>
      <p>ایسنا/کرمانشاه معاون سیاسی، امنیتی و اجتماعی استانداری کرمانشاه گفت: این رسالت عظیم رسانه‌ها است که بتوانند این حماسه بزرگ را به خوبی به دنیا معرفی کنند.</p>
      <p> محمدابراهیم الهی‌تبار در آیین بیستمین سالگرد تاسیس خبرگزاری دانشجویان ایران(ایسنا) و تجلیل از خبرنگاران ایسنا در استانهای ایلام، خوزستان و کرمانشاه به جهت پوشش مناسب اخبار اربعین، از ایسنا به عنوان یک رسانه با عرق دینی و اعتقادی یاد کرد و افزود: کسب رتبه برتر در پوشش اخبار اربعین به خوبی گویای عرق دینی و اعتقادی خبرنگاران این خبرگزاری است که در تولید آثار آنها تبلور یافته است.</p>
      <p>وی از راهپیمایی اربعین به عنوان یکی حماسه بزرگ دینی و مذهبی یاد کرد و افزود: این رسالت عظیم رسانه‌ها است که بتوانند این حماسه بزرگ را به خوبی به دنیا معرفی کنند.</p>
      <p>وی افزود: قطعا نقش رسانه ها در جهانی کردن راهپیمایی اربعین غیرقابل انکار است و همواره قدردان زحمات خبرنگارانی هستیم که در این مسیر گام برمی‌دارند.</p>
      <p>الهی تبار در ادامه با اشاره به بازگشایی مرز خسروی بعد از چندین سال بسته بودن این مرز گفت: امسال مرز خسروی برای اولین بار توانست در کنار سه مرز دیگر کشور میزبان زوار اربعین باشد.</p>
      <p>معاون سیاسی، امنیتی و اجتماعی استانداری کرمانشاه با اشاره به تردد بیش از سه میلیون زائر از استان کرمانشاه در اربعین امسال گفت: علاوه بر عبور زائران از مرز خسروی، زواری نیز که از مرز مهران تردد می‌کنند نیز از محورهای استان کرمانشاه عبور می‌کنند و مدیریت این حجم عظیم تردد کار دشواری است.</p>
      <p>الهی تبار تصریح کرد: اربعین امسال به لحاظ کمی و کیفی بسیار متفاوت از سالهای گذشته بود، به طوری که تعداد زوار از نزدیک دو میلیون نفر به 3.7 میلیون نفر رسید.</p>
      <p>معاون سیاسی، امنیتی و اجتماعی استانداری کرمانشاه در ادامه به حوادث چند روز اخیر در پی اصلاح قیمت بنزین اشاره کرد و افزود: متاسفانه بعد از انتشار این اخبار شاهد بودیم که برخی اشرار با آسیب به اموال مردم سعی در مشوش کردن فضای جامعه داشتند، اما با تدبیر هوشمندانه مقام معظم رهبری این قائله ختم به خیر شد و اشرار و دشمنان این نظام مایوس شدند.</p>
      <p>الهی تبار تصریح کرد: رهبری با سخنان هوشمندانه خود تکلیف همه را مشخص کردند و شفاف اعلام کردند که این تصمیمی است که در جلسه سران قوا گرفته شده و حاکمیت نیز بر اساس قانون از این تصمیم حمایت می‌کند.</p>
      <p>این مسئول افزود: رهبری همچنین با تاکید بر کنترل قیمت‌ها، فرمودند افرادی که بعضا از محل این اصلاح قیمت دچار مشکل می‌شوند باید مشکلاتشان رفع شود و این امر بر عهده دستگاه‌های اجرایی است.</p>
      <p>وی افزود: در این بین رسانه‌ها می‌توانند باتبیین این موضوع و ضرورت اجرای آن، شفاف سازی در خصوص این مسئله داشته و فضای جامعه را آرام کنند.</p>
      <p>وی از برگزاری مراسم راهپیمایی در راستای محکومیت اغتشاشات اخیر در روز یکشنبه (3 آذر) در کرمانشاه خبر داد.</p>
      <p>انتهای پیام</p>
    </article>
  </body>
</html>