<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/her-5-kisiden-1i-koah-1389667"/>
    <meta property="og:site_name" content="Karar.com"/>
    <meta property="article:published_time" content="2019-11-20T15:16:00+00:00"/>
    <meta property="og:title" content="Her 5 kişiden 1’i KOAH"/>
    <meta property="og:description" content="Prof. Dr. Osman Nuri Hatipoğlu, KOAH hastalığı ile ilgili çarpıcı ve bir o kadar da ürkütücü rakamları açıkladı. Hatipoğlu, dünya genelinde en öldürücü hastalık sıralamasında 3. ve tüm ölümlerin yüzde 5.5’ine sorumlu olan KOAH ile mücadelede sigara ve benzeri tütün kullanımının tamamen sona erdirilmesi gerekildiğini vurguladı."/>
  </head>
  <body>
    <article>
      <h1>Her 5 kişiden 1’i KOAH</h1>
      <address>
        <time datetime="2019-11-20T15:16:00+00:00">20 Nov 2019, 15:16</time>
      </address>
      <p>
        <b>Prof. Dr. Osman Nuri Hatipoğlu, KOAH hastalığı ile ilgili çarpıcı ve bir o kadar da ürkütücü rakamları açıkladı. Hatipoğlu, dünya genelinde en öldürücü hastalık sıralamasında 3. ve tüm ölümlerin yüzde 5.5’ine sorumlu olan KOAH ile mücadelede sigara ve benzeri tütün kullanımının tamamen sona erdirilmesi gerekildiğini vurguladı.</b>
      </p>
      <p>Trakya Üniversitesi Tıp Fakültesi Göğüs Hastalıkları Ana Bilim Dalı Başkanı ve Türk Toraks Derneği Trakya Şube Başkanı Prof. Dr. Osman Nuri Hatipoğlu ve Şube Sekreteri Dr. Öğr. Üyesi Bilkay Serez, Dünya KOAH G"ünü dolayısıyla açıklamalarda bulundu.</p>
      <p>Prof. Dr. Osman Nuri Hatipoğlu, “KOAH, tüm dünyada önemli bir halk sağlığı sorunu olmasına karşın, kamuoyu tarafından yeterince bilinmeyen bir hastalıktır. KOAH’ın görülme sıklığı 40 yaş üstü yetişkinlerde yüzde 15-20’dir. Bir diğer deyişle toplumumuzda 40 yaş üstü her 5 kişiden birinde KOAH vardır. Oysa 10 KOAH hastasının sadece biri doktora başvurmuş ve doğru tanı alabilmiştir. Bu durumda ülkemizde bulunan 3-5 milyona yakın KOAH’lı hastanın sadece 300-500 bini kendisinde hastalık olduğunu bilmektedir” dedi.</p>
      <p><b>TÜM DÜNYADA 3. ÖLÜM NEDENİ</b><br/><br/>Prof. Dr. Hatipoğlu, “Küresel Hastalık Yükü Çalışması verilerine göre KOAH yılda 2.9 milyon ölüme neden olmaktadır. Günümüzde tüm dünyada 3. ölüm nedeni haline gelen KOAH, tüm ölümlerin de yüzde 5.5’inden sorumludur. Türkiye’de solunum sistemi hastalıkları en sık görülen 3. ölüm nedenidir ve bu ölümlerin yüzde 61.5’i KOAH nedeniyledir. Toplumun KOAH konusunda yeterli bilgiye sahip olmaması, hastalığın erken tanısını ve etkin tedavisini güçleştirmektedir” ifadelerini kullandı.</p>
      <p><b>HASTANIN YAPMASI GEREKEN İLK İŞ SİGARAYI BIRAKMAK</b><br/><br/>Hatipoğlu, “KOAH ilerleyici bir hastalık olmasına karşı önlenebilir ve tedavi edilebilir bir hastalıktır. KOAH’lı bir hastanın yapması gereken ilk iş sigarayı bırakmak amacıyla hekime başvurmasıdır. Sigara bağımlılığı tedavi edilebilen bir hastalıktır. Bunun dışında, diğer zararlı toz ve dumandan uzak durulması, grip ve zatürre aşılarının yapılması ve nefes yoluyla alınan ilaç tedavisinin yanı sıra fiziksel aktivitenin önerilmesi ve uygulanmasının sağlanması; hem hastalık gelişimi, hem hastalığın ilerlemesi ve kötü sonuçlarının önlenmesinde önemli bir adımdır” dedi.</p>
      <p>
        <b>EDİRNE/İHA</b>
      </p>
    </article>
  </body>
</html>