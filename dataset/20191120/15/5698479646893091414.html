<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/american-medical-association-call-for-total-ban-all-e-cigarette"/>
    <meta property="og:site_name" content="euronews"/>
    <meta property="article:published_time" content="2019-11-20T15:00:05+00:00"/>
    <meta property="og:title" content="موسسه بهداشت ایالات متحده آمریکا: سیگار الکترونیکی فورا ممنوع شود"/>
    <meta property="og:description" content="در ماه‌های اخیر هم در ایالات متحده و هم در اروپا مواردی از التهاب شدید ریوی در میان مصرف کنندگان این نوع سیگار مشاهده و گزارش شده است."/>
  </head>
  <body>
    <article>
      <h1>موسسه بهداشت ایالات متحده آمریکا: سیگار الکترونیکی فورا ممنوع شود</h1>
      <address><time datetime="2019-11-20T15:00:05+00:00">20 Nov 2019, 15:00</time> by <a rel="author">یورونیوز فارسی </a></address>
      <p>موسسه بهداشت ایالات متحده آمریکا روز سه‌شنبه با انتشار بیانیه‌ای خواستار فوری تمام انواع سیگارهای الکترونیکی شد.</p>
      <p>این تصمیم در جریان یک جلسه سیاست‌گذاری این نهاد معتبر در سان دیاگو اتخاذ شد. مدیران موسسه بهداشت آمریکا (AMA) می‌گویند هدف آن‌ها وضع یک قانون در ایالات‌ها و همچنین در سطح فدرال است. با این حال این اطمینان وجود دارد که گردانندگان صنعت سیگارهای الکترویکی، با چنین تصمیمی مقابله کنند.</p>
      <p>مهم‌ترین دلیل تلاش برای ممنوعیت کامل سیگار الکترونیکی، خطر دسترسی آسان نوجوانان به این محصول است. بیشتر مایع‌های سیگار‌های الکترونیکی حاوی نیکوتین هستند و امکان اعتیاد به آن‌ها، به‌ویژه برای نوجوانانی که سراغ سیگارهای معمولی نمی‌روند، وجود دارد.</p>
      <p>مورد دیگر، گزارش‌های اخیر پزشکان از بیماری‌های ریوی افرادی است که سیگار الکترونیک می‌کشند. در ماه‌های اخیر هم در ایالات متحده و هم در اروپا مواردی از التهاب شدید ریوی در میان مصرف کنندگان این نوع سیگار مشاهده و گزارش شده است. با این حال شماری از پزشکان هم می‌گویند که این موارد در میان افرادی مشاهده شده که مشتری یک نوع از مایع موسوم به THC بوده اند که به جای نیکوتین، حاوی مقادیری ماریجوانا است.</p>
      <p>موسسه بهداشت ایالات متحده پیش از این خواستار ممنوعیت مایع‌های طعم‌دار و حاوی افزودنی شده بود.</p>
      <p>به گزارش آسوشیتدپرس، با وجود تلاش‌های پیگیر موسسه بهداشت ایالات متحده، به نظر می‌رسد که مطالبات این نهاد درمانی شانس کمی برای موفقیت داشته باشد.</p>
      <p>جورج کلونی، ستاره سینمای جهان که یکی از هواداران استفاده از سیگارهای الکترونیکی است در واکنش به تلاش‌ها برای محدود کردن این محصول گفت: «مرکز کنترل و پیشگیری از بیماری‌ها، مشخص کرده است که مشکل، نه نیکوتین‌هایی است که در مغازه‌ها به فروش می‌رسد، بلکه مساله THC است که خرده فروشان مواد مخدر به قربانیان داده اند.»</p>
      <p>تحقیقات علمی نشان می‌دهند که استفاده از سیگارهای الکترونیکی، به دلیل آنکه سوختنی در کار نیست، مواد سمی کم‌تر خلق می‌کنند و دست‌کم ۷۰ درصد از سیگارهای معمولی برای سلامت کم‌خطرتر است. با این حال، استفاده از این نوع سیگارها، به هیچ وجه به نوجوانان و افرادی که سیگاری نیستند، توصیه نمی‌شود.</p>
    </article>
  </body>
</html>