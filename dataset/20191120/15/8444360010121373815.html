<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/dytiki-ellada/patra-to-adieksodo-mias-apolymenis-pos-eftase-na-skeftetai-tin-aytoktonia/2919939/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T15:58:56+00:00"/>
    <meta property="og:title" content="Πάτρα: Το αδιέξοδο μιας απολυμένης – Πώς έφτασε να σκέφτεται την αυτοκτονία"/>
    <meta property="og:description" content="Νέα στοιχεία για τη γυναίκα από την Πάτρα που απολύθηκε από επιχείρηση στην οποία εργαζόταν εδώ και τουλάχιστον δέκα χρόνια φέρνει στο φως το newsit.gr."/>
  </head>
  <body>
    <article>
      <h1>Πάτρα: Το αδιέξοδο μιας απολυμένης – Πώς έφτασε να σκέφτεται την αυτοκτονία</h1>
      <h2>Νέα στοιχεία για τη γυναίκα από την Πάτρα που απολύθηκε από επιχείρηση στην οποία εργαζόταν εδώ και τουλάχιστον δέκα χρόνια φέρνει στο φως το newsit.gr.</h2>
      <address><time datetime="2019-11-20T15:58:56+00:00">20 Nov 2019, 15:58</time> by <a rel="author">Newsit Newsroom</a></address>
      <p>Σύμφωνα με το μέλος του Εργατικού Κέντρου Πάτρας, Βασίλη Παπασημακόπουλο, η εν λόγω επιχείρηση απασχολεί περίπου 25 άτομα. Η γυναίκα που απολύθηκε πρόσφατα, εργαζόταν εκεί τουλάχιστον την τελευταία δεκαετία και ήταν το δεξί χέρι του εργοδότη της, με τον οποίο είχαν σχέσεις από παιδιά. Σύμφωνα με τον κ. Παπασημακόπουλο, καθ’ όλη τη διάρκεια αυτών των χρόνων η γυναίκα έπαιρνε ελάχιστα ρεπό και άδειες. «Το έπραττε οικειοθελώς για να βοηθάει την επιχείρηση επειδή είχε φιλική σχέση με τον εργοδότη της» λέει στο <b>newsit.gr</b> ο Βασίλης Παπασημακόπουλος.</p>
      <p>Η γυναίκα πήρε άδεια το καλοκαίρι για να παρευρεθεί στον γάμο της μιας από τις τρεις κόρες της. Σύμφωνα με τον κ. Παπασημακόπουλο «μετά το καλοκαίρι που επέστρεψε από τη θερινή της άδεια, δεν αισθανόταν καλά. Επισκέφτηκε έναν γιατρό ο οποίος τις έδωσε δεκαπενθήμερη αναρρωτική άδεια προκειμένου να ξεκουραστεί. Η γυναίκα μπορεί να εργαζόταν από τις 6:00 έως τις 22:00. Τουλάχιστον όμως δώδεκα ώρες. Πληρωνόταν τον βασικό μισθό και ακόμη 100 ευρώ τα οποία ήταν “μαύρα”. Ενημέρωσε ότι έχει δεκαπενθήμερη αναρρωτική άδεια, έλειψε γι’ αυτό το χρονικό διάστημα και επιστρέφοντας άκουσε τον εργοδότη της να της λέει ότι έπρεπε να έρχεται για δουλειά. Του απάντησε ότι δεν μπορούσε, ενώ εκείνος της τη χρέωσε ως κανονική άδεια. Τσακώθηκαν και πάνω στον καβγά την απέλυσε. Η γυναίκα αναμένει την αποζημίωσή της».</p>
      <p>Μετά την απόλυσή της, η γυναίκα βρέθηκε σε αδιέξοδο. «Απευθύνθηκε σ’ εμένα, ήρθε και με βρήκε. Ήταν σε άθλια ψυχολογική κατάσταση, αναρωτιόταν που θα βρει στα 50 της εργασία και μου είπε ότι σκέφτεται να αυτοκτονήσει» λέει το μέλος του Εργατικού Κέντρου Πάτρας και συμπληρώνει: «της εξήγησα ότι πρέπει να παλεύουμε στη ζωή και να διεκδικούμε. Προσπάθησα να την πείσω να μην κάνει αυτή την ενέργεια. Η ζωή άλλωστε είναι μια πάλη. Το βράδυ με επισκέφτηκαν οι τρεις κόρες της και με ευχαρίστησαν».</p>
      <p>Το θετικό στην όλη υπόθεση είναι ότι, όπως αναφέρει ο κ. Παπασημακόπουλος ήδη η γυναίκα έχει δύο προτάσεις για εργασία. «Αυτό την παρηγορεί. Έχει αλλάξει η ψυχολογία της» τονίζει ο ίδιος και προσθέτει: «της ζήτησα να κάνουμε καταγγελία αλλά η ίδια δεν ήθελε διότι με τον άνθρωπο αυτόν έχουν μεγαλώσει μαζί».</p>
      <p>Εν τω μεταξύ, σύμφωνα με τον ίδιο έχει υπάρξει κι άλλο κρούσμα στην ίδια επιχείρηση με κοπέλα η οποία επέστρεψε από άδεια μετά το καλοκαίρι και απολύθηκε. «Στη δυτική Ελλάδα και στην Πάτρα» καταλήγει ο Βασίλης Παπασημακόπουλος, «πρέπει να επανδρωθεί η Επιθεώρηση Εργασίας». «Είναι λίγο το προσωπικό και δεν προλαβαίνει τις υποθέσεις. Πρέπει να γίνονται πραγματικοί έλεγχοι για την εργοδοτική αυθαιρεσία» καταλήγει.</p>
      <p>
        <b>ΡΕΠΟΡΤΑΖ: ΜΑΡΙΟΣ ΑΡΑΒΑΝΤΙΝΟΣ</b>
      </p>
    </article>
  </body>
</html>