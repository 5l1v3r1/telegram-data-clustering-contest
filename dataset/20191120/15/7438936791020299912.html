<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Starosta-Vetchy-Obcane-Lanskrouna-vybrali-sedm-projektu-k-realizaci-604053"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T15:38:00+00:00"/>
    <meta property="og:title" content="Starosta Vetchý: Občané Lanškrouna vybrali sedm projektů k realizaci"/>
    <meta property="og:description" content="Rozhodování o participativním rozpočtu v Lanškrouně má své vítěze. Z celkem dvaceti navržených projektů hlasující vybrali sedm, které město v příštím roce realizuje."/>
  </head>
  <body>
    <article>
      <h1>Starosta Vetchý: Občané Lanškrouna vybrali sedm projektů k realizaci</h1>
      <address>
        <time datetime="2019-11-20T15:38:00+00:00">20 Nov 2019, 15:38</time>
      </address>
      <p>
        <b>Rozhodování o participativním rozpočtu v Lanškrouně má své vítěze. Z celkem dvaceti navržených projektů hlasující vybrali sedm, které město v příštím roce realizuje.</b>
      </p>
      <p>Absolutním vítězem se stal návrh na výsadbu pěti listnatých stromů v centru města, který v hlasování skončil s kladnou bilancí +158 hlasů (192 kladných, 34 záporných a 85 neutrálních). U občanů uspěly také návrhy na vylepšení okolí lanškrounských rybníků, dopravního hřiště, chodníků a autobusové zastávky. Odhadovaná cena schválených projektů je 1 055 000 Kč, finance na ně budou vyčleněny v rozpočtu na rok 2020.</p>
      <p>O projektech v prvním ročníku participativního rozpočtu hlasovalo 396 občanů města Lanškroun starší patnácti let. Díky tomu, že se na předních příčkách umístily projekty menší finanční náročnosti, tak může být realizováno hned sedm projektů. „Občané města rozhodli, že chtějí realizovat zejména projekty, které zlepší životní prostředí a usnadní pohyb po městě. Úspěšné byly i návrhy zaměřené na aktivity dětí a zvelebení lokality koupaliště. Odhadovaná cena schválených projektů se pohybuje od 35 do 300 tisíc korun,“ říká radní Hynek Brýdl.</p>
      <p>V hlasování byl nejúspěšnější návrh na Výsadbu pěti listnatých stromů v centru města. Podle navrhovatele je cílem zkrášlit historické centrum města a současně v něm zlepšit mikroklima. Vyčleněná částka počítá i s konzultacemi s architekty, kteří vytipují místa ideální pro výsadbu. Cílem dalšího z úspěšných projektů, Bezbariérový Lanškroun - I. Etapa, je zlepšit bezpečnost a zjednodušit pohyb na chodnících, u kterých chybí bezpečné sjezdy. Autor navrhl v I. etapě řešit sjezdy v ulicích B. Smetany, Lidická, M. Majerové a Za Střelnicí. Tři projekty - Doplnění mobiliáře na koupaliště, Zeleň v prostoru koupaliště u Dlouhého rybníka a Rozšíření dětského hřiště na koupališti - vylepší lokalitu kolem lanškrounských rybníků. K vodě a na pláže bude pořízeno asi 10 nových laviček, rozšířeno bude dětské hřiště – autorka navrhuje např. sestavu průlezek, houpaček a skluzavky ve tvaru lodě a vysázené budou také stromy. Vylepšení se dočká i dopravní hřiště díky návrhu Zastřešené lavice na dopravní hřiště, který počítá s nákupem lavic pro žáky dopravní výuky a další uživatele hřiště. Poslední schválená akce je Rekonstrukce autobusové zastávky "U města Milána". Současná autobusová zastávka, která je částečně na soukromém pozemku, bude nahrazena jednomodulovou zastávkou s bočnicemi o rozměrech 3,0 x 1,8m, a osazena na pozemek města. Rovněž bude vybavena lavičkou a odpadkovým košem. Podrobné statistiky a pořadí projektů naleznete <a href="https://www.lanskroun.eu/vismo/dokumenty2.asp?id_org=7892&amp;id=13754">ZDE</a>.</p>
      <p>Projekt participativního rozpočtu byl zahájen na jaře, kdy mohli občané Lanškrouna podávat své návrhy na realizovatelné akce. Dvacítka z nich, která splnila pravidla, byla představena občanům, kteří mohli do 14. listopadu o návrzích hlasovat. Každému projektu bylo možné udělit kladný hlas, záporný hlas, nebo pro projekt nehlasovat. Po skončení hlasování byly projekty seřazeny podle celkového počtu hlasů. Mezi úspěšné projekty bylo zařazeno tolik návrhů, aby jejich hodnota nepřesáhla jeden milion korun. Sedmý projekt v pořadí (autobusová zastávka) se alespoň polovinou své hodnoty dostal do vyčleněného milionu korun, proto byl také zařazen mezi schválené návrhy. „Děkuji všem, kteří podali své návrhy nebo se zapojili do hlasování. Je vidět, že mezi námi žije spousta lidí, kterým není osud Lanškrouna lhostejný, a chtějí se podílet na chodu města. Příští rok určitě participativní rozpočet zopakujeme a doufám, že zájem o něj bude minimálně stejný jako letos,“ uzavírá starosta města Radim Vetchý.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Starosta-Vetchy-Probiha-vyberove-rizeni-na-stavbu-polikliniky-prvni-lekari-podepsali-smlouvy-600586"/>
        <a href="https://www.parlamentnilisty.cz/politika/politici-volicum/Starosta-Vetchy-Vedeckotechnicke-projekty-zaplni-Multifunkcni-centrum-L-ART-581541"/>
        <a href="https://www.parlamentnilisty.cz/politika/politici-volicum/Starosta-Vetchy-Kulturni-dum-privita-navstevniky-v-dubnu-jeho-stavba-se-zpozdi-567714"/>
        <a href="https://www.parlamentnilisty.cz/politika/politici-volicum/Starosta-Vetchy-Spolecenstvi-firem-nezahali-560257"/>
      </related>
    </article>
  </body>
</html>