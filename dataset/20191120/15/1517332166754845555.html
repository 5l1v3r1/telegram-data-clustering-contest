<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/messina-minacce-e-candeggina-addosso-alla-vicina-di-casa-arrestati-marito-e-moglie/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T15:39:29+00:00"/>
    <meta property="og:title" content="Messina, minacce e candeggina addosso alla vicina di casa: arrestati marito e moglie"/>
    <meta property="og:description" content="Una coppia di coniugi della provincia di Messina è finita agli arresti domiciliari con le accuse di stalking e lesioni nei confronti della vicina di casa pare per dissidi dovuti a problemi di vicinato. Nel corso dell'ultimo anno la donna sarebbe stata minacciata, insultata davanti ai figli piccoli, picchiata e aggredita con la candeggina."/>
  </head>
  <body>
    <article>
      <h1>Messina, minacce e candeggina addosso alla vicina di casa: arrestati marito e moglie</h1>
      <h2>Una coppia di coniugi della provincia di Messina è finita agli arresti domiciliari con le accuse di stalking e lesioni nei confronti della vicina di casa pare per dissidi dovuti a problemi di vicinato. Nel corso dell’ultimo anno la donna sarebbe stata minacciata, insultata davanti ai figli piccoli, picchiata e aggredita con la candeggina.</h2>
      <address><time datetime="2019-11-20T15:39:29+00:00">20 Nov 2019, 15:39</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Sono stati arrestati con le accuse di <b>stalking</b> e <b>lesioni</b> per aver picchiato, minacciato e aggredito con la <b>candeggina</b> la propria vicina di casa. E' successo nel messinese, dove una coppia di coniugi è finita ai domiciliari. La misura, emessa dal Gip del Tribunale della città siciliana, è stata eseguita dagli agenti del Commissariato di Pubblica Sicurezza di <b>Taormina</b>. Le indagini, partite dopo la richiesta da parte della vittima, hanno evidenziato la "condotta delinquenziale della coppia nell'arco temporale di circa<b> un anno</b>". La donna aveva vissuto negli ultimi mesi un vero e proprio <b>incubo</b>, confermato anche dalle testimonianze raccolte e dalle registrazioni audio con le continue minacce subite.</p>
      <p>Tuttavia, come si legge nell'ordinanza firmata dal Gip su richiesta del pm, non si è trattato solo di <b>minacce</b> perché nel corso degli ultimi mesi "la vittima è stata più volte pedinata e <b>insultata</b>, anche in presenza dei figli minori, e, in un'occasione, anche <b>malmenata</b>. Ad ottobre scorso l'ultimo episodio, forse il più grave, quando le è stata lanciata addosso della candeggina". Le ragioni all'origine dei <b>dissidi</b> sarebbero riconducibili a <b>problemi di vicinato</b>. Non è la prima volta che si verificano in Italia episodi del genere. Tra i <b>precedenti</b> più eclatanti, si ricordino quanto successo lo scorso luglio a Frosinone, dove un uomo, che è stato poi arrestato, ha <a href="https://roma.fanpage.it/frosinone-vicino-di-casa-le-getta-benzina-in-giardino-e-avvelena-il-cane-denunciato/">gettato benzina nel giardino</a> e avvelenato il cane della suo vicina di casa, mentre ad aprile del 2018 un 60enne è stato denunciato dai suoi vicini per stalking a <a href="https://milano.fanpage.it/vicino-di-casa-stalker-perseguita-una-coppia-di-condomini-e-prova-a-investirli-con-l-auto/">Varese</a>, per motivi legati alla suddivisione del cortile di casa condiviso.</p>
    </article>
  </body>
</html>