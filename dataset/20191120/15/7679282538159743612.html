<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-kamal-haasan-and-rajinikanth-will-come-together-for-the-good-of-tamil-nadu-2860035.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T15:10:01+00:00"/>
    <meta property="og:title" content="कमल हासन बोले- साथ काम करेंगे लेकिन रजनीकांत मेरी पार्टी ज्वाइन नहीं करेंगे"/>
    <meta property="og:description" content="मक्कल निधि मैयम (एमएनएम) के संस्थापक कमल हासन ने बुधवार को एक बार फिर सुपरस्टार रजनीकांत से राजनीतिक रूप से हाथ मिलाने की मंशा जाहिर की।  उन्होंने कहा कि यह सिर्फ तमिलनाडु की भलाई के लिए जरूरत..."/>
  </head>
  <body>
    <article>
      <h1>कमल हासन बोले- साथ काम करेंगे लेकिन रजनीकांत मेरी पार्टी ज्वाइन नहीं करेंगे</h1>
      <address><time datetime="2019-11-20T15:10:01+00:00">20 Nov 2019, 15:10</time> by <a rel="author">एजेंसी,चेन्नई।</a></address>
      <p>मक्कल निधि मैयम (एमएनएम) के संस्थापक कमल हासन ने बुधवार को एक बार फिर सुपरस्टार रजनीकांत से राजनीतिक रूप से हाथ मिलाने की मंशा जाहिर की।  उन्होंने कहा कि यह सिर्फ तमिलनाडु की भलाई के लिए जरूरत पड़ने पर किया जाएगा। इस टिप्पणी से एक दिन पहले भी दोनों अभिनेता तमिलनाडु के कल्याण को ध्यान में रखते हुए हाथ मिलाने का संकेत दे चुके हैं। <br/> </p>
      <p>कमल हासन ने पत्रकारों से कहा कि रजनीकांत और मेरा एक ही विचार है। अगर जरूरत पड़ी तो तमिलनाडु की भलाई के लिए सभी को हाथ मिलाना चाहिए।  हमलोग भी कोई अपवाद नहीं हैं। हासन ने कहा कि हमारा यही रुख है और हमलोग इसके लिए गंभीर हैं। हम यहां सिर्फ राजनीति करने नहीं आए हैं, बल्कि एक बेहतर तमिलनाडु बनाना चाहते हैं।</p>
      <p>रजनीकांत ने भी ऐसे ही विचार दोहराते हुए कहा कि अगर ऐसी स्थितियां उभरती हैं कि मुझे और कमल को तमिलनाडु की जनता के कल्याण के लिए हाथ मिलाना पड़े तो हम निश्चित रूप से ऐसा करेंगे।</p>
      <p>गौरतलब है कि रजनीकांत ने घोषणा की है कि 2021 का विधानसभा चुनाव लड़ने के लिए वह अपनी राजनीतिक पार्टी शुरू करेंगे। जबकि हासन पिछले साल ही एमएनएम की स्थापना कर चुके हैं।</p>
      <p>
        <b>ये भी पढ़ें: <a href="https://www.livehindustan.com/national/story-bjp-next-big-target-is-tamil-nadu-assembly-elections-2021-party-keeps-eye-on-south-super-star-rajinikanth-2704707.html">भाजपा के भावी मिशन में बेहद अहम है तमिलनाडु, रजनीकांत पर टिकी निगाह</a></b>
      </p>
    </article>
  </body>
</html>