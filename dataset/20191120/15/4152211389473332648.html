<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592205/%E2%80%98%E0%A6%A7%E0%A7%82%E0%A6%AE%E0%A6%AA%E0%A6%BE%E0%A6%A8-%E0%A6%AA%E0%A6%B0%E0%A6%BF%E0%A6%B9%E0%A6%BE%E0%A6%B0%E0%A7%87-%E0%A6%B8%E0%A6%BF%E0%A6%93%E0%A6%AA%E0%A6%BF%E0%A6%A1%E0%A6%BF-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B0%E0%A7%8B%E0%A6%A7-%E0%A6%B8%E0%A6%AE%E0%A7%8D%E0%A6%AD%E0%A6%AC%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T15:20:00+00:00"/>
    <meta property="og:title" content="‘ধূমপান পরিহারে সিওপিডি প্রতিরোধ সম্ভব’"/>
    <meta property="og:description" content="বঙ্গবন্ধু শেখ মুজিব মেডিক্যাল বিশ্ববিদ্যালয়ের (বিএসএমএমইউ) উপাচার্য অধ্যাপক ডা. কনক কান্তি বড়ুয়া বলেছেন, ধূমপান পরিহারসহ দূষণমুক্ত পরিবেশের মাধ্যমে সিওপিডি (ক্রনিক অবস্ট্রাকটিভ পালমোনারি ডিজিজ) রোগ প্রতিরোধ করা সম্ভব। বুধবার (২০ নভেম্বর) সিওপিডি দিবস উপলক্ষে বিশ্ববিদ্যালয়ের বক্ষব্যাধি..."/>
  </head>
  <body>
    <article>
      <h1>‘ধূমপান পরিহারে সিওপিডি প্রতিরোধ সম্ভব’</h1>
      <address><time datetime="2019-11-20T15:20:00+00:00">20 Nov 2019, 15:20</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/20/f3391ef1a41ec518e0324eacf329ac5b-5dd55a54641a1.jpg"/>
      </figure>
      <p>বঙ্গবন্ধু শেখ মুজিব মেডিক্যাল বিশ্ববিদ্যালয়ের (বিএসএমএমইউ) উপাচার্য অধ্যাপক ডা. কনক কান্তি বড়ুয়া বলেছেন, ধূমপান পরিহারসহ দূষণমুক্ত পরিবেশের মাধ্যমে সিওপিডি (ক্রনিক অবস্ট্রাকটিভ পালমোনারি ডিজিজ) রোগ প্রতিরোধ করা সম্ভব। <br/>বুধবার (২০ নভেম্বর) সিওপিডি দিবস উপলক্ষে বিশ্ববিদ্যালয়ের বক্ষব্যাধি বিভাগ আয়োজিত এক র‌্যালিতে অংশ নিয়ে তিনি এ কথা বলেন। এবারে দিবসটির প্রতিপাদ্য ‘সম্মিলিত প্রয়াস, সিওপিডি বিনাশ’।<br/>প্রসঙ্গত, সিওপিডি ফুসফুসের এক জটিল রোগ। এতে শ্বাসপ্রশ্বাসে সমস্যা হয়। বিশ্বে সিওপিডিতে আক্রান্ত রোগীর সংখ্যা মোট জনসংখ্যার ৮ ভাগ। তবে বাংলাদেশে তা প্রায় ১০ ভাগ। আর ধূমপায়ীদের মধ্যে এই সংখ্যা ১২ ভাগ, অধূমপায়ীদের মধ্যে ৩ ভাগ।<br/>র‌্যালিতে অংশ নিয়ে বিশ্ববিদ্যালয়ের বক্ষব্যাধি বিভাগের চেয়ারম্যান অধ্যাপক ডা. এ কে এম মোশাররফ হোসেন জানান, সিওপিডি রোগীদের সুচিকিৎসা নিশ্চিতে ধূপমান নিরাময় কেন্দ্র, এনসিডি (নন-কমিউনিকেবল ডিজিজেস) কর্নার, পালমোনারি রিহ্যাবিলেটশন সেন্টার (ফুসফুসের রোগীদের পুনর্বাসন কেন্দ্র), রেসপিরেটরি আইসিইউ, রেসপিরেটরি ইমাজেন্সি প্রতিষ্ঠা জরুরি।<br/>তিনি বলেন, অসংক্রামক রোগের মধ্যে সিওপিডি রোগ অন্যতম এবং এই রোগ প্রতিরোধযোগ্য। ধূমপান পরিহার, তামাক সেবন না করা ও ধোঁয়া থেকে দূরে থাকার মাধ্যমে এই রোগ প্রতিরোধ করা সম্ভব।<br/>বিশ্ববিদ্যালয়ের কোষাধ্যক্ষ ও বক্ষব্যাধি বিশেষজ্ঞ অধ্যাপক ডা. মোহাম্মদ আতিকুর রহমান বলেন, সিওপিডি ধূমপায়ীদের বেশি হতে দেখা যায়। এছাড়া বাতাসের দূষণ, ধুলো, ধোঁয়া ইত্যাদি ফুসফুসে প্রদাহের সৃষ্টি করে। এসব কারণেও এই রোগ দেখা দিতে পারে।<br/>উল্লেখ্য, ২০০২ সাল থেকে সিওপিডি দিবস পালিত হয়ে আসছে।</p>
      <footer>/জেএ/এইচআই/</footer>
    </article>
  </body>
</html>