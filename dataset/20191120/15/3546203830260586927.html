<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1295085118_Rabotodatelite_da_ne_plashtat_poveche_ot_15_dni_bolnichni_predlagat_ot_pravitelstvoto"/>
    <meta property="og:site_name" content="webcafé"/>
    <meta property="article:published_time" content="2019-11-20T15:37:00+00:00"/>
    <meta property="og:title" content="Работодателите да не плащат повече от 15 дни болнични, предлагат от правителството"/>
    <meta property="og:description" content="Работодателите да плащат не повече от 15 дни болнични на годината, а останалите да се поемат от държавата. Това е една от опциите за справяне на проблема с фалшивите болнични, която ще бъде повдигната на Тристранния съвет. Това обясни пред БНТ социалният министър Бисер Петков."/>
  </head>
  <body>
    <article>
      <h1>Работодателите да не плащат повече от 15 дни болнични, предлагат от правителството</h1>
      <address><time datetime="2019-11-20T15:37:00+00:00">20 Nov 2019, 15:37</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/08/09/biserpetkov929/1170x750.jpg"/>
        <figcaption>Друго предложение е да се намали броят на дните, които личен лекар може да пуска като болнични<cite>Снимка: © Webcafe</cite></figcaption>
      </figure>
      <p>Работодателите да плащат не повече от 15 дни болнични на годината, а останалите да се поемат от държавата. Това е една от опциите за справяне на проблема с фалшивите болнични, която ще бъде повдигната на Тристранния съвет. Това обясни пред БНТ социалният министър Бисер Петков.</p>
      <p>Сред предложенията за решаване на проблема с фалшивите болнични е и личният лекар да има право да дава по по-малко дни болнични, а специалисти да определят дали болният има нужда от още домашно лечение.</p>
      <p>"Личният лекар сега може да издава болничен лист до 14 дни. Обсъжда се предложение да се намали този срок - мисля, че и от лекарските среди се изказа подкрепа до 7 дни", обясни Петков.</p>
      <p>Според неговия предшественик на поста в правителството на Пламен Орешарски и председател на парламентарната социална комисия Хасам Адемов от ДПС самата система за контрол е неефективна. Това е така, защото приходната агенция събира вноските за болнични, издаването им се контролира от здравните инспекции, а НОИ ги плаща.</p>
      <p>Ако НОИ, който плаща през всичките тези години болничните листи, има възможности за контрол, нещата може да се развият в друга посока, категоричен е той.</p>
      <p>По думите на министър Петков НОИ и сега осъществява контрол върху издадените болнични листове и е една от институциите, които имат право да обжалват тези болнични листове.</p>
      <p>Явно трябва по-добре да се координират контролните механизми, така че да бъдат по-ефективни, смята той.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_637821882"/>
        <a href="https://www.webcafe.bg/webcafe/caffeine/id_1372218167"/>
        <a href="https://www.webcafe.bg/newscafe/politika/id_341493481"/>
      </related>
    </article>
  </body>
</html>