<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1416805/o-panathinaikos-kerdizei-iremia-kai-o-pitino-ton-anevazei-epipedo"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T15:12:00+00:00"/>
    <meta property="og:title" content="Ο Παναθηναϊκός κερδίζει ηρεμία και ο Πιτίνο τον ανεβάζει επίπεδο!"/>
    <meta property="og:description" content="Ο Γιώργος Κούβαρης γράφει για την επιστροφή του Ρικ Πιτίνο στον πάγκο του Παναθηναϊκού ΟΠΑΠ και αφού εξηγεί ότι έγινε αυτό που... έπρεπε να γίνει τη δεδομένη χρονική στιγμή, στέκεται στα πολλαπλά οφέλη που θα αποκομίσει η ομάδα από εδώ και στο εξής."/>
  </head>
  <body>
    <article>
      <h1>Ο Παναθηναϊκός κερδίζει ηρεμία και ο Πιτίνο τον ανεβάζει επίπεδο!</h1>
      <h2>Ο Γιώργος Κούβαρης γράφει για την επιστροφή του Ρικ Πιτίνο στον πάγκο του Παναθηναϊκού ΟΠΑΠ και αφού εξηγεί ότι έγινε αυτό που... έπρεπε να γίνει τη δεδομένη χρονική στιγμή, στέκεται στα πολλαπλά οφέλη που θα αποκομίσει η ομάδα από εδώ και στο εξής.</h2>
      <address><time datetime="2019-11-20T15:12:00+00:00">20 Nov 2019, 15:12</time> by <a rel="author" href="http://www.gazzetta.gr/bloggers/giorgos-koyvaris" target="_blank">Γιώργος Κούβαρης</a></address>
      <p>Ρικ Πιτίνο, λοιπόν. Η επιστροφή!</p>
      <p>Μετά το τέλος του αγώνα με τον Ιωνικό Νικαίας, <a href="http://www.gazzetta.gr/basketball/basket-league/article/1415541/giati-ohi-me-vovora-mehri-telos"><b>είχα γράψει για τον Γιώργο Βόβορα </b></a>και την πιθανότητα να παραμείνει στον πάγκο μέχρι το τέλος της σεζόν, ΜΟΝΟ στην περίπτωση που δεν θα υπήρχε ενδεχόμενο επιστροφή του Ρικ Πιτίνο. Όμως η επιστροφή του Αμερικανού προπονητή πάντα ήταν... πρώτη στο «πράσινο» κάδρο για την «επόμενη μέρα» στην ομάδα. Απλά έπρεπε να «λυγίσουν» οι αντιστάσεις του και να πει το «πολυπόθητο» ναι.</p>
      <p>Άλλωστε δεν υπήρχε άλλη αξιόπιστη λύση στον ορίζοντα για τον πάγκο του Παναθηναϊκού. Υπήρχε μόνο ο Πιτίνο! Αν μη τι άλλο πρόκειται για μια τεράστια κίνηση από πλευράς της ΚΑΕ Παναθηναϊκός ΟΠΑΠ με την οποία η ομάδα περνάει αυτομάτως σε... άλλο επίπεδο. Μπορεί εντός του παρκέ να «πονάει» στη θέση «πέντε» και να θέλει έναν καλό αθλητικό ψηλό, αλλά η επαναπρόσληψη του Πιτίνο ίσως να ισοδυναμεί (δίκην υπερβολής) με δυο-τρία «πεντάρια».</p>
      <p>Αποδεδειγμένα από την περσινή σεζόν, ξέρει ΠΩΣ να πάρει πράγματα από όλους τους παίκτες του και την ίδια ώρα να τους ανεβάζει επίπεδο. Τον καθένα ξεχωριστά. Και ας μην ήταν κανείς από αυτούς δικές του επιλογές. Θυμάστε το μεγάλο step up που έκανε πέρυσι ο Παπαγιάννης; Θυμάστε την εκτόξευση του Ντεσόν Τόμας; Θυμάστε την άμυνα που έπαιζε ο Παναθηναϊκός από τον Φεβρουάριο και μετά; Και όλα αυτά έχοντας έρθει στο... παντελώς άγνωστο -για εκείνον- ευρωπαϊκό μπάσκετ. Χωρίς να γνώριζε καν τι πραγματικά σήμαινε Παναθηναϊκός και EuroLeague. Χωρίς να είχε την παραμικρή εικόνα από τους παίκτες του.</p>
      <p>Φανταστείτε τώρα που ο Πιτίνο θα γνωρίζει από την πρώτη μέρα που θα πατάει και που θα βρίσκεται. Σίγουρα κανείς δεν μπορεί να πει με σιγουριά ότι ο Αμερικανός προπονητής θα έχει την ίδια επιτυχία ως προς την εικόνα που θα παρουσιάζει η ομάδα ωστόσο οι πιθανότητες για το «κάτι καλύτερο» θα είναι με το μέρος του και όχι εναντίον του. Επιστρέφει σε μια ομάδα που γνωρίζει καλά. Σε μια ομάδα που θα έχει στα χέρια του επτά παίκτες (Καλάθης, Τόμας, Μήτογλου, Παπαγιάννης, Παππάς, Παπαπέτρου, Βουγιούκας) που είχε και πριν από μερικούς μήνες. Και το κυριότερο όλων; Σε μια ομάδα που έχει και... σουτ!</p>
      <p>Θυμάστε τι έλεγε και ξανάλεγε κατά τη διάρκεια της περσινής θητείας του στον Παναθηναϊκό; «Το πρόβλημα μας είναι το σουτ! Αν είχαμε καλούς σουτέρ, η ομάδα θα ήταν ακόμα καλύτερη και ο Καλάθης θα μοίραζε 15 ασίστ σε κάθε ματς». Πλέον ο Ρικ Πιτίνο θα έχει στα χέρια του, το επιθετικό υπερόπλο που ονομάζεται, Τζίμερ Φριντέτ. Υπάρχει κανείς που πιστεύει ότι δεν θα παρουσιαστεί πολύ καλύτερος από εδώ και στο εξής; Υπάρχει κανείς που να πιστεύει ότι δεν θα προσπαθήσει να τον εκμεταλλευτεί στο έπακρο ο θρυλικός προπονητής; Υπάρχει κανείς να πιστεύει ότι δεν θα έχει «δικά του» συστήματα από εδώ και στο εξής; Σίγουρα υπάρχει απόσταση μεταξύ θεωρίας και πράξης, αλλά ο Πιτίνο έχει αποδείξει ότι μπορεί, και ξέρει, να βγάζει εις πέρας τις δύσκολες αποστολές. Άλλωστε υπήρχε πιο δύσκολη αποστολή από την περσινή; Εκεί που ο Παναθηναϊκός ήταν με τα δύο πόδια εκτός playoffs με ρεκόρ 8-12 έφτασε στο σημείο να πάρει το εισιτήριο της οκτάδας και να τερματίσει στην 6η θέση με ένα απίστευτο ντεμαράζ οκτώ νικών στα 10 τελευταία παιχνίδια της regular season!</p>
      <p>Αν μη τι άλλο η «εκμετάλλευση» του Φριντέτ κρατάει τους πάντες σε αγωνία όσον αφορά την συνέχεια! Το ίδιο ισχύει και για τον Ταϊρίς Ράις. Μπορεί στο πρόσωπό του να μην δει τον παθιασμένο «Skywalker» όπως είχε ονομάσει τον Λεκαβίτσιους για την μαχητικότητα που έδειχνε, αλλά σίγουρα πρόκειται για έναν παίκτη με εξαιρετικό σουτ, τεράστια ποιότητα και αρκετά έμπειρο ώστε να μπορέσει να τον διαχειριστεί καταλλήλως. Θα έβαζα στην κουβέντα και τον Τζέικομπ Ουάιλι ο οποίος αποτελεί δική του επιλογή, αλλά ο Αμερικανός φόργουορντ/σέντερ έχει δείξει ήδη το πόσο πολύ μπορεί να βοηθήσει. Αν ανέβει και άλλα επίπεδα με τον Πιτίνο και δη στην άμυνα, τότε ο Παναθηναϊκός θα έχει κερδίσει τον πρώτο λαχνό!</p>
      <p>Τελευταίο άφησα τον Ουέσλι Τζόνσον! Η απόδοσή του έχει παρουσιάσει πολλά σκαμπανεβάσματα και αυτό διότι δεν έχει καταφέρει ακόμα να αφομοιώσει (ή αν προτιμάτε να καταλάβει) τον ρόλο του μέσα στην ομάδα. Αν τις προηγούμενες εβδομάδες έγραφα ότι πιστεύω πολύ στον Αμερικανό φόργουορντ, τώρα πιστεύω ακόμα περισσότερο. Θεωρώ ότι Πιτίνο θα πάρει το «μάξιμουμ» από τον Τζόνσον και σε λίγες εβδομάδες θα βλέπουμε άλλον παίκτη!</p>
      <p>Βέβαια η επιστροφή του Πιτίνο δεν σηματοδοτεί άμεση εκτόξευση. Μπορεί να γνωρίζει που έρχεται αλλά θα χρειαστεί και πάλι χρόνος προκειμένου να επαναφέρει τη δική του φιλοσοφία. Ειδικά στην άμυνα που αποτελεί και την αχίλλειο πτέρνα της ομάδας φέτος. Μοναδική εξαίρεση; Τα τρία πρώτα δεκάλεπτα του αγώνα στο Κάουνας. Αν ο Πιτίνο «δέσει» την άμυνα και μπορέσει να φέρει την απαραίτητη χημεία, το επιθετικό ταλέντο είναι δεδομένο. Και ίσως δούμε ωραία πράγματα φέτος.</p>
      <p>Επίσης ο Παναθηναϊκός θα είναι κερδισμένος και για έναν ακόμη λόγο. Αν έρθουν κάποιες ήττες (ενδεχομένως και συνεχόμενες τον Δεκέμβριο από τη στιγμή που θα αντιμετωπίσει ομάδες από την πρώτη ταχύτητα της EuroLeague) δεν θα υπάρχει γκρίνια, εσωστρέφεια και αμφισβήτηση. Αν μη τι άλλο οι «πράσινοι» θα κερδίσουν χρόνο και ηρεμία με τον Πιτίνο στον πάγκο. Και ο ίδιος ο Πιτίνο είναι προπονητής που γνωρίζει καλά πώς να διαχειριστεί τέτοιες καταστάσεις!</p>
      <p><b>ΥΓ</b>: Δεν ξέρω κατά πόσο μπορεί ο Πιτίνο να αλλάξει την εικόνα της ομάδας όσον αφορά το πρόβλημα στους ψηλούς, αλλά θεωρώ ότι χρειάζεται αθλητικός σέντερ στη θέση «πέντε».</p>
      <p><b>ΥΓ2:</b> Ο Βόβορας έχει αποδείξει ότι είναι καλός προπονητής. Φανταστείτε τον δίπλα στον Πιτίνο για μια «γεμάτη» χρονιά. Πόσα ακόμα μπορεί να αποκομίσει...</p>
      <p><b>ΥΓ3: </b>Ντεμπούτο για τον Πιτίνο κόντρα στη Μπασκόνια στις 28/11. Σύμπτωση; Όμως πριν από έναν χρόνο και έναν ακριβώς μήνα, είχε καθίσει για πρώτη φορά στον «πράσινο» πάγκο κόντρα στην ΤΣΣΚΑ Μόσχας (28/12/2018). </p>
      <p><b>ΥΓ4: </b>Ο ένας παραπάνω μήνας που θα βρίσκεται ο Πιτίνο στον Παναθηναϊκό σε σχέση με πέρυσι, ίσως να αποδειχθεί και καταλυτικός για την βελτίωση της εικόνας και την πορεία της ομάδας.</p>
      <p>ΥΓ5: Η διαιτησία στο Κάουνας και πιο συγκεκριμένα τα σφυρίγματα ενός διαιτητή δεν πρόκειται να περάσουν απαρατήρητα από τους ιθύνοντες του Παναθηναϊκού. Με αφορμή αυτό το γεγονός η ΚΑΕ αναμένεται να στραφεί στην EuroLeague και να εκφράσει την ανησυχία της για τις επιπτώσεις που μπορεί να υπάρξουν ως προς την εικόνα της διοργάνωσης. </p>
    </article>
  </body>
</html>