<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/atena-urmeaza-sa-inlocuiasca-cele-mai-mari-trei-tabere-de-migranti-de-pe-insulele-lesbos-samos-si-chios-cu-structuri-inchise-1922400520002019111519175753"/>
    <meta property="og:site_name" content="News.ro"/>
    <meta property="article:published_time" content="2019-11-20T15:05:00+00:00"/>
    <meta property="og:title" content="Atena urmează să înlocuiască cele mai mari trei tabere de migranţi de pe insulele Lesbos, Samos şi Chios cu structuri închise"/>
    <meta property="og:description" content="Atena a anunţat miercuri că urmează să închidă cele mai mari trei centre de migranţi situate pe insulele de la Marea Egee Lesbos, Samos şi Chios şi să le înlocuiască cu structuri închise care să le tripleze capacitatea de primire, dar care rămâne în continuare insuficientă, relatează AFP."/>
  </head>
  <body>
    <article>
      <h1>Atena urmează să înlocuiască cele mai mari trei tabere de migranţi de pe insulele Lesbos, Samos şi Chios cu structuri închise</h1>
      <address><time datetime="2019-11-20T15:05:00+00:00">20 Nov 2019, 15:05</time> by <a rel="author">Valentin Vidu</a></address>
      <p>
        <b>Atena a anunţat miercuri că urmează să închidă cele mai mari trei centre de migranţi situate pe insulele de la Marea Egee Lesbos, Samos şi Chios şi să le înlocuiască cu structuri închise care să le tripleze capacitatea de primire, dar care rămâne în continuare insuficientă, relatează AFP.</b>
      </p>
      <p>”Decongestionarea insulelor este prioritatea acestui stadiu”, a anunţat într-o conferinţă de presă coordonatorul special al Guvernului în domeniul migraţiei Alkiviadis Stefanis.</p>
      <p>Cele trei tabere suprapopulate de pe Lesbos, Samos şi Chios - în care se află în prezent peste 27.000 de migranţi, în pofida unei capacităţi totale de 4.500 de locuri - urmează să fie închise la o dată care nu a fost precizată.</p>
      <p>În vederea înlocuirii acestora, structuri închise, cu câte 5.000 de locuri fiecare, urmează să fie construite pe aceste trei insule situate în apropiere de Turcia, a precizat Stefanis, în total 15.000 de locuri.</p>
      <p>În loc să fie autorizaţi să plece şi să vină liber pe insule, solicitanţii de azil urmează să fie închişi în noi campusuri pe timpul identificării, studierii statutului şi deciderii mutării sau trimiterii lor înapoi în Turcia, a precizat el.</p>
      <p>Celelalte două tabere de la Kos şi Leros, în care condiţiile sunt mai puţin dramatice, urmează să fie renovate şi mărite, a anunţat el.</p>
      <p>Guvernul grec al lui Kyriakos Mitsotakis a început să transfere sute de solicitanţide azil de pe insulele de la Marea Egee către continent, cu obiectivul de a muta 20.000 dintre aceştia până la sfârşitul lui 2019.</p>
      <p>Însă nemulţumirea creşte în rândul locuitorilor de pe continent. Iar sute de exilaţi continuă să sosească zilnic.</p>
      <p>Ministerul Protecţiei Cetăţeanului a anunţat că 40.000 de persoane au sosit în Grecia în ultimele patru luni. Peste 1.350 de persoane au sosit pe cele cinci insule de la Marea Egee weekendul trecut, potrivit Pazei de Coastă elene.</p>
      <p>Premierul Kyriakos Mitsotakis a acuzat Uniunea Europeană (UE) de considerarea Greciei şi altor ţări de intrare în Europa drept ”parcări comode pentru refugiaţi şi migranţi”.</p>
      <p>UE ”ignoră problema” recrudescenţei sosirilor migranţilor în Grecia, a denunţat el într-un interviu acordat ziarului german Handelsblatt. ”Asta nu mai poate continua aşa”.</p>
      <p>Peste 32.000 de persoane trăiesc în prezent în condiţii mizerabile în cele cinci "hot-spot”-uri pe Lesbos, Samos, Leros, Chios şi Kos - tabere în care se efectuează înregistrarea migranţilor -, cu o capacitate teoretică de doar 6.200 de locuri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/ursula-von-der-leyen-schimba-numele-portofoliului-controversat-al-migratiei-1922404113002019111419169697"/>
      </related>
    </article>
  </body>
</html>