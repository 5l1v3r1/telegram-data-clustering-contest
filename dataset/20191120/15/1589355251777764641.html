<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/continental-zastavi-vyrobu-niektorych-suciastok-prepusti-dalsich-ludi.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T15:27:00+00:00"/>
    <meta property="og:title" content="Continental zastaví výrobu niektorých súčiastok, prepustí ďalších ľudí"/>
    <meta property="og:description" content="Globálneho dodávateľa autokomponentov, ktorý zamestnáva viac ako 240-tisíc ľudí, zasiahol pokles dopytu po osobných automobiloch"/>
  </head>
  <body>
    <article>
      <h1>Continental zastaví výrobu niektorých súčiastok, prepustí ďalších ľudí</h1>
      <address><time datetime="2019-11-20T15:27:00+00:00">20 Nov 2019, 15:27</time> by <a rel="author">TASR</a></address>
      <p>
        <b>Nemecký výrobca komponentov pre automobily Continental v stredu oznámil, že zredukuje výrobu v divízii motorov, pretože prísnejšie emisné pravidlá ohrozujú dopyt po komponentoch pre spaľovacie motory. V dôsledku toho zruší do roku 2028 približne 50 40 pracovných miest.</b>
      </p>
      <p>Globálneho dodávateľa autokomponentov, ktorý zamestnáva viac ako 240-tisíc ľudí, zasiahol pokles dopytu po osobných automobiloch a posun od áut na benzín a naftu smerom k elektromobilom.</p>
      <p>Spoločnosť Continental uviedla, že v roku 2024 zatvorí svoj závod v nemeckom Rodingu, ktorý vyrába hydraulické komponenty pre benzínové a naftové motory, čo znamená stratu približne 520 pracovných miest.</p>
      <related>
        <a href="https://www.etrend.sk/firmy/autobiznis-vo-svete-chladne-continental-chce-zatvarat-a-rusit-miesta.html"/>
      </related>
      <p>Ďalších 850 pracovných miest je ohrozených v závode v nemeckom meste Limbach-Oberfrohna po ukončení výroby komponentov pre dieselové motory v roku 2028 a 2 200 pracovných miest v nemeckom meste Babenhausen, uviedol Continental.</p>
      <p>V Newport News v Spojených štátoch amerických plánuje Continental v roku 2024 zastaviť výrobu hydraulických komponentov pre benzínové motory. O prácu tak príde 720 ľudí. V talianskej Pise zruší 750 pracovných miest po zastavení výroby komponentov pre benzínové motory v roku 2028.</p>
      <p>Spoločnosť Continental uviedla, že začne rozhovory so zástupcami robotníkov aj v španielskom Rubi, kde vyrába analógové zobrazovacie systémy. Približne 760 ľudí pracuje v závodoch spoločnosti Continental v Rubi.</p>
    </article>
  </body>
</html>