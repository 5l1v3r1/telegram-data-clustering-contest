<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/miesiac-pozbawienia-wolnosci-dla-mieszkanca-palacego-drewnem-i-weglem-wazny-wyrok-w-krakowie,135281.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T15:59:00+00:00"/>
    <meta property="og:title" content="Miesiąc pozbawienia wolności dla mieszkańca palącego drewnem i węglem. Ważny wyrok w Krakowie"/>
    <meta property="og:description" content="Krakowski sąd skazał na miesiąc pozbawienia wolności mieszkańca, który palił w piecu centralnego ogrzewania drewnem i węglem - zabronionymi rodzajami paliw - poinformował rzecznik straży miejskiej Marek Anioł."/>
  </head>
  <body>
    <article>
      <h1>Miesiąc pozbawienia wolności dla mieszkańca palącego drewnem i węglem. Ważny wyrok w Krakowie</h1>
      <address><time datetime="2019-11-20T15:59:00+00:00">20 Nov 2019, 15:59</time> by <a rel="author">PAP/JS  </a></address>
      <h4>Krakowski sąd skazał na miesiąc pozbawienia wolności mieszkańca, który palił w piecu centralnego ogrzewania drewnem i węglem - zabronionymi rodzajami paliw - poinformował rzecznik straży miejskiej Marek Anioł.</h4>
      <hr/>
      <p>Rzecznik SM dodał, że sąd rejonowy wymierzył mężczyźnie karę miesiąca ograniczenia wolności, zobowiązując go do wykonywania nieodpłatnej, kontrolowanej pracy na cele społeczne, w wymiarze 20 godzin.</p>
      <p>Zarzucono mu, że w październiku palił w piecu centralnego ogrzewania zabronionymi rodzajami paliw - drewnem i węglem, ignorując tym samym przepisy uchwały antysmogowej. Nieprawidłowości wykazała kontrola przeprowadzona przez straż miejską.</p>
      <p>"Sąd uznał, że okoliczności zdarzenia i wina obwinionego nie budzą wątpliwości, i uznał ten czyn za wykroczenie w związku z Uchwałą Sejmiku Województwa Małopolskiego z dnia 15 stycznia 2016r. w sprawie wprowadzenia na obszarze Gminy Miejskiej Kraków ograniczeń w zakresie eksploatacji instalacji, w których następuje spalanie paliw" - poinformował Anioł.</p>
      <p>W przesłanej informacji przypomniano, że od początku września br. w instalacjach grzewczych dopuszczone jest stosowanie wyłącznie paliw gazowych - gazu ziemnego wysokometanowego lub zaazotowanego albo lekkiego oleju opałowego.</p>
      <p>Zobacz też:<a href="https://www.portalsamorzadowy.pl/ochrona-srodowiska/za-rok-smogu-bedzie-mniej-zadzialaja-3-mechanizmy,134960.html"> Za rok smogu będzie mniej. Zadziałają 3 mechanizmy</a></p>
      <p>Zapowiedziano, że "wobec osób ignorujących przepisy uchwały antysmogowej wyciągane są konsekwencje wynikające z przepisów prawa". Osoba, która je łamie można zostać pouczona lub ukarana mandatem w wysokości od 20 do 500 zł. Sprawa może trafić także do sądu - wówczas łamiącemu przepisy grozi grzywna nawet do pięciu tys. zł.</p>
      <p>Dodano, że "każdy ujawniony przypadek spalania paliw stałych jest rozpatrywany indywidualnie". Przy ustalaniu wysokości kary brane są pod uwagę m.in. kwestie socjalne i techniczne.</p>
      <p>Przyjęta uchwała, która zakazuje używania paliw stałych do ogrzewania w Krakowie, od 1 września 2019 r. wprowadziła na obszarze miasta całkowity zakaz palenia węglem, drewnem i innymi paliwami stałymi w kotłach, piecach i kominkach.</p>
      <p>Zakaz dotyczy nie tylko domowych pieców i palenisk węglowych, ale także kominków i ciężkich, stacjonarnych grillów (ale już nie tych sezonowych, rusztów i rożen rozkładanych okazjonalnie). Regulacje dotknęły także punktów gastronomicznych. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>