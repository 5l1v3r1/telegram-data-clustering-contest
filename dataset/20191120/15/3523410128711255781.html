<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640986/%DB%B8%DB%B0%DB%B0-%D9%87%D8%B2%D8%A7%D8%B1-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AF%D8%B1-%D8%B5%D9%81-%D8%AA%D9%88%D9%84%DB%8C%D8%AF-%D9%85%D8%B4%DA%A9%D9%84-%D8%AA%D9%88%D9%84%DB%8C%D8%AF-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="۸۰۰ هزار کارت سوخت در صف تولید/ مشکل تولید نداریم"/>
    <meta property="og:description" content="مدیر برنامه‌ریزی شرکت ملی پخش فرآورده های نفتی گفت: هم اکنون ۸۰۰ هزار درخواست تولید کارت سوخت داریم در حالی که ظرفیت تولید روزانه ما ۳۰ هزار کارت است."/>
  </head>
  <body>
    <article>
      <h1>
        <a href="https://www.bultannews.com/fa/news/640986/%DB%B8%DB%B0%DB%B0-%D9%87%D8%B2%D8%A7%D8%B1-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AF%D8%B1-%D8%B5%D9%81-%D8%AA%D9%88%D9%84%DB%8C%D8%AF-%D9%85%D8%B4%DA%A9%D9%84-%D8%AA%D9%88%D9%84%DB%8C%D8%AF-%D9%86%D8%AF%D8%A7%D8%B1%DB%8C%D9%85">۸۰۰ هزار کارت سوخت در صف تولید/ مشکل تولید نداریم</a>
      </h1>
      <h2>مدیر برنامه‌ریزی شرکت ملی پخش فرآورده های نفتی گفت: هم اکنون ۸۰۰ هزار درخواست تولید کارت سوخت داریم در حالی که ظرفیت تولید روزانه ما ۳۰ هزار کارت است.</h2>
      <address><time datetime="2019-11-20T15:28:00+00:00">20 Nov 2019, 15:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شهرام رضایی، مدیر برنامه ریزی<b> شرکت ملی پخش فرآورده های نفتی</b> درباره تعداد کارت سوخت های در دست تولید گفت: در روزهای اخیر روزانه به طور میانگین ۷۰ هزار کارت سوخت برای تولید به ما ارجاع داده شد، این در حالی است که ظرفیت تولید کارت سوخت ما در روز ۳۰ هزار کارت است.</p>
      <p>وی افزود: هم اکنون ۸۰۰ هزار درخواست تولید کارت داریم که عدد میانگین ۷۰ هزار درخواست جدید در روز به این رقم اضافه می شود. ما در ماه های گذشته چندین مرتبه از مردم درخواست کردیم که اقدام به دریافت کارت سوخت خود کنند و حتی یک مرتبه سوختگیری با کارت سوخت شخصی داشته باشند تا مشکلات احتمالی سریع تر برطرف شود. با این وجود بسیاری از مردم در این زمینه اقدامی انجام ندادند و اکنون با حجم زیادی از درخواست مواجه هستیم.</p>
      <p>وی با تاکید بر اینکه محدودیتی در کارت سوخت خام نداریم، تصریح کرد: سایت های تولید که کارت سوخت را شخصی سازی می کنند محدودیت دارند، البته در تلاش هستیم که این ظرفیت را افزایش دهیم تا روند تولید کارت سوخت سرعت بگیرد.</p>
      <p>این مقام مسوول درباره مدت زمان تولید کارت سوخت نیز توضیح داد: پیش از ایام سهمیه بندی سوخت، مدت زمان تولید کارت سوخت بین ۲ تا ۳ هفته بود که اکنون به حدود یک ماه تا یک ماه و نیم رسیده است، البته نمی توانم عدد دقیق اعلام کنم چون در حال افزایش ظرفیت تولید خود هستیم این عدد می تواند کاهش داشته باشد و کارت سوخت ها با سرعت بیشتری به دست مردم برسد.</p>
      <p>وی درعین حال تاکید کرد: مردم نگران نباشند چرا که سهمیه سوخت آن ها تا ۶ ماه ذخیره می شود و اگر یک ماه هم کارت سوخت نداشته باشند سهمیه هر ماه، ذخیره شده و بعدا قابل استفاده است.</p>
      <p>رضایی در پاسخ به اینکه موتور سیکلت های ۱۰ ساله و خودروهای ۲۵ ساله به بالا بدلیل مشمول شدن در قانون خودروهای فرسوده امکان ثبت درخواست کارت سوخت ندارند، گفت: طبق مصوبه هیات دولت خودرو های ۲۵ سال به بالا و موتورسیکلت های ۱۰ سال به بالا فرسوده محسوب شده و در مقطعی کارت های سوخت شان ابطال شد و امکان استفاده ندارند. ضمن اینکه ما مجری هستیم و تابع ابلاغ دولت.</p>
    </article>
  </body>
</html>