<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/suspilstvo/ukrayincyam-xochut-dozvolyty-zminyuvaty-imya-po-batkovi-chy-potriben-novyj-zakon"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T15:43:48+00:00"/>
    <meta property="og:title" content="Українцям хочуть дозволити змінювати ім'я по батькові: чи потрібен новий закон"/>
    <meta property="og:description" content="Народні депутати від Слуги народу зареєстрували проєкт закону, яким пропонується дозволити громадянам України змінювати ім'я по батькові."/>
  </head>
  <body>
    <article>
      <h1>Українцям хочуть дозволити змінювати ім'я по батькові: чи потрібен новий закон</h1>
      <address><time datetime="2019-11-20T15:43:48+00:00">20 Nov 2019, 15:43</time> by <a rel="author">Юлія Кириченко, Віталій Бала</a></address>
      <p>
        <b>Народні депутати від «Слуги народу» зареєстрували проєкт закону, яким пропонується дозволити громадянам України змінювати ім'я по батькові. У пояснювальній записці документа, зокрема, йдеться про те, що сьогодні згідно із законодавством українцям можна вільно змінювати ім'я або прізвище, однак право зміни по батькові не передбачено. Як пояснюють законотворці, це порушує Конституцію. У коментарі «Слово і Діло» керівник проєктів з питань конституційного права Центру політико-правових реформ Юлія Кириченко пояснила, що ініціатива демократична, але недоречна, оскільки українське законодавство і зараз дозволяє змінювати ім'я, прізвище та ім'я по батькові.</b>
      </p>
      <p>«<i>Яким чином у нас тоді на виборах у бюлетенях з'являються такі кандидати, як Дарт Вейдер?</i>» – ставить питання експерт.</p>
      <p>«<i>Якщо в такий спосіб хочуть якось полегшити долю чиновників-коорупціонеров, то навряд чи їх буде складніше знайти після зміни прізвища або ім'я по батькові. У правоохоронних органів залишається інформація про те, ким людина була рік чи місяць тому. Бази можна легко перевірити</i>», – наголосила Кириченко.</p>
      <p>Юрист уточнила, що в статті 8 Конвенції про захист прав людини і основних свобод зазначено, що кожен має право на повагу до особистого життя.</p>
      <p>«<i>Людина має право на власне ім'я, прізвище і може їх змінити. Реєстрація потрібна для спілкування держави і людини. Але якщо в певний момент життя хтось хоче змінити ім'я – це право закріплено</i>», – відзначила вона.</p>
      <related>
        <a href="https://www.slovoidilo.ua/2019/10/28/infografika/polityka/podvijne-hromadyanstvo-86-krayin-svitu-dozvolyayut-51-zaboroneno"/>
      </related>
      <p>Юрист пояснила, що на сьогодні зміна імені, прізвища та ім'я по батькові нормально регулюється інструкціями, які мають РАЦСи, а також частково – нормами Сімейного і Цивільного кодексів.</p>
      <p>Політолог Віталій Бала поділився думкою, що ініціатива нардепів безглузда, зважаючи на монобольшість СН, яка дозволяє ухвалювати, дійсно, важливі закони.</p>
      <p>«<i>Набагато ефективніше було б ухвалювати закони, які спрямовані на те, щоб поліпшити рівень життя всіх українців. Чому саме зараз взялися подавати законопроект про зміну імені по батькові, незрозуміло. Логіку тут знайти складно</i>», – підкреслив Віталій Бала.</p>
      <p>Раніше віцепрем'єр-міністр з питань європейської та євроатлантичної інтеграції України Дмитро Кулеба заявив, що Україна повинна узаконити подвійне громадянство, але не для тих громадян, які разом з українським мають паспорт РФ.</p>
      <p>«Слово і Діло» аналізувало, <a href="https://www.slovoidilo.ua/2018/01/31/stattja/polityka/podvijne-hromadyanstvo-ukrayini-yak-polityky-obicyayut-borotysya-porushennyam">як українські політики готові боротися з подвійним громадянством серед колег і чиновників.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/28/infografika/polityka/podvijne-hromadyanstvo-86-krayin-svitu-dozvolyayut-51-zaboroneno"/>
        <a href="https://www.slovoidilo.ua/2019/10/26/novyna/polityka/ukrayincyam-diaspory-potribno-dozvolyty-podvijne-hromadyanstva-kuleba"/>
        <a href="https://www.slovoidilo.ua/2019/01/18/novyna/polityka/mzs-vystupyly-podvijne-hromadyanstvo-ukrayini"/>
        <a href="https://www.slovoidilo.ua/2018/01/31/stattja/polityka/podvijne-hromadyanstvo-ukrayini-yak-polityky-obicyayut-borotysya-porushennyam"/>
      </related>
    </article>
  </body>
</html>