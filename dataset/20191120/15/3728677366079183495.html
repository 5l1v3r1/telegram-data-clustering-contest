<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215876/Koreanen-op-bezoek-in-Loppersum-om-te-leren-over-aardbevingen"/>
    <meta property="og:site_name" content="RTV Noord"/>
    <meta property="article:published_time" content="2019-11-20T15:27:00+00:00"/>
    <meta property="og:title" content="Koreanen op bezoek in Loppersum om te leren over aardbevingen"/>
    <meta property="og:description" content="Een groep Zuid-Koreanen is woensdag op bezoek bij de Groninger Bodem Beweging in Loppersum. De buitenlandse bezoekers willen graag meer weten over de aardbevingen in onze provincie."/>
  </head>
  <body>
    <article>
      <h1>Koreanen op bezoek in Loppersum om te leren over aardbevingen</h1>
      <address>
        <time datetime="2019-11-20T15:27:00+00:00">20 Nov 2019, 15:27</time>
      </address>
      <p>In hun eigen land hebben de Zuid-Koreanen ook te maken met aardbevingen als gevolg van menselijk handelen. Het gaat daar alleen niet om gaswinning, maar om het boren naar een bron voor geothermie.</p>
      <h3>Hoe ermee omgaan?</h3>
      <p>'De Zuid-Koreanen willen leren hoe onze overheid, de NAM en de bevolking omgaan met de aardbevingen', vertelt Coert Fossen van de Groninger Bodem Beweging (GBB). 'Ze hebben ook gesproken met de NAM en ze maken straks een busrit door het bevingsgebied.'</p>
      <h3>Zwaarder, maar dieper</h3>
      <p>De bevingen in Zuid-Korea zijn zwaarder dan die in Groningen. 'Er worden daar bevingen gemeten met een kracht van boven de vijf, maar de bevingen zijn dieper dan bij ons dus je kunt ze niet echt vergelijken', legt Fossen uit. 'Maar bij de laatste aardbeving zijn vele gewonden gevallen en zijn er flink wat gebouwen vernield.'</p>
      <p>Fossen geeft een presentatie in het Engels voor de Zuid-Koreanen. Zijn sheets zijn wel vertaald in het Koreaans. 'Of de vertaling klopt? Ik heb geen idee, dat zal ik straks wel horen', lacht Fossen.</p>
    </article>
  </body>
</html>