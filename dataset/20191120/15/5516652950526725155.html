<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426169/etoimos-o-gs-dwdekanhsos-gia-to-final-four"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T15:50:02+00:00"/>
    <meta property="og:title" content="Έτοιμος ο ΓΣ Δωδεκάνησος για το Final Four"/>
    <meta property="og:description" content="Η ομάδα Γ.Σ. Δωδεκάνησος μπάσκετ με αμαξίδια θα αντιμετωπίσει τον Παναθηναϊκό την ερχόμενη Κυριακή στην Αθήνα και συγκεκριμένα στη Σάλα Β του ΟΑΚΑ στις 12:00 για το θεσμό του Κυπέλλου. Ο αγώνας θα μεταδοθεί live από τη σελίδα της OSEKA, ενώ ο νικητής προκρίνεται για το FINAL FOUR που θα γίνει στη Θεσσαλονίκη."/>
  </head>
  <body>
    <article>
      <h1>Έτοιμος ο ΓΣ Δωδεκάνησος για το Final Four</h1>
      <h2>Την ερχόμενη Κυριακή αγωνίζεται με τον Παναθηναϊκό εκτός έδρας για το Κύπελλο με σκοπό την πρόκριση και διεκδίκηση του Κυπέλλου</h2>
      <address>
        <time datetime="2019-11-20T15:50:02+00:00">20 Nov 2019, 15:50</time>
      </address>
      <p>
        <b>Η ομάδα Γ.Σ. Δωδεκάνησος μπάσκετ με αμαξίδια θα αντιμετωπίσει τον Παναθηναϊκό την ερχόμενη Κυριακή στην Αθήνα και συγκεκριμένα στη Σάλα Β του ΟΑΚΑ στις 12:00 για το θεσμό του Κυπέλλου. Ο αγώνας θα μεταδοθεί live από τη σελίδα της OSEKA, ενώ ο νικητής προκρίνεται για το FINAL FOUR που θα γίνει στη Θεσσαλονίκη.</b>
      </p>
      <p>Οι παίκτες του συλλόγου από τη Ρόδο, άρτια προετοιμασμένοι και με ηθικό υψηλό, ετοιμάζονται να σηκώσουν άλλη μια φορά το πολυπόθητο κύπελλο όπως έκαναν και το 2012, 2013, 2015 και 2016.<br/>Με τις σωστές οδηγίες του προπονητή Γιάννη Μαρουλλάκη, του γυμναστή Γιώργου Μποσγανά, με τις συνεχείς προπονήσεις και με το νέο αθλητικό δυναμικό της ομάδας είναι σίγουρο πως θα γίνει ένα εξαιρετικό παιχνίδι, που όλοι εύχονται ν’ αναδείξει νικητή τον ΓΣ Δωδεκάνησος.</p>
      <p>Στο πλαίσιο της προετοιμασίας της ομάδας μάλιστα, διεξήχθη ο φιλικός αγώνας μεταξύ των παικτών του συλλόγου την περασμένη Κυριακή στο Βενετόκλειο. Τα συμπεράσματα που βγήκαν απ' αυτόν ήταν πολύτιμα για το σύστημα που θ’ ακολουθηθεί ενόψει της κρίσιμης αναμέτρησης.</p>
      <p>Ο ΓΣ Δωδεκάνησος ευχαριστεί όλους όσοι συνέβαλαν εθελοντικά για την πραγματοποίηση του αγώνα, τους διαιτητές, τους κριτές και το προσωπικό του Βενετοκλείου, καθώς επίσης τις επιχειρήσεις αλλά και τους Εθελοντές Σαμαρείτες που στηρίζουν τον σύλλογο μαζί με τη ροδιακή κοινωνία τα τελευταία είκοσι χρόνια.</p>
    </article>
  </body>
</html>