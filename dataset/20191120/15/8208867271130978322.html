<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/20/news/roma_friedkin_interessato_a_prendere_il_posto_di_pallotta-241498552/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T15:23:00+00:00"/>
    <meta property="og:title" content="Friedkin interessato alla Roma, la società conferma: &quot;Contatti in corso&quot;"/>
    <meta property="og:description" content="L'imprenditore texano, re della Toyota negli Usa, è entrato in trattativa per rilevare il club giallorosso. Punta a diventare azionista di"/>
  </head>
  <body>
    <article>
      <h1>Friedkin interessato alla Roma, la società conferma: "Contatti in corso"</h1>
      <h2>L'imprenditore texano, re della Toyota negli Usa, è entrato in trattativa per rilevare il club giallorosso. Punta a diventare azionista di maggioranza. Esponenti del suo gruppo sono nella Capitale per portare avanti la due diligence. Si potrebbe chiudere l'affare già a gennaio</h2>
      <address>
        <time datetime="2019-11-20T15:23:00+00:00">20 Nov 2019, 15:23</time>
      </address>
      <p><b>ROMA</b> - Dan Friedkin, re della Toyota negli Stati Uniti, sta seriamente pensando di acquistare la Roma. Dopo aver preso alcune informazioni già qualche mese fa, l'imprenditore texano ha iniziato a mostrare seriamente interesse per la trattativa e mira a diventare azionista di maggioranza. Alcuni esponenti del gruppo Friedkin sono arrivati nella Capitale per portare avanti una due diligence del club di James Pallotta ed hanno già avuto un incontro con alcuni rappresentanti della Roma presso lo Studio Tonucci, che da sempre assiste Pallotta in Italia. Tutto il management giallorosso, guidato dal Ceo Guido Fienga, è impegnato con i texani che vorrebbero chiudere l'affare in tempi brevi, si ipotizza il mese di gennaio. Non a caso oggi il titolo giallorosso in Borsa è stato sospeso per eccesso di rialzo dopo aver toccato il +12,87%.</p>
      <h3>La Roma conferma: "Contatti in corso"</h3>
      <p>E proprio su richiesta della Consob, visto il rialzo del titolo, la Roma ha confermato in serata l'interesse con una nota: "Con riferimento ad alcune indiscrezioni apparse in data odierna sugli organi di stampa in relazione ad una possibile acquisizione delle partecipazioni di AS Roma S.p.A. da parte di potenziali investitori, AS Roma SPV LLC, società che detiene il controllo indiretto di AS Roma S.p.A. tramite la sua controllata Neep Roma Holding S.p.A, informa che sono in corso dei contatti preliminari con potenziali investitori al fine di permettere loro di valutare l’opportunità di un possibile investimento in AS Roma SPV LLC. In caso di perfezionamento di accordi aventi ad oggetto il trasferimento delle partecipazioni detenute in AS Roma S.p.A., AS Roma SPV LLC fornirà adeguata informativa al mercato nei termini di legge".</p>
      <h3>E' stato contattato dalla banca d'affari Goldman Sachs</h3>
      <p>Da mesi Goldman Sachs sta offrendo agli investitori sul mercato internazionale la possibilità di entrare nella società giallorossa: la banca d'affari ha preparato un documento di presentazione sulla Roma, che in gergo economico viene definito un "teaser", nel quale, si parla nello specifico di "rara opportunità di possedere e controllare uno dei più prestigiosi club calcistici, sinonimo della città di Roma". Il potenziale acquirente della Roma è assistito dalla banca d'affari Jp Morgan che ha risposto nelle settimane scorse all'offerta di Goldman Sachs, manifestando un potenziale interesse.</p>
      <h3>Due anni fa fu vicino ad acquistare gli Houston Rockets di basket</h3>
      <p>Dan Friedkin è da 2 anni, dopo la morte del padre Thomas, a capo della holding di famiglia che gestisce 12 società e che distribuisce il marchio Toyota in esclusiva in 5 stati americani. E' da sempre un grande appassionato di cinema e di sport. Secondo Forbes vanta un patrimonio personale da 4,1 miliardi di euro. Sposato e padre di 4 figli, ha una licenza di pilota d'aereo che gli ha assegnato il raro privilegio, comune solo ad altri nove piloti civili, di prendere parte alla formazione dei voli acrobatici dell'Air Force. Il magnate americano è proprietario di tanti resort di lusso e organizza eventi di golf e safari. Si è laureato alla prestigiosa Georgetown University di Washington, e ha conseguito un master presso la Rice University. Si è occupato anche di cinema come produttore esecutivo di 'The Square', vincitore della Palma d'Oro a Cannes nel 2017, il film su Paul Getty e 'The Mule' di Clint Eastwood. Anche le ambizioni di manager di una squadra sportiva non sono inedite per Friedkin, visto che 2 anni fa tentò l'acquisto della squadra di basket Nba degli Houston Rockets.</p>
    </article>
  </body>
</html>