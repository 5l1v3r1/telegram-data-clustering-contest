<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381907/hapishane-hucresinde-milyonluk-vurgun"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T15:41:00+00:00"/>
    <meta property="og:title" content="Hapishane hücresinde milyonluk vurgun!"/>
    <meta property="og:description" content="Nijerya'nın üst seviye güvenlik önlemli hapishanelerinden birinde 24 yıl hapis cezasıyla tutuklu olan bir adamın internet üzerinden işbirlikçiler yardımıyla uluslararası çapta bir dolandırıcılık operasyonu düzenlediği ortaya çıktı. Yetkililer Hope Olusegun Aroke isimli tutuklunun 1 milyon dolar kazandığını açıkladı."/>
  </head>
  <body>
    <article>
      <h1>Hapishane hücresinde milyonluk vurgun!</h1>
      <h2>Nijerya'da bir tutuklu hapishane hücresinde internet dolandırıcılığı yaparak 1 milyon dolar kazandı.</h2>
      <address>
        <time datetime="2019-11-20T15:41:00+00:00">20 Nov 2019, 15:41</time>
      </address>
      <p>Nijerya'nın üst seviye güvenlik önlemli hapishanelerinden birinde 24 yıl hapis cezasıyla tutuklu olan bir adamın internet üzerinden işbirlikçiler yardımıyla uluslararası çapta bir dolandırıcılık operasyonu düzenlediği ortaya çıktı. Yetkililer Hope Olusegun Aroke isimli tutuklunun 1 milyon dolar kazandığını açıkladı.</p>
      <p>CNN International'da yer alan habere göre, Aroke 4 yıl önce dolandırıcılıktan tutuklanmıştı ve Lagos'ta bulunan yüksek güvenlikli bir hapishanede tutuluyordu. Aroke'nin hapishanedeyken suç ortaklarıyla birlikte farklı ülkelerden mağdurları hedef alarak internet dolandırıcılığı yapmaya devam ettiği ortaya çıktı.</p>
      <p>Aroke'nin hapisteyken bir hastalık sebebiyle hastaneye kaldırıldığı, fakat tedaviden sonra hapishaneye dönmeyip eşi ve çocuklarıyla görüşmek için otele gittiği ortaya çıktı. Ayrıca Aroke'nin bu sırada toplumsal faaliyetlere katıldığı belirtildi.</p>
      <p>Nijerya'nın ekonomik suçlarla ilgilenen komisyonundan bir yetkili "İlk aşamada soruşturma suçlunun hapishane cezasını çekiyor olması gereken dönemde gittiği düzeltme merkezinde internet ve cep telefonuna erişiminin olduğunu ortaya koydu. Hastaneye gönderilmesinin sonucu olarak ise ona yardım eden birileri sayesinde hastaneden doğrudan otele ve farklı sosyal etkinliklere götürüldü." dedi. Komisyon, Aroke'nin hapishane yerine otele nasıl gittiğinin hâlâ araştırıldığını söyledi.</p>
      <p>Para akışını gerçekleştirirken Akinwunmi Sorinmade takma adını kullanan Aroke iki farklı banka hesabı açtı. Aynı zamanda Aroke'nin eşi adına zengin muhitlerde evler aldığı ve bir çok lüks araba aldığı ortaya çıktı. Komisyon, "Sanık aynı zamanda eşinin banka güvenlik bilgilerine sahipti ve böylece hapishanede kolayca para aktarımı yapıyordu" dedi.</p>
      <p>Aroke 2012 yılında internet dolandırıcılığından tutuklandığında mağdurlara kendini bir bilgisayar mühendisliği öğrencisi olarak tanıtmıştı fakat daha sonra bir internet dolandırıcı ağının başı olduğu ortaya çıkmıştı.</p>
    </article>
  </body>
</html>