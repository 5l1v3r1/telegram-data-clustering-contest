<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473861-sosnierz-dolaczyl-do-parlamentarny-zespolu-smiszka"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T15:54:43+00:00"/>
    <meta property="og:title" content="Sośnierz dołączył do parlamentarnego zespołu... ds. równouprawnienia LGBT+. &quot;To nie jest trolling. Popieram równouprawnienie&quot;"/>
    <meta property="og:description" content="&quot;Wręcz przeciwnie. Chciałbym zaproponować projekt, w którym są propozycje rozwiązań postulatów tych środowisk&quot;."/>
  </head>
  <body>
    <article>
      <h1>Sośnierz dołączył do parlamentarnego zespołu... ds. równouprawnienia LGBT+. "To nie jest trolling. Popieram równouprawnienie"</h1>
      <address><time datetime="2019-11-20T15:54:43+00:00">20 Nov 2019, 15:54</time> by <a rel="author" href="https://wpolityce.pl/autorzy/437-znalezione-w-sieci-2" target="_blank">Znalezione w sieci</a></address>
      <p>
        <b>Poseł Konfederacji Dobromir Sośnierz dołączył do parlamentarnego zespołu do spraw… równouprawnienia osób LGBT. Inicjator zespołu Krzysztof Śmiszek stwierdził, że jest otwarty na merytoryczną dyskusję z politykiem Konfederacji.</b>
      </p>
      <p>CZYTAJ TAKŻE: <a href="https://wpolityce.pl/polityka/472970-smiszek-powolal-parlamentarny-zespol-ds-lgbt">Już się zaczyna! Śmiszek powołał parlamentarny zespół ds. równouprawnienia LGBT+. W jego składzie m.in. Jachira i Nowicka</a></p>
      <p>Według twórców, parlamentarny zespół ds. równouprawnienia osób LGBT ma być miejscem rozmowy z organizacjami pozarządowymi, a efektem prac parlamentarzystów mają być konkretne ustawy. W skład zespołu wchodzi wicemarszałek Senatu Gabriela Morawska-Stanecka z Lewicy oraz 24 posłów: 16 z Lewicy, 7 z Koalicji Obywatelskiej. Teraz dołączył do niego Dobromir Sośnierz z Konfederacji.</p>
      <blockquote>Zespół nazywa się „ds. równouprawnienia”, więc o nic innego niż o równouprawnienie nie chodzi. Ja bardzo równouprawnienie popieram</blockquote>
      <p>— powiedział w rozmowie z polsatnews.pl Dobromir Sośnierz. Dodał, że  jego zdaniem należy rozróżnić równouprawnienie „od uprzywilejowania czy tzw. dyskryminacji pozytywnej”.</p>
      <p>Zapewniał, że jego dołączenie do zespołu nie jest „trollingiem”.</p>
      <blockquote>
        <b>Wręcz przeciwnie. Chciałbym zaproponować projekt, w którym są propozycje rozwiązań postulatów tych środowisk</b>
      </blockquote>
      <p>— powiedział dziennikarzom Polsatu.</p>
      <p>Dodał, że jego zdaniem <b>„nie należy pisać ustaw, w których homoseksualiści mieliby inne prawa - mniejsze, większe - niż ludzie o innych preferencjach seksualnych”.</b></p>
      <p>Z kolei Krzysztof Śmiszek, inicjator powstania zespołu, pytany o tę sprawę powiedział, że  zaprosił posła Konfederacji do uczestnictwa w pracach zespołu, o ile ten będzie chciał uczestniczyć w pracach merytorycznie.</p>
      <blockquote>Wiem, że te wartości, o które będziemy walczyli, chyba nie są mu bliskie, ale jestem otwarty na dyskusję</blockquote>
      <p>— mówił Śmiszek.</p>
      <p>Warto zwrócić uwagę, że Sośnierz jest jedynym przedstawicielem innych poglądów niż lewicowe, bowiem zespół składa się z polityków Lewicy i KO. Czy posłowi Konfederacji uda się chociaż w małym stopniu równoważyć pomysły pozostałych członków zespołu?</p>
      <p>wkt/Polsat News</p>
    </article>
  </body>
</html>