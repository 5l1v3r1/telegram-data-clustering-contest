<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653939/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T15:43:00+00:00"/>
    <meta property="og:title" content="Міжнародні партнери підтримають розвиток української біоенергетики на 55 мільйонів євро"/>
    <meta property="og:description" content="Європейський банк реконструкції та розвитку спільно з Глобальним екологічним фондом профінансують програму підтримки розвитку біоенергетики на суму 55,8 мільйона євро."/>
  </head>
  <body>
    <article>
      <h1>Міжнародні партнери підтримають розвиток української біоенергетики на 55 мільйонів євро</h1>
      <address>
        <time datetime="2019-11-20T15:43:00+00:00">20 Nov 2019, 15:43</time>
      </address>
      <p>Європейський банк реконструкції та розвитку (EBRD) спільно з Глобальним екологічним фондом (GEF) профінансують програму підтримки розвитку біоенергетики на суму 55,8 мільйона євро. <br/><br/>Про це повідомила асоційований директор, заступниця голови ЄБРР в Україні Леся Кузьменко, передає <a href="https://ua.interfax.com.ua/news/economic/625791.html">Інтерфакс-Україна.</a></p>
      <p>"Програма спрямована на технології та системи зі збору, зберігання та переробки агробіомаси. На її реалізацію ми розраховуємо мобілізувати майже 50 млн дол", - сказала вона на офіційному відкритті програми "Україна: Стійкі інновації в ланцюжку створення вартості в біоенергетиці".</p>
      <p>Повідомляється, що запустити програму планують вже в 2019 році. </p>
      <p>"Велику частину цих коштів - 50 млн дол - буде спрямовано на кредитування біоенергетичних проектів у приватному секторі, ще 3,5 млн дол - на заохочувальні гранти", - сказала провідна інженерка ЄБРР Тетяна Маркута. Решту коштів, за її словами, планується направити на інформаційну підтримку та освітні проекти у сфері біоенергетики.</p>
      <p>Вона зазначила, що підтримка розрахована на компанії в сфері агро та логістики, компанії, які можуть працювати з відходами, а також ті, які виробляють і переробляють біомасу.</p>
      <p>"Теоретично, будь-яка приватна компанія, яка так чи інакше вплине на розвиток ланцюжка створення біомаси, може стати бенефіціаром цієї програми", - наголосила Маркута.</p>
      <p>За словами Кузьменко, у зв'язку з ратифікацією Паризької угоди Україна поставила дуже амбітну мету - до 2030 року знизити викиди парникових газів на 40%. "Ця програма внесе свій внесок у досягнення поставленої цілі. На жаль, частка відновлюваної енергетики становить усього 3% від загального виробництва первинної енергії", - сказала вона</p>
      <p>Водночас, за її словами, сільгоспсектор має величезний потенціал агробіомаси, яка може використовуватися для виробництва енергії.</p>
      <p>"За оцінками наших фахівців, використовується не більше ніж 5% залишків на полях для переробки та виробництва енергії", - уточнила менеджер ЄБРР в Україні. </p>
      <p>Як зазначено, ЄБРР з 2006 року інвестував у проекти з відновлюваної енергетики більше ніж 500 млн євро, зокрема 120 млн євро - у проекти з біоенергетики.<br/><br/>Читайте також: <a href="https://www.epravda.com.ua/columns/2019/07/17/649726/">Біоенергетика vs зупинка транзиту природного газу</a></p>
    </article>
  </body>
</html>