<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/balatoni-polgarmestereknek-uzent-a-miniszterelnokseg"/>
    <meta property="og:site_name" content="infostart"/>
    <meta property="article:published_time" content="2019-11-20T15:36:21+00:00"/>
    <meta property="og:title" content="Balatoni polgármestereknek üzent a miniszterelnökség"/>
    <meta property="og:description" content="A kitolt határidő szerint november 22-ig, azaz péntekig lehet véleményezni a Balaton új, pár hete napvilágot látott vízparti szabályozásának terveit."/>
  </head>
  <body>
    <article>
      <h1>Balatoni polgármestereknek üzent a miniszterelnökség</h1>
      <address><time datetime="2019-11-20T15:36:21+00:00">20 Nov 2019, 15:36</time> by <a rel="author">Infostart</a></address>
      <h3>A kitolt határidő szerint november 22-ig, azaz péntekig lehet véleményezni a Balaton új, pár hete napvilágot látott vízparti szabályozásának terveit.</h3>
      <p>Az eddigi visszhangok miatt a Miniszterelnökség jónak látta egy tájékoztatót szétküldeni kedd délután a balatoni polgármesterek számára. Ebben a kedélyek megnyugtatására közlik, hogy a napvilágot látott tervek csak az egyeztetések első fázisát jelentik, sor kerülhet a felmerülő kérdések településenkénti személyes megvitatására is – <a href="http://www.hirbalaton.hu/uj-balatoni-vizpart-tervek-uzent-a-miniszterelnokseg/">értesült a hirbalaton.hu</a>.</p>
      <p>Mint a levélben olvasható, a tervcsomag célja, hogy végrehajtsa a törvény által lefektetett országos érdekeket, tehát összehangolja a természet-, környezet- és tájvédelmi érdekeket a vízpart turisztikai hasznosításával. Azt is megjegyzik, a tárca számára az önkormányzatok álláspontja kiemelten fontos, a céljuk az, hogy egy konszenzusos, mindenki számára előremutató terv lépjen majd életbe.</p>
      <p>Az epites.hu honlapon október 22-én megjelent, majd az érintett önkormányzatoknak közel egy héttel később kipostázott információk szerint a Balaton vízparti területeinek új közcélú területfelhasználási tervét a Miniszterelnökség építészeti és építésügyi helyettes államtitkársága készítette elő a Lechner Tudásközpont közreműködésével.</p>
      <p>A Balaton partvonalát az elmúlt több mint másfél évtizedben meghatározó, 2003-as jogszabály megalkotását többfordulós egyeztetés előzte meg, amely most elmaradt, így ennek pótlását kérték – a szövetség elnökének közlése szerint.</p>
      <p>
        <i>Nyitókép: MTI/Varga György</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/17/gigaberuhazas-ellen-tiltakoztak-a-balatonnal"/>
        <a href="https://infostart.hu/belfold/2019/11/20/balaton-nem-szabad-rovidtavu-erdekek-miatt-felaldozni-a-hosszabb-tavu-ertekeket"/>
        <a href="https://infostart.hu/belfold/2019/11/08/nem-tetszik-a-balatoni-onkormanyzatoknak-az-uj-partvonal-terv"/>
      </related>
    </article>
  </body>
</html>