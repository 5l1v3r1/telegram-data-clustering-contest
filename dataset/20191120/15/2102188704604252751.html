<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/20/653935/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T15:44:00+00:00"/>
    <meta property="og:title" content="Зростання бізнесу без болю. Чотири поради фінансиста"/>
    <meta property="og:description" content="Через легковажний підхід до процесу зростання бізнес замість переходу на наступний етап може повернутися на попередній. Як уникнути помилок?"/>
  </head>
  <body>
    <article>
      <h1>Зростання бізнесу без болю. Чотири поради фінансиста</h1>
      <h2>Через легковажний підхід до процесу зростання бізнес замість переходу на наступний етап може повернутися на попередній. Як уникнути помилок?</h2>
      <address><time datetime="2019-11-20T15:44:00+00:00">20 Nov 2019, 15:44</time> by <a rel="author" href="https://www.epravda.com.ua/authors/5d4180bb34615/" target="_blank">Альона Мисько</a></address>
      <p>Кожна компанія проходить різні стадії розвитку.</p>
      <p>Коли підприємство починає отримувати стабільний прибуток, зазвичай на другому-третьому році існування, воно стикається з надважливим вибором.</p>
      <p>Якщо коротко, то вибір виглядає так: зупинитися на досягнутому рівні чи почати новий етап і продовжити зростання?</p>
      <p>Якщо ви обираєте другий варіант, то доведеться визначити вектор розвитку. Є такі сценарії: запуск нових продуктів, відкриття нових точок, вихід на нові ринки.</p>
      <p>Зазвичай зростання бізнесу вимагає додаткових інвестицій. Компанії часто підходять до цього процесу необдумано. У результаті виникає низка проблем.</p>
      <h3>Чотири фінансові "факапи" при зростанні бізнесу</h3>
      <p>
        <b>"Факап" №1. Невідбудовані процеси.</b>
      </p>
      <p>Усі прогалини в організації процесів — маркетингових, фінансових чи HR — яскраво проявляються саме в період зростання компанії.</p>
      <p>Починається абсолютний хаос на всіх фронтах, адже завдань більшає, а впоратися з ними в таких умовах не вдається. Зазвичай саме цей "факап" стає причиною повернення на попередній етап замість переходу на наступний.</p>
      <p>В одного з наших клієнтів не був прописаний процес ведення штатного розкладу. На це витрачалося багато часу, тому що було потрібно постійно збирати інформацію від співробітників. Для цього навіть найняли окремого співробітника в штат, а це зайві витрати для компанії малого та середнього бізнесу.</p>
      <p>Цього можна було уникнути, якби компанія прописала процес стандартизованого подання інформації. У підсумку, кожному співробітнику додалося би п'ять хвилин роботи, але не довелося б витрачатися на ще одну зарплату працівнику.</p>
      <p>Loading...</p>
      <p>
        <b>"Факап" №2. Зростання поза зоною прибутковості.</b>
      </p>
      <p>Часто рішення щодо зростання ухвалюють надто рано, ще до того, як бізнес став достатньо прибутковим. У результаті мінус тільки примножується, і зростання не фінансується завдяки внутрішнім ресурсам. Якщо компанія свідомо ухвалює рішення, будучи збитковою, то слід убезпечити себе додатковими інвестиціями.</p>
      <p>Стрімке зростання і масштабування стартапів, які ще не досягли зони прибутковості, — сучасний глобальний тренд. Існує безліч прикладів компаній, які миттєво виросли і продовжують рости, при цьому зазнаючи величезних збитків. Серед них — стартапи Uber, Glovo, WeWork, Lime.</p>
      <p>Це приклади живих компаній, їх можна вважати успішними попри збитковість, та це "везунчики". У той же час існує набагато більше компаній, які швидко виросли і так само швидко закрилися, бо інвестори перестали "вливати" в них гроші.</p>
      <p>Саме тому ми радимо починати рости тільки після опрацювання бізнес-моделі на невеликих обсягах, нівелювання слабких місць, досягнення високої прибутковості.</p>
      <p>Деякі клієнти приходять до нас з ідеями продукту і з бажанням почати його продавати відразу на кількох континентах. При розрахунках з'ясовується, що для таких масштабів необхідні великі інвестиції, тому ми радимо виходити на нові ринки поступово і спочатку шукати інвестиції для невеликого ринку.</p>
      <p>Така стратегія добре продемонстрована на прикладі компанії ZipCar у книзі Адріана Сливоцького "Управління попитом".</p>
      <p>
        <b>"Факап" №3. Відсутність фінансового прогнозу на період зростання.</b>
      </p>
      <p>Одна з поширених помилок — запізніле виявлення необхідних сум для зростання. Щоб зростання пройшло успішно, слід не імпровізувати, а заздалегідь скласти план та бюджет. У такому випадку близько 50% прибутку з основного бізнесу може йти на реінвестиції: нові напрямки та розширення.</p>
      <p>Недавно була зустріч з потенційним клієнтом, який звернувся за розробкою фінансової моделі для інвестора на наступний етап фінансування.</p>
      <p>Розібравши бізнес на частини, ми виявили, що кошти потрібні не для розширення, не для доопрацювання продукту, а для покриття операційних витрат — касового розриву, який виник при неправильному розподілі раніше залучених коштів. Це призвело до невиконання власних зобов'язань, втрати розробників і часу.</p>
      <p>
        <b>"Факап" №4. Невиправдане розширення штату і збільшення зарплат.</b>
      </p>
      <p>Деякі компанії помилково вважають, що зростання обов'язково повинне супроводжуватися збільшенням штату та підвищенням зарплат усіх співробітників, включно з тими, чия робота не спрямована на збільшення доходу.</p>
      <p>Такі витрати не є стратегічно важливими для бізнесу. Це, скоріше, операційні витрати, які підтримують компанію на плаву. У результаті це стає основною частиною витрат і заводить бізнес у суттєвий мінус, з якого складно вигребти.</p>
      <p>Часто при збільшенні команди з трьох до десяти продуктивність навіть падає. Розширення штату не слід проводити без детального аналізу, а зростання зарплат повинно відбуватися меншими темпами, ніж зростання доходів.</p>
      <p>В одного нашого клієнта, який виробляє сезонні товари, штат почав розширюватися якраз при зростанні клієнтської бази й замовлень.</p>
      <p>Необхідність такого розширення була невиправданою, адже покриття зарплати в низький сезон ніхто не скасовував, а щоб впоратися із збільшенням замовлень, не завжди потрібно збільшувати штат. Перш за все, варто налагодити процеси, тоді навіть менша команда може робити більше. Кількість не означає якість.</p>
      <h3>Як безболісно пройти етап зростання бізнесу</h3>
      <p><b>Порада №1</b>. Проаналізуйте організаційну структуру. Зафіксуйте, хто в компанії за що відповідає, до яких фінансових KPI можна прив'язати зону відповідальності кожної позиції. Окресліть майбутню організаційну структуру та операційний план, тобто які знадобляться людські ресурси, якщо ви зростатимете у кілька разів.</p>
      <p><b>Порада №2</b>. Визначте неналагоджені зони бізнес-процесів. Це можуть бути маркетинг, PR чи HR. Подумайте, які є прогалини, та подбайте про їх заповнення до етапу зростання. На момент зростання організм бізнесу повинен бути готовим до нових навантажень, мусить уміти давати їм раду, щоб ставати сильнішим.</p>
      <p>Якщо процеси не налаштовані, м'язи компанії кволі, розриви трапляються в усіх можливих місцях, то про зростання можна забути.</p>
      <p><b>Порада №3</b>. Перевести всі висновки у цифри та скласти фінансову модель з урахуванням операційного плану та операційних потужностей компанії. Так вдасться побачити, скільки грошей з бізнесу реально вкладати в зростання та чи буде воно ефективним на цьому етапі з наявними ресурсами.</p>
      <p><b>Порада №4</b>. Особисто контролювати всі процеси. На момент зростання власникові варто знову заглиблюватися в операційні моменти, якщо на попередньому етапі він уже встиг відійти від цих питань.</p>
    </article>
  </body>
</html>