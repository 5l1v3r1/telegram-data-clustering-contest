<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-premierul-romaniei-trebuie-mai-multa-asumare-la-nivel-institutional-in-privinta-drepturilor-copiilor-18599408"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T15:38:54+00:00"/>
    <meta property="og:title" content="Ludovic Orban, premierul României: Trebuie mai multă asumare la nivel instituţional în privinţa drepturilor copiilor"/>
    <meta property="og:description" content="Premierul Ludovic Orban a transmis, miercuri, cu prilejul Zilei Internaţionale a Drepturilor Copilului, că este necesară mai multă asumare la nivel instituţional şi individual în chestiuni care ţin de viaţa şi depturile cetăţenilor, inclusiv ale copiilor."/>
  </head>
  <body>
    <article>
      <h1>Ludovic Orban, premierul României: Trebuie mai multă asumare la nivel instituţional în privinţa drepturilor copiilor</h1>
      <address><time datetime="2019-11-20T15:38:54+00:00">20 Nov 2019, 15:38</time> by <a rel="author">Diana Grigore, Mediafax</a></address>
      <p>Premierul Ludovic Orban a transmis, miercuri, cu prilejul Zilei Internaţionale a Drepturilor Copilului, că este necesară mai multă asumare la nivel instituţional şi individual în chestiuni care ţin de viaţa şi depturile cetăţenilor, inclusiv ale copiilor.</p>
      <p>„Ca părinte şi ca prim-ministru, deopotrivă, consider absolut necesară mai multă asumare la nivel instituţional şi individual în chestiuni care ţin de viaţa şi depturile cetăţenilor, inclusiv ale copiilor – într-un cuvânt: un stat cu adevărat funcţional, cu instituţii capabile să asigure aplicarea legii, să pedepsească şi, mai ales, să prevină abuzurile de orice natură împotriva copiilor, neglijenţele care curmă vieţi nevinovate, să ia măsuri care să reducă rata nedorit de ridicată a mortalităţii infantile, abandonul şcolar, riscul de sărăcie şi excluziune socială în rândul copiilor. Accentul pe care Guvernul îl va pune pe eficientizarea administraţiei şi pe dezvoltare economică poate asigura copiilor viitorul pe care fiecare părinte şi-l doreşte pentru ei”, a transmis Ludovic Orban, într-un comunicat de presă remis MEDIAFAX.</p>
      <p>Premierul a adăugat că adolescenţii ar trebui trataţi cu respect şi cu acces nediscriminatoriu la sănătate şi educaţie.</p>
      <p>“Se împlinesc astăzi 30 de ani de când Adunarea Generală a Naţiunilor Unite a adoptat Convenţia cu privire la drepturile copiilor, 20 noiembrie fiind marcată de atunci ca Ziua Internaţională a Drepturilor Copilului. România a fost printre primele state care au ratificat acest document, ce consacră principiul interesului superior al copilului, principiu inclus şi în dreptul european referitor la drepturile copilului şi pe care România, ca stat semnatar al onvenţiei ONU şi ca stat membru al Uniunii Europene, s-a obligat să-l aplice. Când vorbim despre copii şi adolescenţi, toţi suntem de acord că trebuie să-i tratăm cu respect şi că suntem datori să le asigurăm cele mai bune condiţii pentru ca ei să crească frumos, în condiţii de trai decente, să aibă acces nediscriminatoriu la sănătate şi educaţie, să beneficieze de protecţie specială în faţa unor pericole la are pot fi expuşi şi cărora ei nu le pot face faţă. O societate în care copiii sunt ănătoşi, educaţi şi fericiţi are perspective reale să se dezvolte în viitor”, se mai arată în comunicatul de presă remis MEDIAFAX.</p>
    </article>
  </body>
</html>