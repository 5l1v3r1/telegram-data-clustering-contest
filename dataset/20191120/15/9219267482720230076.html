<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391697-%d7%a1%d7%a7%d7%a8-%d7%91%d7%97%d7%99%d7%a8%d7%95%d7%aa-%d7%91%d7%91%d7%a8%d7%99%d7%98%d7%a0%d7%99%d7%94-%d7%a7%d7%95%d7%a8%d7%91%d7%99%d7%9f-%d7%a2%d7%95%d7%a7%d7%a3-%d7%90%d7%aa-%d7%92%d7%95%d7%a0"/>
    <meta property="og:site_name" content="סרוגים"/>
    <meta property="article:published_time" content="2019-11-20T15:47:24+00:00"/>
    <meta property="og:title" content="סקר בחירות בבריטניה: קורבין עוקף את ג'ונסון"/>
    <meta property="og:description" content="יום לאחר העימות הראשון בין בוריס ג'ונסון וג'רמי קורבין, סקר בחירות בבריטניה קבע כי מרבית הציבור מאמין שיו&quot;ר האופוזיציה זכה בעימות מול רה&quot;מ. בדבריו הכחיש..."/>
  </head>
  <body>
    <article>
      <h1>סקר בחירות בבריטניה: קורבין עוקף את ג'ונסון</h1>
      <h2>יום לאחר העימות הראשון בין בוריס ג'ונסון וג'רמי קורבין, סקר בחירות בבריטניה קבע כי מרבית הציבור מאמין שיו"ר האופוזיציה זכה בעימות מול רה"מ. בדבריו הכחיש את הטענות לאנטישמיות: "מגלים הבנה להיסטוריה היהודית"</h2>
      <address><time datetime="2019-11-20T15:47:24+00:00">20 Nov 2019, 15:47</time> by <a rel="author">, חדשות סרוגים</a></address>
      <p>האם ישראל צריכה לחשוש? יום לאחר העימות הראשון בין המועמדים המובילים בבחירות לפרלמנט הבריטי, סקר בחירות חדש של רשת ITV מצא כי יו"ר האופוזיציה ג'רמי קורבין זוכה לפופולריות גוברת, כשמרבית הציבור מאמין שהוא זכה בעימות מול ראש הממשלה בוריס ג'ונסון.</p>
      <p>לפי הנתונים, 78 אחוז מהצופים בעימות סברו כי קורבין ניצח, לעומת 22 אחוז בלבד לג'ונסון. עם זאת, ברשת הטלוויזיה הבהירו כי ייתכן שתוצאות הסקר הושפעו מהפעילות הנרחבת של תומכי מפלגת הלייבור ברשתות החברתיות במהלך העימות ואחריו.</p>
      <figure>
        <img src="https://www.srugim.co.il/i/wp-content/uploads/2019/11/shutterstock_592867346__w1980.jpg"/>
      </figure>
      <h4>עוד באותו נושא</h4>
      <h3>בכירי בריטניה: "לא נצביע לקורבין בגלל האנטישמיות"</h3>
      <p>לכתבה המלאה בסרוגים &gt;</p>
      <p>בעימות עצמו ג'ונסון ניסה למקד את הדיון רק בנושא הברקזיט, וכן התחייב להוציא את בריטניה מהאיחוד האירופי עד תאריך היעד ב-31 בינואר 2020. "ממשלה בראשותי תיגש ליישום מיידי של הברקזיט אם נזכה ברוב משמעותי" טען. "לעומת זאת, ממשלה בראשות הלייבור תחזיר את בריטניה לעידן חדש של אי יציבות, בעקבות כוונתם לערוך משאל עם חדש על הברקזיט וכן על עצמאותה של סקוטלנד". עוד תקף את קורבין על סירובו לומר בפירוש עם יתמוך בפרישה או יתנגד לו במקרה של משאל עם נוסף.</p>
      <p>מנגד, קורבין טען כי ממשלה בראשותו תנהל מו״מ על הסכם חדש לפרישה מהאיחוד האירופי, שתזכה קודם לאישור הפרלמנט ואז תובא להכרעת אזרחי בריטניה במשאל העם. לטענתו, המהלך נועד לוודא שהאזרחים יודעים בבירור מה ההשלכות יהיו לפרישה – מה שלא היה במשאל הקודם משנת 2016. עוד אמר כי אין בכוונתו לערוך משאל עם חדש על עצמאותה של סקוטלנד בקדנציה הראשונה לממשלתו.</p>
      <p>בעוד שמרבית הדיון עסק בסוגיית הברקזיט, הצדדים גם התייחסו לטענות שהושמעו נגד קורבין על קידום מדיניות אנטישמית במפלגתו – דבר שהוביל לחשש רב בקרב חברי הקהילה היהודית במדינה. בדבריו הכחיש את הטענות ואמר כי "ננקטו צעדי ענישה הולמים נגד בעלי עמדות אנטישמיות" – זאת למרות שתחקיר של ה-BBC וראשי הקהילה היהודית קבעו כי הוא <u><a href="https://www.srugim.co.il/320560-%d7%a7%d7%95%d7%a8%d7%91%d7%99%d7%9f-%d7%a4%d7%a2%d7%9c-%d7%9c%d7%94%d7%a4%d7%97%d7%99%d7%aa-%d7%a2%d7%a0%d7%99%d7%a9%d7%94-%d7%a2%d7%9c-%d7%90%d7%a0%d7%98%d7%99%d7%a9%d7%9e%d7%99%d7%95%d7%aa">התעלם מהתבטאויות אנטישמיות</a></u> ונמנע מלקחת צעדי ענישה נגד האנטישמים במפלגה.</p>
      <figure>
        <img src="https://www.srugim.co.il/i/wp-content/uploads/2018/08/%D7%A7%D7%95%D7%A8%D7%91%D7%99%D7%9F__w1980.jpg"/>
      </figure>
      <h4>עוד באותו נושא</h4>
      <h3>הקהילה היהודית בבריטניה: "אל תצביעו לג'רמי קורבין"</h3>
      <p>לכתבה המלאה בסרוגים &gt;<br/>3</p>
      <p>"אנטישמיות היא רשע וזוהמה והתייחסנו אליה ברצינות" אמר קורבין. "אני לא הייתי רוצה לחיות במדינה שיש בה גזענות. אנחנו מגלים הבנה להיסטוריה של העם היהודי״. ג׳ונסון תקף בתגובה את קורבין ואמר כי "דרך התמודדותה של הלייבור עם האנטישמיות בשורותיה מעידה על כישלון מנהיגותי מוחלט של מנהיג המפלגה".</p>
    </article>
  </body>
</html>