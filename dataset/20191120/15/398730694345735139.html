<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/fullt-pa-svenska-anstalter/"/>
    <meta property="og:site_name" content="DN.SE"/>
    <meta property="article:published_time" content="2019-11-20T15:30:31+00:00"/>
    <meta property="og:title" content="Fullt på svenska anstalter"/>
    <meta property="og:description" content="Platsbristen på svenska anstalter fortsätter."/>
  </head>
  <body>
    <article>
      <h1>Fullt på svenska anstalter</h1>
      <address><time datetime="2019-11-20T15:30:31+00:00">20 Nov 2019, 15:30</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>Platsbristen på svenska anstalter fortsätter. Så gott som samtliga anstalter i landet har nästan 100 procents beläggning och många intagna tvingas dela rum.<br/>– Vi har i dag strax under tusen klienter fler i anstalt än vi hade för två år sedan, säger Joakim Righammar, sektionschef på placeringssektionen på Kriminalvården. </b>
      </p>
      <p>2018 var första gången på flera år som antalet intagna i fängelse ökade, och straffskärpningar i kombination med befolkningsökning har nämnts som en viktig orsak till trendbrottet. </p>
      <p>Den växande anstaltspopulationen fick Kriminalvården att agera under förra året, bland annat med planer att bygga nya anstalter och att anpassa existerande för att öka kapaciteten. </p>
      <p><b>Det har resulterat </b>i fler platser, men det är långt ifrån nog. Joakim Righammar, sektionschef på placeringssektionen på Kriminalvården, säger att beläggningen på svenska anstalter just nu är mycket hög.</p>
      <p>– Det har varit ökande de senaste åren. Vi ligger på 100 till nära 100 procents beläggning på så gott som alla anstalter i landet.</p>
      <p>
        <b>Varför?</b>
      </p>
      <p>– Vi har sett ett ökat klientinflöde och även att klienterna döms till längre strafftider och därmed är längre tid på anstalt. </p>
      <p>
        <b>Beror det på att fler begår brott eller att domstolarna i högre utsträckning dömer till fängelse?</b>
      </p>
      <p>– Det är frågor som vi funderar på, men samtidigt är det inte vår primära uppgift att besvara dem. Vi har haft ett antal straffskärpningar som gett effekt, rörande bland annat vapenbrott, olika typer av våldsbrott och sexualbrott. Jag kan inte uttala mig om vilken påverkan enskilda beslut får, men sammantaget uppfattar vi att det fått effekt, säger Joakim Righammar och fortsätter:</p>
      <p>– Vi har även fler personer som bor i Sverige och den faktorn påverkar ju såklart hur många brott som begås och hur många som döms till fängelse.</p>
      <p><b>Anstalter som redan</b> finns, säger Joakim Righammar, måste utnyttjas maximalt. Dels genom att sätta in våningssängar i enkelrum och dels genom att använda rum som tidigare inte använts som celler.</p>
      <p>Han nämner även att det kan vara relevant för Kriminalvården att använda alternativa straff. </p>
      <p>– Kortsiktigt bör vi fundera över vilka klienter som ska sitta i anstalt. Finns det effektivare sätt genom ett samhällsekonomiskt perspektiv som har en sådan skärpa att vi kan stå bakom det ur säkerhetsperspektiv? Kanske via elektronisk övervakning, som fotboja, som gör att färre klienter sitter i anstalt. Man kanske även kan göra skyddstillsyn mer effektivt. Att det blir ett skarpt straff som inte alltid innebär fängelse på anstalt.</p>
      <p>
        <b>Att dela cell, kan det innebära säkerhetsproblem?</b>
      </p>
      <p>– Absolut finns det säkerhetsaspekter. Vi har en ambition att ha beläggning på kring 90 procent. Har vi luft i systemet så kan vi arbeta proaktivt i systemet och ge klienterna den bästa platsen och rätt verktyg. Nu ställer det högre krav på medarbetare och på klienter. Vad gäller dubbelbeläggningar kan det ha både positiva och negativa effekter. En del vill ha sällskap, men ibland kan fel personer hamna tillsammans. Vi gör dock noggranna säkerhetsutvärderingar, säger Joakim Righammar. </p>
      <p>
        <a href="https://www.dn.se/debatt/alternativa-straff-kan-losa-bristen-pa-fangelseplatser/">Läs mer: Alternativa straff kan lösa bristen på fängelseplatser</a>
      </p>
    </article>
  </body>
</html>