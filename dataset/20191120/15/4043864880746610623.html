<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232548/"/>
    <meta property="og:site_name" content="Українська правда"/>
    <meta property="article:published_time" content="2019-11-20T15:00:55+00:00"/>
    <meta property="og:title" content="Рябошапка: Злочевському розширено підозру, провадження зупинено"/>
    <meta property="og:description" content="Підозру власнику “Бурісми” (Burisma Holdings), екс-міністру екології Миколі Злочевському було розширено, додалася стаття про розкрадання державних коштів в особливо великих розмірах, при цьому розслідування знову призупинено у зв’язку з його розшуком."/>
  </head>
  <body>
    <article>
      <h1>Рябошапка: Злочевському розширено підозру, провадження зупинено</h1>
      <address>
        <time datetime="2019-11-20T15:00:55+00:00">20 Nov 2019, 15:00</time>
      </address>
      <p>Підозру власнику "Бурісми" (Burisma Holdings), екс-міністру екології Миколі Злочевському було розширено, додалася стаття про розкрадання державних коштів в особливо великих розмірах, при цьому розслідування знову призупинено у зв'язку з його розшуком.</p>
      <p><b>Джерело:</b> Брифінг генерального прокурора України Руслана Рябошапки.</p>
      <p><b>Пряма мова:</b> "У провадженні у Злочевського була зупинка в зв'язку з розшуком, провадження було відновлено, змінено йому підозру і провадження знову зупинено".</p>
      <p><b>Деталі:</b> Генпрокурор уточнив, що в справі фактично нічого не сталося, крім розширення підозри Злочевському.</p>
      <p>Рябошапка уточнив, що в підозрі додалася стаття про розкрадання держкоштів в особливо великих розмірах.</p>
      <p>Інформаційно-статистичної картки про розшук Злочевського на сайті МВС немає.</p>
      <p>
        <b>Нагадаємо:</b>
      </p>
      <ul>
        <li>Злочевський займав посаду міністра екології та природних ресурсів в уряді прем'єр-міністра України Миколи Азарова з липня 2010 року по квітень 2012 року.</li>
        <li>Він виїхав з України в кінці 2014 року після того, як отримав статус підозрюваного у незаконному збагаченні в справі, що розслідувалася Генеральною прокуратурою. На початку 2015 року ГПУ <a href="https://www.pravda.com.ua/news/2015/01/16/7055257/">оголосила</a> Злочевського у розшук.</li>
        <li>В 2016 році з сайту МВС <a href="https://www.pravda.com.ua/news/2016/10/10/7123200/">була знята</a> інформаційно-статистична картка про розшук Злочевського в зв'язку з відповідним запитом від ГПУ.</li>
        <li>На початку лютого 2018 року власник газодобувної групи Burisma Holdings <a href="https://www.epravda.com.ua/news/2018/02/1/633645/">повернувся </a>в Україну.</li>
        <li>В січні того ж року., Burisma <a href="https://www.epravda.com.ua/news/2017/01/12/617313/">заявила</a> про завершення всіх процесуальних і судових справ в Україні проти Злочевського і операційних компаній, що входять до складу Burisma Group.</li>
        <li>НАБУ <a href="https://www.pravda.com.ua/news/2019/09/27/7227506/">розслідує</a> кримінальне провадження за фактом вчинення неправомірних дій чиновниками Мінекології часів президента Януковича під час видачі спеціальних дозволів на користування надрами ряду підприємств, засновником яких є Burisma Limited, а кінцевим бенефіціарним власником - Злочевський.</li>
        <li>У жовтні 2019 року генеральний прокурор Руслан Рябошапка повідомив, що Генпрокуратура <a href="https://www.pravda.com.ua/news/2019/10/4/7228111/">переглядає близько 15 справ</a>, що стосуються компанії "Бурісма".</li>
      </ul>
      <related>
        <a href="https://www.pravda.com.ua/news/2019/11/14/7231979/"/>
        <a href="https://www.pravda.com.ua/news/2019/10/22/7229711/"/>
        <a href="https://www.pravda.com.ua/articles/2019/09/26/7227327/"/>
      </related>
    </article>
  </body>
</html>