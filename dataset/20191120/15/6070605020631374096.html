<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/precedents-Charlene-Monaco-festa-nacional_0_2347565369.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T15:58:34+00:00"/>
    <meta property="og:title" content="El 'look' sense precedents de Charlene per a la festa nacional de Mònaco"/>
    <meta property="og:description" content="L'hereva de Grace Kelly ha optat per un vestit masculí negre i camisa blanca"/>
  </head>
  <body>
    <article>
      <h1>El 'look' sense precedents de Charlene per a la festa nacional de Mònaco</h1>
      <h2>L'hereva de Grace Kelly ha optat per un vestit masculí negre i camisa blanca</h2>
      <address>
        <time datetime="2019-11-20T15:58:34+00:00">20 Nov 2019, 15:58</time>
      </address>
      <p>La gala que els prínceps de Mònaco celebren la nit del 19 de novembre és el plat fort de la seva festa nacional. En aquesta ocasió, de l'extensa família reial monegasca, la que més atenció ha captat és la princesa Charlene, que habitualment no participa dels actes oficials de palau però que quan ho fa no sol deixar indiferent els espectadors. La sud-africana, de 41 anys, no ha optat pels vestits llargs típicament femenins que sempre han caracteritzat les dones de la monarquia, tant a Mònaco com a fora. Donava així un pas més enllà en relació a la imatge típicament femenina que Grace Kelly va associar a aquest paradís fiscal mediterrani quan va convertir-se en princesa.</p>
      <p>Després d'optar pel blanc absolut durant els actes del dia, en arribar la nit, Charlene ha pres una decisió estilística absolutament sense precedents que ha generat molta repercussió. La princesa consort ha apostat per un esmòquing negre amb americana creuada de solapes <i>oversized.</i> Un <i>look</i> que recorda molt als de Marlene Dietrich o posteriorment Diane Keaton però que resulta inaudit en una representant de cap monarquia en un acte d'aquest nivell. Charlene va rematar la posada en escena amb una camisa blanca de coll italià, uns <i>stilettos</i> també negres i joies de mida XL. El cabell curt afegia força a la intenció del <i>look</i>, que només es contrastava amb les joies i el to vermell escarlata dels llavis.</p>
      <figure>
        <a href="https://www.ara.cat/2019/11/20/imatges/Charlene-dia-del-Carolina-Monaco_2347575416_67518910_1500x1000.jpg">
          <img src="https://www.ara.cat/2019/11/20/imatges/Charlene-dia-del-Carolina-Monaco_2347575416_67518910_1500x1000.jpg"/>
        </a>
        <figcaption>El 'look' de color blanc de Charlene durant els actes de dia del dia nacional del principat. Al seu costat, la seva cunyada, Carolina de Mònaco / GETTY</figcaption>
      </figure>
      <p>En qualsevol cas, el <i>look</i> que va triar la Princesa no és cap altre que el que solen portar els homes en aquest tipus de cerimònies, tal com es pot comprovar observant els altres representants masculins de la mateixa festa. Un dels pocs que en aquesta ocasió no vestia aquest estilisme tan típicament –fins ara– masculí era el príncep Albert, que va optar pel vestit oficial protocol·lari del càrrec que ostenta.</p>
    </article>
  </body>
</html>