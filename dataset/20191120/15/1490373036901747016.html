<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/mi-24-opata-armada-babis-hamacek-protiteroristicka-jednotka_1911201517_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T15:17:00+00:00"/>
    <meta property="og:title" content="Staré ruské vrtulníky bychom mohli prodat, řekl Opata. Babiš chce dva pro protiteroristickou jednotku"/>
    <meta property="og:description" content="„My jsme se víceméně domluvili s panem Hamáčkem, že vnitro by nekupovalo eurocoptery. Že by se dva vrtulníky předělaly pro policii. Tím bychom samozřejmě i ušetřili,“ řekl Babiš."/>
  </head>
  <body>
    <article>
      <h1>Staré ruské vrtulníky bychom mohli prodat, řekl Opata. Babiš chce dva pro protiteroristickou jednotku</h1>
      <address><time datetime="2019-11-20T15:17:00+00:00">20 Nov 2019, 15:17</time> by <a rel="author">ČTK</a></address>
      <p>
        <b>Armáda po nákupu nových bojových vrtulníků odprodá staré ruské stroje Mi-24. Novinářům to ve středu řekl náčelník generálního štábu Aleš Opata. Premiér Andrej Babiš (ANO) doplnil, že by dva stroje mohla získat policejní protiteroristická jednotka místo nákupu nových vrtulníků. Babiš ve středu řekl, že se na takovém postupu už dohodl s ministrem vnitra Janem Hamáčkem (ČSSD).</b>
      </p>
      <p>Ministerstvo obrany v listopadu definitivně schválilo nákup 12 vrtulníků ze Spojených států, smlouvu chce uzavřít do konce roku.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/armada-vrtulnik-nakup-bojove-minsiterstvo-obrany_1908221255_och"/>
      </related>
      <p>Česko nakoupí osm víceúčelových vrtulníků UH-1Y Venom a čtyři bojové vrtulníky AH-1Z Viper. Všechny stroje by měla česká armáda dostat v roce 2023.</p>
      <p>Podle Opaty se bude využívání vrtulníků Mi-24 prolínat s využíváním nových amerických strojů do doby, než armáda dosáhne počátečních operačních schopnost s novými vrtulníky.</p>
      <p>„Stávající vrtulníky armáda vyřadí ze svého užívání a jsme přesvědčeni o tom, že to je velmi vhodný artikl k prodeji,“ řekl Opata. Jako jednu z variant zmínil i Babišův plán na předání dvou strojů policii.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vrtulniky-usa-armada-cr-lubomir-metnar-ministr-obrany-vybaveni-dny-nato-smlouva_1909211512_gak"/>
      </related>
      <p>„My jsme se víceméně domluvili s panem Hamáčkem, že vnitro by nekupovalo eurocoptery. Že by se dva vrtulníky předělaly pro policii. Tím bychom samozřejmě i ušetřili,“ řekl Babiš.</p>
      <p>Vláda loni v prosinci schválila záměr nakoupit dva transportní vrtulníky těžké váhy pro potřeby policie, peníze na nákup vyčlenila pro rok 2021. Podle Hamáčka se ukázala potřebnost těchto strojů po protiteroristickém cvičení Démon 2018, kdy musel být Útvar rychlého nasazení po částech přepravován armádními vrtulníky.</p>
      <p>Vrtulníky se vzletovou hmotností 12 tun by kromě policie měly mít k dispozici i další složky integrovaného záchranného systému. Ministerstvo vnitra předpokládalo, že by stroje měly stát 70 a 80 miliony eur (1,8 až dvě miliardy eur) za kus.</p>
      <related>
        <h4>Související články</h4>
        <a href="https://www.irozhlas.cz/zpravy-domov/bojova-vozidla-pechoty-vrtulniky-ministerstvo-obrany_1906301527_pj"/>
        <a href="https://www.irozhlas.cz/zpravy-domov/vrtulniky-usa-armada-cr-lubomir-metnar-ministr-obrany-vybaveni-dny-nato-smlouva_1909211512_gak"/>
        <a href="https://www.irozhlas.cz/zpravy-domov/vrtulnik-ministerstvo-obrany-usa-vojtech-filip-koalice-andrej-babis-jan-hamacek_1906180705_dok"/>
      </related>
    </article>
  </body>
</html>