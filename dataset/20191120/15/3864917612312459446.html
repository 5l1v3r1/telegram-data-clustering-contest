<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2822256-okupanti-trici-porusili-tisu-poraneni-sestero-vijskovih.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:57:00+00:00"/>
    <meta property="og:title" content="Окупанти тричі порушили “тишу”, поранені шестеро військових"/>
    <meta property="og:description" content="Упродовж поточної доби збройні формування Російської Федерації тричі порушили режим припинення вогню. Противник обстріляв позиції наших підрозділів з озброєння БМП, гранатометів різних систем та великокаліберних кулеметів."/>
  </head>
  <body>
    <article>
      <h1>Окупанти тричі порушили “тишу”, поранені шестеро військових</h1>
      <h2>Упродовж поточної доби збройні формування Російської Федерації тричі порушили режим припинення вогню. Противник обстріляв позиції наших підрозділів з озброєння БМП, гранатометів різних систем та великокаліберних кулеметів.</h2>
      <address>
        <time datetime="2019-11-20T15:57:00+00:00">20 Nov 2019, 15:57</time>
      </address>
      <p>Про це повідомляє <a href="https://www.facebook.com/pressjfo.news/?epa=SEARCH_BOX">пресцентр</a> Об’єднаних сил.</p>
      <p>"Упродовж поточної доби збройні формування Російської Федерації 3 рази порушили режим припинення вогню. 2 обстріли позицій українських захисників російські окупаційні війська здійснили у районі відповідальності оперативно-тактичного угруповання "СХІД": неподалік Березового – з гармат БМП-1 та великокаліберних кулеметів; біля Талаківки – з озброєння БМП-1, ручних протитанкових гранатометів та великокаліберних кулеметів", - йдеться у повідомленні.</p>
      <p>Як зазначається, в районі відповідальності оперативно-тактичного угруповання "ПІВНІЧ" противник із автоматичних гранатометів та великокаліберних кулеметів вів вогонь по позиціях Об'єднаних сил неподалік Гладосового.</p>
      <p>У середу поранень унаслідок обстрілів зазнали шестеро військовослужбовців зі складу Об'єднаних сил.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2821812-okupanti-obstrilali-pozicii-zsu-pid-berezovim-iz-kulemetiv-ta-ozbroenna-bmp.html">Окупанти обстріляли позиції ЗСУ під Березовим із кулеметів та озброєння БМП</a>
      </blockquote>
      <p>"У той час як Україна всіма можливими дипломатичними шляхами намагається досягнути миру, російські окупанти цинічно порушують будь-які домовленості. Так, українська сторона на одній з ділянок сьогодні двічі запитувала "тишу" для надання допомоги пораненим. Збройні формування Російської Федерації давали на це згоду, але підступно продовжували вести вогонь з автоматичних гранатометів", - зазначили в штабі.</p>
      <p>На ділянці розведення №1 (Станиця Луганська) сьогодні розпочався пішохідний рух через відновлений міст. Ділянку, під час робочої поїздки на <a href="https://www.ukrinform.ua/tag-donbas">Донбас</a>, відвідав Президент України Володимир Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2820606-bila-petrivskogo-ta-bogdanivki-zneskodili-vze-pivtori-sotni-boepripasiv.html">Біля Петрівського та Богданівки знешкодили вже півтори сотні боєприпасів</a>
      </blockquote>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу заявлених фортифікаційних споруд. Сьогодні демонтовано 1 бліндаж. Окрім того, виявлено та знешкоджено 7 вибухонебезпечних предметів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2821856-okupanti-zapustili-fejk-pro-obstrili-dilanki-rozvedenna-u-petrivskomu-sckk.html">Окупанти запустили фейк про обстріли ділянки розведення у Петрівському - СЦКК</a>
      </blockquote>
      <p>На ділянці розведення №3, в районі населених пунктів Богданівка і Петрівське Донецької області за графіком завершено процес очищення територій від вибухонебезпечних предметів. Загалом, за час робіт співробітниками ДСНС України обстежено 30 гектарів території та вилучено 158 ВНП. З 12.00 21 листопада на цій ділянці розпочнуться заходи з демонтажу фортифікаційних споруд та інших об’єктів військового призначення, поінформували в штабі.</p>
    </article>
  </body>
</html>