<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/georgiev-rezhim-yazovira-1618433.html"/>
    <meta property="og:site_name" content="Cross"/>
    <meta property="article:published_time" content="2019-11-20T15:31:00+00:00"/>
    <meta property="og:title" content="Поне 4 месеца ще продължи водният режим в Перник"/>
    <meta property="og:description" content="/КРОСС/ Най-малко четири месеца ще продължи водният режим в Перник. Това стана ясно от думите на директора на Басейнова дирекция &quot;Западнобеломорски район&quot; в МОСВ инж. Радослав Георгиев пред БНР."/>
  </head>
  <body>
    <article>
      <h1>Поне 4 месеца ще продължи водният режим в Перник</h1>
      <address>
        <time datetime="2019-11-20T15:31:00+00:00">20 Nov 2019, 15:31</time>
      </address>
      <p>/КРОСС/ Най-малко четири месеца ще продължи водният режим в Перник. Това стана ясно от думите на директора на Басейнова дирекция "Западнобеломорски район" в МОСВ инж. Радослав Георгиев пред БНР.</p>
      <p>Той посочи, че в момента притокът към язовир "Студена" е три пъти по-малък от годишния график. По негови думи от началото на годината до края на октомври общият приток е около 11,5 млн. кубически метра.</p>
      <p>На въпрос кога са разбрали, че има проблем с язовира и водата в него намалява драстично, Георгиев обясни, че информацията е била анализирана през септември.</p>
      <p>Мярката, която е била предприета, е да се преустанови използването на питейна вода за промишлени нужди. Той подчерта, че е нужно пестеливо водата да се използва пестеливо от населението, както да се включат всички резерви, които ВиК-Перник има извън язовира.</p>
      <p>По негови думи настоящата година е изключително суха и притокът в язовир "Студена" е най-малък от 2006 г. насам.</p>
      <p>Георгиев подчерта, че до момента няма данни за източване на язовира и посочи, че всеки месец Басейнова дирекция проверява дали се спазва режимният график. Не са били установени нарушения в графиците за 2018 и 2019 г.</p>
      <p>Георгиев припомни оценка от 2016 г., според която загубите по водопреносната мрежа на града са над 50%, тъй като тя е амортизирана.</p>
      <p>Той съобщи и че почти всички язовири в района са с намален обем. Според него обаче други населени места няма да стигнат до воден режим.</p>
      <p>Днес заместник-министърът на регионалното развитие и благоустройството Николай Нанков е в Перник, за да се срещне с кмета Станислав Владимиров за обсъждане на ситуацията в града.</p>
      <p>Припомняме, преди дни новият кмет Станислав Владимиров върна за преразглеждане предложения от ВиК график за воден режим.</p>
    </article>
  </body>
</html>