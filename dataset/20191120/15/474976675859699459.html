<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121076/kolejny-kandydat-na-sedziego-tk-terlecki-potwierdza.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T15:10:00+00:00"/>
    <meta property="og:title" content="Kolejny kandydat na sędziego TK? Terlecki potwierdza"/>
    <meta property="og:description" content="PiS wycofało kandydaturę Roberta Jastrzębskiego do Trybunału Konstytucyjnego. Jak jednak poinformował szef klubu PiS Ryszard Terlecki, PiS ma już nowego kandydata na miejsce Jastrzębskiego."/>
  </head>
  <body>
    <article>
      <h1>Kolejny kandydat na sędziego TK? Terlecki potwierdza</h1>
      <address>
        <time datetime="2019-11-20T15:10:00+00:00">20 Nov 2019, 15:10</time>
      </address>
      <h4>PiS wycofało kandydaturę Roberta Jastrzębskiego do Trybunału Konstytucyjnego. Jak jednak poinformował szef klubu PiS Ryszard Terlecki, PiS ma już nowego kandydata na miejsce Jastrzębskiego.</h4>
      <p>Osoby, które podpisały się pod kandydaturą Roberta Jastrzębskiego, wycofały swoje poparcie – potwierdził dzisiaj szef Centrum Informacyjnego Sejmu Andrzej Grzegrzółka.</p>
      <p>Pytany o sprawę szef klubu PiS Ryszard Terlecki stwierdził: „Z tego co się orientuję, to jest inny kandydat (na sędziego TK – red.)”.</p>
      <p>– W tej chwili jest za późno, żeby zgłosić następnego, więc dopiero przy następnym posiedzeniu będzie można to przeprowadzić – dodał szef klubu PiS w rozmowie z TVN24. – Nie wiem czy jest kojarzony, raczej nie (z obozem Zjednoczonej Prawicy – red.) – podkreślił Terlecki.</p>
      <h3>Kandydatury do Trybunału Konstytucyjnego</h3>
      <p>3 grudnia skończy się kadencja trzech sędziów Trybunału Konstytucyjnego, których wybrano jeszcze w czasach rządów koalicji PO-PSL. Chodzi o Marka Zubika, Piotra Tulei i Stanisława Rymara.</p>
      <p>Na początku listopada szef klubu parlamentarnego PiS Ryszard Terlecki podał, że partia rządząca zaproponuje na sędziów Trybunału Krystynę Pawłowicz, Stanisława Piotrowicza i Elżbietę Chojną-Duch. Dwie pierwsze kandydatury wzbudziły wiele kontrowersji. Media spekulowały, że propozycja Piotrowicza jako sędziego TK zostanie przez to wycofana.</p>
      <p>Kilka dni temu jednak PiS zgłosiło oficjalnie swoje kandydatury do TK i wymieniło jedną osobę. Nie była to ani Krystyna Pawłowicz, ani Stanisław Piotrowicz – wymieniono Elżbietę Chojnę-Duch na Roberta Jastrzębskiego. Jak jednak dzisiaj potwierdzono, kandydatura Jastrzębskiego została wycofana.</p>
      <p>Dziś o 17 ma się odbyć przesłuchanie kandydatów do Trybunału Konstytucyjnego przed Komisją Praw Człowieka i Sprawiedliwości.</p>
      <footer>/ Źródło: 300polityka.pl/TVN24/wp.pl <br/>/ zma</footer>
    </article>
  </body>
</html>