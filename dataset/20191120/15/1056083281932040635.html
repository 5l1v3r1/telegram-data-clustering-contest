<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919312/%DA%A9%D8%B3%DB%8C-%D9%86%D9%85%DB%8C-%D8%AA%D9%88%D8%A7%D9%86%D8%AF-%D8%A7%D8%B2-%D9%86%D9%85%D8%AF-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D8%B1%D8%A7%DB%8C-%D8%AE%D9%88%D8%AF-%DA%A9%D9%84%D8%A7%D9%87-%D8%A8%D8%AF%D9%88%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T15:08:47+00:00"/>
    <meta property="og:title" content="کسی نمی‌تواند از نمد گرانی بنزین برای خود کلاه بدوزد"/>
    <meta property="og:description" content="ایسنا/فارس استاندار فارس با تاکید براینکه مصوبه سران قوا در موضوع بنزین اقدامی کاملا قانونی و به مثابه عمل جراحی دردآور بوده و تبعات بسیار مثبتی خواهد داشت، تاکید کرد که کسی نمی‌تواند از این نمد کلاهی برای خودش بدوزد."/>
  </head>
  <body>
    <article>
      <h6 class="kicker">استاندار فارس:</h6>
      <h1>کسی نمی‌تواند از نمد گرانی بنزین برای خود کلاه بدوزد</h1>
      <address><time datetime="2019-11-20T15:08:47+00:00">20 Nov 2019, 15:08</time> by <a rel="author">علی محمد پشوتن</a></address>
      <p>ایسنا/فارس استاندار فارس با تاکید براینکه مصوبه سران قوا در موضوع بنزین اقدامی کاملا قانونی و به مثابه عمل جراحی دردآور بوده و تبعات بسیار مثبتی خواهد داشت، تاکید کرد که کسی نمی‌تواند از این نمد کلاهی برای خودش بدوزد.</p>
      <p>عنایت‌الله رحیمی عصر چهارشنبه 29 آبان در جلسه شورای اداری استان فارس با اشاره به اینکه قانونگذار دولت را برای افزایش قیمت حامل‌های انرژی مکلف کرده و این موضوع در قوانین پنجم و ششم توسعه نیز مد نظر قرار گرفته است، گفت: وقتی شرایط ویژه باشد، تصمیم گیری هم به شکل ویژه انجام می‌شود، نمی توان در شرایط جنگی، مانند شرایط عادی برای کشور تصمیم گیری کرد.</p>
      <p>او با اشاره به اینکه اعطای اختیارات از سوی مقام معظم رهبری به سران قوا برای همین شرایط بوده است، تصمیم گیری از سوی سران یک کشور به عنوان عقلای نظام، در همه کشورها وجود دارد، تاکید کرد که تمام نخبگان، اندیشمندان، علما و صاحب نظران جامعه با افکار و نظرات مختلف بزرگترین درد اقتصاد ایران را تکیه بر یک محصول می‌دانند و در سیاست‌های اقتصاد مقاومتی هم کاهش تکیه به تک محصولی مد نظر قرار گرفته است.</p>
      <p>رحیمی در دفاع از مصوبه سران قوا و افزایش نرخ بنزین، گفت: اتکا به نفت دردی است که باید درمان شود، برای درمان یک غده سرطانی نیازمند جراحی هستیم و جراحی هم دردآور خواهد بود و دوران نقاهت هم دارد، اما اهداف این طرح در حوزه عدالت اجتماعی، باز توزیع ثروت ملی و توجه به دهک‌های پائین جامعه و ... از موارد مد نظر همه افراد بوده است.</p>
      <p>استاندار فارس کمک به کاهش آلودگی هوا و هزینه‌ها و تبعات ناشی از آن، حرکت در مسیر حل مشکل ترافیک، مقاوم سازی اقتصاد ملی و ... را از دیگر اثرات مهم این مصوبه دانست و گفت: همه عقلا و سیاستگزاران و مراجع اصلی اثرات این افزایش قیمت را حداکثر 3.5 تا 4 درصد می دانند بنابراین کسی نمیتواند به دلیل گرانی بنزین سایر کالاها و خدمات را گران کند، البته بازاریان و اصناف ما هم افرادی متدین و با خدا هستند و وارد این مباحث نمی شوند.</p>
      <p>او با بیان اینکه دشمنان نظام از این شرایط سوء استفاده کردند، گفت: هر اظهارنظر غیرکارشناسانه در مورد مدیریت حوادث اخیر مردود است؛ تلاش همه نیروهای امنیتی، انتظامی و غیره برای حفظ امنیت بود و عده‌ای از جان خود مایه گذاشتند، آن بسیجی و نیروی نظامی و انتظامی، نهایت خویشتن داری را در عین حفظ صلابت داشتند و سعی کردند که به مردم آسیبی وارد نشود و در مواردی هم برای حفظ حقوق شهروندی، آسیب جسمی را به جان خریدند که نمونه آن دشنه‌ای بود که به پهلوی یک بسیجی وارد شد یا دست آن مامور انتظامی بود که از سه نقطه دچار شکستگی شد.</p>
      <p>استاندار فارس اغتشاشات اخیر را اعتراض به حق ندانست و گفت: در بین افرادی که دچار آسیب جانی شدند یکی سارق تحت تعقیب بود؛ بگذریم از دیگرانی که مسائل امنیتی داشتند و قرار نیست که مطرح شود.</p>
      <p>او با بیان اینکه پشت این ناآرامی ها، اهداف دشمنان خارجی و ساقط کردن نظام اسلامی و جداکردن مردم از نظام و اخلال در نظام اقتصادی و خلل وارد کردن به روند تامین مایحتاج مردم نهفته بود، گفت: حرکت‌های انجام شده نشان از برنامه ریزی شده بودن آنها داشت، عملیات پارتیزانی افراد نشان می داد که از جایی خط می گرفتند.</p>
      <p>استاندار فارس با تصریح اینکه وجود زمینه های داخلی را نمی توان کتمان کرد، گفت: مردم به واسطه تحریمها و مسائل اقتصادی و نابرابری های اقتصادی و اجتماعی در فشار بوده و هستند اما طرح افزایش قیمت بنزین برای تعادل بخشیدن به همین مسائل است.</p>
      <p>رحیمی با بیان اینکه سیاه نمایی بر روی امید مردم اثر گذار خواهد بود، گفت: عده ای می خواهند از هر نمدی کلاهی برای خود بدوزند، کسانی تمایل داشتند که دولت و مجلس را ناکارآمد جلوه دهند، نباید مسائل ملی را فدای منافع جناحی کنیم.</p>
      <p>استاندار فارس با اشاره به اینکه جست و جو در مطالب مطرح شده در فضای مجازی از سوی برخی افراد، با هدف ناکارآمد جلوه داده دولت و مجلس بوده است، گفت: اینها از سوی کسانی مطرح شده که باید مدافع نظام باشند.</p>
      <p>رحیمی تصریح کرد: بعضی از خویشتن داری من که خود را سرباز ولایت می دانم و از روحیه آرامم، سوء استفاده می کنند اما بدانند که اگر بنا به دادن آدرس باشد، این کار را خواهم کرد و تاکید می کنم که کسی نمی تواند از این نمد برای خودش کلاهی بدوزد.</p>
      <p>وی با بیان اینکه منتقدان و معترضان حسابشان از آشوبگران جدا است، گفت: نظام اسلامی قدت و قوت دارد و کسی نمی تواند آن را با ناامنی و به زانو درآورد.</p>
      <p>رحیمی در عین حال لزوم ایجاد فضای باز برای نقد و نظر را یادآور شد و فراهم کردن زمینه اعلام اعتراض قانونمند را وظیفه مجلس شورای اسلامی دانست و گفت: در قوانین ما امکان بیان اعتراض دیده شده است و قطعا مردم خصوصا جامعه نخبه و دانشگاهی باید اجازه اظهار نظر را داشته باشند.</p>
      <p>استاندار فارس با انتقاد از آنچه فضای بسته دانشگاهی در شیراز عنوان می کرد، گفت: چه فضای بسته‌ای است که در دانشگاه ها ایجاد می کنید، دانشجو باید اظهار نظر کند، تمام نخبه‌های فکری باید در دانشگاه اجازه ارائه تحلیل داشته باشند، اجازه بدهید مردم نفس بکشند، اگر بنا باشد این فضا را دنبال کنید به حتم منجر به بروز مشکلاتی هم خواهد شد.</p>
      <p>انتهای پیام</p>
    </article>
  </body>
</html>