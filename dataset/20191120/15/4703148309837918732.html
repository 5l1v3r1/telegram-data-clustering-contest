<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/lang-ot-tizmeteres-passzokat-rontottuk-el-bevertek-ami-elottuk-adodott-a-batorsagot-is-hianyolta"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T15:52:16+00:00"/>
    <meta property="og:title" content="Lang kritikája: “Öt-tízméteres passzokat rontottuk el”; “Beverték, ami előttük adódott” – a bátorságot is hiányolta"/>
    <meta property="og:description" content="A Wales ellen 2-0-ra elveszített Eb-selejtező után Lang Ádám a sokadik játékos a magyar válogatottból, aki önkritikusan értékelte a látottakat."/>
  </head>
  <body>
    <article>
      <h1>Lang kritikája: “Öt-tízméteres passzokat rontottuk el”; “Beverték, ami előttük adódott” – a bátorságot is hiányolta</h1>
      <address><time datetime="2019-11-20T15:52:16+00:00">20 Nov 2019, 15:52</time> by <a rel="author">csakfoci.hu</a></address>
      <p>
        <b>
          <b>A Wales ellen 2-0-ra elveszített Eb-selejtező után Lang Ádám a sokadik játékos a magyar válogatottból, aki önkritikusan értékelte a látottakat.</b>
        </b>
      </p>
      <p>– <i>Volt egy lehetőség a kezünkben, amit nem tudtunk kihasználni, és ez már nem az első ilyen eset, csalódottak vagyunk</i> – kezdte <b>Lang Ádám</b> az <a href="https://m4sport.hu/videok//lang-adam-ki-akarunk-jutni-mert-kepesek-vagyunk-ra">M4 Sportnak</a>. – <i>Egy kicsit bátortalanok voltunk, mivel az elején visszaálltak és engedték, hogy tartsuk és járassuk a labdát.</i></p>
      <blockquote>
        <b>Ezekbe a labdajáratásokba egyszerű technikai hibák csúsztak, öt-tízméteres passzokat rontottuk el, amire ők lecsaptak és jöttek könyörtelenül.</b>
      </blockquote>
      <p>
        <i>A gól is abból lett, hogy volt egy olyan labdavesztés, amire nem is számítottunk, ha egy jó passz van, akkor mi fordulunk és visszük rá. Nem ez történt, elfutottak a szélen, ki kellett mennem keresztezni, későn értem oda, már becsúszni sem lehetett, mert akkor egy betolással elhozza. Próbáltam lassítani, visszahúzta, beadta, mélységből jött Ramsey, aki befejelte. De ezen kívül az első félidőben nem is volt helyzetük. Utána visszajöhettünk volna, mert volt egy Szoboszlai-lövés, amit bravúrral védte a kapus, utána a Sallainak volt egy tiszta helyzete, a lövés után lendületből érkezett, és ezt gyengén találta el, a kapus meg visszaért.</i>
      </p>
      <p>A ciprusi élvonalbeli Omonia Nicosia hátvédje kérdésre válaszolva elmondta, mi jelentette a két csapat közti különbséget.</p>
      <p>– <i>Az volt a különbség, hogy ők beverték, ami előttük adódott, mi pedig nem. Ilyen szinten, ha ki akarunk jutni, akkor ezeket a helyzeteket, be kell verni, ha egy is adódik, mert különben jön egy második gól, ami egy pontrúgás volt, egy lecsorgó és ő volt ott, beverte. Utána már sokkal nehezebb az egész. Tudatosan visszaálltak és várták a hibákat. Egyébként fel juttattuk a labdákat két sor közé, volt, hogy rá tudtunk fordulni, onnan kevésbé volt folytatás és ezek hiányoztak.</i></p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/nemzetkozi-foci/eb-2020/eb-2020-ha-kijut-a-magyar-csapat-nem-jatszhat-minden-meccsen-a-puskas-arenaban-reszletek"><pic src="http://www.csakfoci.hu/wp-content/uploads/2019/11/dsc_0397-1280x640.jpg"/><br/></a><b><a href="http://www.csakfoci.hu/nemzetkozi-foci/eb-2020/eb-2020-ha-kijut-a-magyar-csapat-nem-jatszhat-minden-meccsen-a-puskas-arenaban-reszletek">EB 2020: Ha kijutna a magyar csapat, nem játszhatna minden meccsén a Puskás Arénában – részletek<br/></a></b>Amennyiben Marco Rossi csapata a Nemzetek Ligája-playoffon keresztül kijut a kontinenstornára, akkor biztosan egy csoportba kerül a németekkel, ezt a meccset pedig Münchenben rendezhetik. A Puskás Arénában azonban összecsaphat a vb-győztes és az Eb-címvédő.</td>
        </tr>
      </table>
      <p>Lang úgy gondolja, nem szabad a hiányzókra fogni a kedd esti kudarcot.</p>
      <p>– <i>Aki lehetőséget kapott, annak ez egy óriási sansz volt, mert tényleg van egy 90 perc, ahol oda kell tenned magad és nem azon kell gondolkozni, hogy ha hozzám jön a labda, akkor mit csináljak, hanem olyan bátorság kellett volna, ami hiányzott.</i></p>
      <blockquote>Nem akarok belemenni, de ez volt a keret, ezzel kellett volna megoldanunk.</blockquote>
      <p>
        <i>Lecsúsztunk róla, nyilván voltak játékosok, akik hiányoztak és fontos láncszemek a csapatban, de hogyha az élet így hozza és így alakul, akkor ezt kell megoldanunk.</i>
      </p>
      <p>A 26 éves védő szerint nem szabad a rágódni a múlton, előre kell tekinteni, és fejlődni a márciusi pótselejtezőkre.</p>
      <p>– <i>Azért szép a futball, mert most kesergünk és szomorúak vagyunk, de megint dob egy lehetőséget, amit a kezedbe tudsz venni. Ha megint úgy megyünk oda, akkor meg tudjuk csinálni. Ha lesz valami kicsi blokk a fejekben, akkor megnehezítjük a saját dolgunkat. Ki akarunk jutni az Eb-re, mert képesek vagyunk rá.</i></p>
      <blockquote>
        <b>Ha egyszer megcsináltuk, akkor miért ne tudnánk megcsinálni még egyszer? Így kell hozzáállni, nem pedig úgy, hogy az elmúlt meccsek hogyan alakultak. Kit érdekel?</b>
      </blockquote>
      <p>
        <i>Van egy meccs, amit be kell húzni, aztán ha továbbmész, van még egy, amit utána megint be kell húzni. Ilyen a nemzetközi futball, ha akarsz valamit, tegyél érte, csináld meg. Most van egy kis időnk, mindenki a klubjában tud készülni, képezni magát és fejlődni. Ha pedig valamiben hiányossága van, akkor azt próbálja fejleszteni. Mert van egy célunk, ki akarunk jutni. Ha el akarjuk érni, akkor tennünk kell érte.</i>
      </p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/walesi-magyar-erodbe-latogatnak-a-mieink-az-orokmerleg-is-walesnek-kedvez-minden-a-sorsdonto-eb-selejtezorol-itt"><pic src="http://www.csakfoci.hu/wp-content/uploads/2019/11/walesorom-1280x640.jpg"/><br/></a><b><a href="http://www.csakfoci.hu/magyar-foci/valogatott/walesi-magyar-erodbe-latogatnak-a-mieink-az-orokmerleg-is-walesnek-kedvez-minden-a-sorsdonto-eb-selejtezorol-itt">Walesi-magyar: Bale elkáromkodta magát és a Real Madrid-szurkolók is berágtak rá – minden a sorsdöntő selejtezőről itt!<br/></a></b>A magyar válogatott november 19-én, kedd este 20:45-től Wales vendégeként lép pályára utolsó Eb-selejtező mérkőzésén. Magyar győzelem esetén a szlovák-azeri meccs eredményétől függetlenül kijutunk a részben budapesti rendezésű Európa-bajnokságra, míg ha északi szomszédaink nem nyernek, és a mieink döntetlent játszanak, akkor is kivívjuk a részvételt. Minden a sorsdöntő meccsről itt!</td>
        </tr>
      </table>
    </article>
  </body>
</html>