<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Rozvoral-SPD-Odmitame-navrh-ODS-na-zruseni-prime-volby-prezidenta-604047"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T15:05:00+00:00"/>
    <meta property="og:title" content="Rozvoral (SPD): Odmítáme návrh ODS na zrušení přímé volby prezidenta!"/>
    <meta property="og:description" content="Politické usnesení předsednictva hnutí Svoboda a přímá demokracie (SPD) k aktuální politické situaci."/>
  </head>
  <body>
    <article>
      <h1>Rozvoral (SPD): Odmítáme návrh ODS na zrušení přímé volby prezidenta!</h1>
      <address>
        <time datetime="2019-11-20T15:05:00+00:00">20 Nov 2019, 15:05</time>
      </address>
      <p>
        <b>Politické usnesení předsednictva hnutí Svoboda a přímá demokracie (SPD) k aktuální politické situaci.</b>
      </p>
      <p>Vážení přátelé, toto je aktuální politické usnesení předsednictva hnutí Svoboda a přímá demokracie (SPD), ve kterém informujeme, že vláda odmítá návrh SPD, aby důchodci, invalidé a samoživitelky byli osvobozeni od placení koncesionářských poplatků. Útok ministra vnitra Hamáčka na svobodu projevu je podle nás projevem totality. Také odmítáme návrh ODS na zrušení přímé volby prezidenta. Pokud bude generál Petr Pavel kandidovat na prezidenta republiky, hnutí SPD ho nepodpoří. Nedivíme se Rusům, že nechtějí mít v Rusku politickou neziskovku Člověk v tísni, která je financovaná Sorosem, USA a EU. </p>
      <p>
        <b>1. Vláda odmítá návrh SPD, aby důchodci, invalidé a samoživitelky byli osvobozeni od placení koncesionářských poplatků.</b>
      </p>
      <p>Vláda hnutí ANO, ČSSD s podporou KSČM v pondělí 18. listopadu 2019 odmítla podpořit návrh poslanců SPD na rozšíření okruhu lidí osvobozených od úhrady koncesionářských poplatků České televizi a Českému rozhlasu. Poslanci SPD navrhovali zrušit koncesionářské poplatky starobním a invalidním důchodcům a samoživitelům, kteří pečují o nezletilé dítě, a také lidem a domácnostem s příjmy pod čtyřnásobek životního minima. Jsme přesvědčeni o tom, že právě těmto skupinám obyvatel by měl stát zlevňovat život, a nikoliv jim ukládat poplatky. Osvobodit od poplatků navrhujeme také ústavní zařízení, která poskytují péči nemocným a seniorům. Poplatky jsou v podstatě forma daně, kterou Česká televize a Český rozhlas vybírají, aniž jejich hospodaření podléhá odpovídající kontrole.</p>
      <p>
        <b>2. Útok ministra vnitra Hamáčka na svobodu projevu je projevem totality.</b>
      </p>
      <p>Sociální sítě jsou podle ministra vnitra a šéfa ČSSD Jana Hamáčka škodlivé. „Facebook je dnes obrovské nebezpečí pro demokracii," řekl doslova Hamáček 14. listopadu v Lidovém domě při setkání k 30. výročí znovuobnovení ČSSD a listopadových událostí roku 1989. SPD naopak zastává názor, že příspěvky na sociálních sítích jsou alternativním projevem svobody a demokracie a mají dnes větší sílu než klasická probruselská zprofanovaná média. I tak jsou ale příspěvky a komentáře na sociálních sítích mazány správci pro svůj obsah, který je podle nich nenávistný, a autoři jsou blokováni na řadu dnů až do hrozby úplného smazání profilů. Svoboda slova byla vždy základním projevem demokracie. Kritika alternativních a nezávislých médií, kterou dnes provádí ministr vnitra Hamáček, byla a je znakem totalitního režimu, který byl u nás před rokem 1989. Přitom sociální sítě jsou dnes jednou z mála alternativ jiné „pravdy", než nám předkládá veřejnoprávní ČT a také ministr vnitra Hamáček. Právě oni totiž rozdělují společnost svými prohlášeními, projevy a manipulativními prounijními zprávami. SPD podporuje svobodu projevu a nikoliv její omezování, k čemuž nabádá ministr vnitra Hamáček.</p>
      <p>
        <b>3. Odmítáme návrh ODS na zrušení přímé volby prezidenta.</b>
      </p>
      <p>ODS chce nyní, podle slov svého předsedy Petra Fialy, otevřít diskusi nad zrušením přímé volby prezidenta. Chce tím odebrat právo volby prezidenta občanům naší republiky a vrátit volbu nejvyššího ústavního činitele do kuloárů poslaneckých a senátorských klubů a zákulisních jednání politických šíbrů a šedých eminencí. S přímou volbou prezidenta nesouhlasí také hnutí Trikolóra v čele s Václavem Klausem mladším (Klaus ml. konkrétně napsal: „Mě osobně přímá volba štve, protože přispěla k dalšímu rozvratu politického systému u nás.“). Miloše Zemana zvolilo v přímé volbě více než 2,8 milionu našich občanů, což je zásadní a silný mandát. ODS se pokouší o osekávání demokracie a omezení volebního práva našich občanů. Toto jednání je pro SPD zcela nepřijatelné. Hnutí SPD je dnes jediným důsledným programovým zastáncem přímé demokracie, a tedy i přímé volby prezidenta republiky. Povedeme důsledný politický boj proti jejím odpůrcům a budeme bránit právo lidí volit svého prezidenta.</p>
      <p>
        <b>4. Hnutí SPD nepodpoří generála Petra Pavla, pokud bude kandidovat na funkci prezidenta republiky.</b>
      </p>
      <p>Hnutí SPD nepodpoří generála Petra Pavla, pokud bude kandidovat na funkci prezidenta republiky. Důvodů je celá řada, ale zásadním je pro nás jeho neuctivý výrok o zdravotním stavu prezidenta republiky. O prezidentu Zemanovi řekl pro Deník N, že mu jeho spolupracovníci utírají pusu. Jde o neodpustitelné selhání. Generál Pavel je voják, byť nyní generál v záloze, a prezident republiky Miloš Zeman je jeho vrchní velitel. Velitel, který ho povýšil do nejvyšší hodnosti armádního generála a podpořil ho v nominaci na vysoký post ve velení NATO. Mluvit za těchto okolností veřejně neuctivě o svém veliteli je zásadní porušení cti generála. Generál, který nectí svého velitele, nemůže být dobrým prezidentem.</p>
      <p>
        <b>5. Nedivíme se Rusům, že nechtějí mít v Rusku politickou neziskovku Člověk v tísni, která je financovaná Sorosem, USA a EU.</b>
      </p>
      <p>Ruská federace zařadila minulý týden politickou neziskovku Člověk v tísni na seznam nežádoucích organizací. Nedivíme se Rusům, že nechtějí mít v Rusku politickou neziskovku, která je financována Open Society Foundations globalisty a spekulanta Georga Sorose či americkým ministerstvem zahraničí, americkým velvyslanectvím či Evropskou unií – tedy cizími mocnostmi. Je třeba zdůraznit, že Rusko se přitom opírá o legislativu podle vzoru USA, kde pro činnost organizací financovaných ze zahraničí platí velmi přísná pravidla. Hnutí SPD také již připravilo a minulý týden do Sněmovny předložilo zákon, který má zprůhlednit transparentnost financování politických neziskovek financovaných ze zahraničí. Plně podporujeme neziskové organizace pomáhající lidem, například seniorům, invalidům či dětem. Odmítáme však, aby humanita byla zástěrkou pro prosazování politických zájmů nadnárodních globalistů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Rozvoral-SPD-Pry-si-prali-svobodne-volby-dnes-jejich-vysledky-odmitaji-603891"/>
        <a href="https://www.parlamentnilisty.cz/politika/politici-volicum/Rozvoral-SPD-V-usili-o-zamezeni-vstupu-nelegalnich-imigrantu-do-nasi-republiky-nepolevime-603787"/>
        <a href="https://www.parlamentnilisty.cz/politika/politici-volicum/Rozvoral-SPD-Skutecny-odkaz-pamatky-17-11-1989-a-17-11-1939-je-bezpeci-a-suverenita-zeme-603616"/>
        <a href="https://www.parlamentnilisty.cz/politika/politici-volicum/Rozvoral-SPD-Po-dalsich-spanelskych-volbach-znacne-posilila-protiimigracni-strana-Vox-603466"/>
      </related>
    </article>
  </body>
</html>