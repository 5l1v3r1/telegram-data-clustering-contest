<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/video-proibito-aperta-indagine-la-denuncia-del-portiere-della-reggiana-voltolini/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-20T15:56:01+00:00"/>
    <meta property="og:title" content="Video proibito: il portiere della Reggiana Voltolini denuncia, aperta un’indagine"/>
    <meta property="og:description" content="REGGIO EMILIA – E’ dispiaciuto. Anzi, mortificato. E poi soprattutto è arrabbiato. Avrebbe una gran voglia di parlare, ma per ora non lo fa. Intanto si è affidato a un legale e ha sporto denuncia, Matteo Voltolini, e così pare abbia fatto la giovane ripresa assieme a lui nel bagno di un locale della provincia di Reggio. […]"/>
  </head>
  <body>
    <article>
      <h1>Video proibito: il portiere della Reggiana Voltolini denuncia, aperta un’indagine</h1>
      <address><time datetime="2019-11-20T15:56:01+00:00">20 Nov 2019, 15:56</time> by <a rel="author">Margherita Grassi</a></address>
      <p>
        <b>Quelle immagini sono state diffuse via social e sono diventate virali. L’atleta e la giovane ragazza ripresa vittime di un reato. <b>VIDEO</b></b>
      </p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/MATTEO-VOLTOLINI.jpg"/>
        <figcaption>Matteo Voltolini, portiere della Reggiana</figcaption>
      </figure>
      <ul>
        <li/>
      </ul>
      <ul>
        <li/>
      </ul>
      <p><b>REGGIO EMILIA</b> – E’ dispiaciuto. Anzi, mortificato. E poi soprattutto è arrabbiato. Avrebbe una gran voglia di parlare, ma per ora non lo fa. Intanto si è affidato a un legale e <b>ha sporto denuncia, Matteo Voltolini</b>, e così pare abbia fatto <b>la giovane ripresa assieme a lui nel bagno di un locale</b> della provincia di Reggio. Sono <b>entrambi vittime</b> di chi quel video lo ha diffuso, dopo averlo girato.<b> E’ iniziata un’indagine.</b></p>
      <p>Non si sa se di mezzo ci sia una sola persona, ovvero chi ha girato il video, o più persone. Quello che si vede in pochi secondi è qualcuno che entra nel bagno accanto e approfittando della apertura sulla sommità del pannello divisorio riprende i due ragazzi in atteggiamenti intimi. Che il 23enne secondo portiere della Reggiana e la giovane si accorgano di cosa sta succedendo – pare comunque di no – poco importa, dal momento che diffondere via social contenuti di questo tipo è reato. Cosa che invece è avvenuta.<b> I due ragazzi e a cascata la società calcistica sono stati travolti</b>, nelle ultime 48 ore,<b> dalla diffusione virale del video</b>. La <b>Reggiana</b> ha preso una posizione forte e per certi versi inedita in casi come questi:<b> ha sospeso Voltolini</b> per una settimana per motivi disciplinari. Come segnale simbolico, è ben più di una multa. Inoltre, c’è anche il fatto che la società abbia deciso di non tacere rispetto alla vicenda, anche se forse con il megafono dei social tacere sarebbe stato difficile. Dal club fanno sapere che la decisione è maturata per due ordini di motivi: il primo è di <b>tutela nei confronti di Voltolini</b>, dando al ragazzo qualche giorno per razionalizzare e metabolizzare l’accaduto in modo da tornare concentrato in campo. Il secondo è di <b>monito anche nei confronti degli altri</b>: chi indossa la maglia granata la rappresenta sempre ed è responsabile dell’immagine della società.</p>
      <related>
        <h4>
          <b>Leggi anche</b>
        </h4>
        <a href="https://www.reggionline.com/giallo-video-whatsapp-la-reggiana-sospende-calciatore-voltolini/"/>
      </related>
    </article>
  </body>
</html>