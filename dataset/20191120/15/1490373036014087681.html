<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/policie-vrazda-nadrz-svihov-par_1911201548_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T15:48:00+00:00"/>
    <meta property="og:title" content="Policie našla v nádrži Švihov těla pohřešovaného páru z Prahy. Z vraždy je obviněn čtyřiadvacetiletý muž"/>
    <meta property="og:description" content="Potápěči vylovili těla na konci října, ve vodě ležela čtyři až pět měsíců. Obviněni jsou dva čtyřiadvacetiletí muži. Hlavní podezřelý odmítá vypovídat."/>
  </head>
  <body>
    <article>
      <h1>Policie našla v nádrži Švihov těla pohřešovaného páru z Prahy. Z vraždy je obviněn čtyřiadvacetiletý muž</h1>
      <address><time datetime="2019-11-20T15:48:00+00:00">20 Nov 2019, 15:48</time> by <a rel="author">ČTK</a></address>
      <p>
        <b>Policisté nalezli v říjnu ve středočeské nádrži Švihov na řece Želivce těla pohřešovaného partnerského páru z Prahy. Identitu muže a ženy podle něj potvrdila genetická analýza. Z vraždy dvojice je obviněn čtyřiadvacetiletý muž, nadále ale podle šéfa oddělení vražd pražského krajského policejního ředitelství Josefa Mareše odmítá vypovídat. Hrozí mu až dvacetiletý trest vězení nebo doživotí.</b>
      </p>
      <p>„Dne 23. a 24. října byly ze dna nádrže vytaženy dvě mrtvoly,“ uvedl Mareš. Obě těla, která ležela ve vodě již čtyři až pět měsíců, byla zatížená závažím a potápěči je vylovili z hloubky zhruba 30 metrů. Podle Mareše se tak potvrdila podezření policie, že dvojice zemřela násilnou smrtí. Kriminalisté již také znají způsob zavraždění, zatím ho však nechtějí s ohledem na vyšetřování uvádět.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/josef-mares-mordparta-policie-anicka-vrazdy-praha_1911201752_ako"/>
      </related>
      <p>Kvůli vraždě partnerského páru zadrželi policisté na počátku září dva čtyřiadvacetileté muže. Jednoho obvinili z vraždy, druhého ze spoluúčasti na podvodu. Motivem pachatelů bylo podle policie získání historické vily v pražském Bubenči v hodnotě několika desítek milionů korun. Dva vysokoškoláci se podle Mareše s dvojicí seznámili tak, že projevili zájem o pronájem pokoje v domě.</p>
      <p>Dvaasedmdesátiletá žena a sedmapadesátiletý muž byli pohřešováni od 6. června. Rodina páru se v létě obrátila na policii poté, co se jim dvojice dlouho neozývala.</p>
      <p>Policisté považovali hned od počátku za podezřelé, že se partnerský pár s nikým nerozloučil a ani nikomu neřekl o plánované cestě či dovolené. „Navíc odjeli služebním vozidlem, které mělo být další den vráceno,“ řekl Mareš. Vilu, kterou žena vlastnila, se také podle zjištění policie mladí muži snažili převést na firmy, které sami ovládali.</p>
      <p>Svědci viděli muže s ženou naposledy v autě na odpočívadle dálnice D1. S nimi byl podle Mareše i jeden ze zadržených mužů. Mladík si na stejný den a na několik následujících dnů pronajal chatu v Hněvkovicích na Vysočině. „V rekreačním objektu byla následně provedena domovní prohlídka a podle zjištěných stop bylo ověřeno, že se pohřešovaní v domě stoprocentně vyskytovali,“ uvedl kriminalista.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/policie-danova-kobra-policejni-zasah-obvineni_1911201220_aur"/>
      </related>
      <p>Maďarští a slovenští policisté zjistili, že čtyřiadvacetiletí muži odvezli 13. června vůz pohřešované dvojice přes Slovensko do Maďarska, kde ho odstavili v opuštěném průmyslovém centru ve městě Ostřihom. Do České republiky se vrátili vlakem. Auto při nalezení nemělo registrační značky, vnitřek byl potřísněný naftou či benzinem, nebyly v něm ani žádné osobní věci.</p>
      <p>Muže obviněného z vraždy kriminalisté podle šéfa „mordparty“ v úterý konfrontovali s nálezem těl. „I nadále setrval na svém původním rozhodnutí a k věci se nevyjádřil,“ prohlásil Mareš. Kriminalisté případ nadále vyšetřují.</p>
      <p>„Vždycky, když nejsou zpočátku těla, je ten případ složitější,“ dodal Mareš. Zároveň se do něj zapojily různé složky policie.</p>
      <related>
        <h4>Související články</h4>
        <a href="https://www.irozhlas.cz/zpravy-domov/vezeni-tresty-kumulace-retezeni-retezeni-trestu-recidiviste-univerzita-karlova_1911200702_cha"/>
        <a href="https://www.irozhlas.cz/zpravy-domov/cerpadlarka-vrazda-nelahozeves-melnicko_1910251032_pj"/>
      </related>
    </article>
  </body>
</html>