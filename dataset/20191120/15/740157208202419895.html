<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/rusza-jedyna-na-poludniu-polski-poradnia-antynikotynowa,135274.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T15:09:00+00:00"/>
    <meta property="og:title" content="Rusza jedyna na południu Polski Poradnia Antynikotynowa"/>
    <meta property="og:description" content="Mieszkańcom województw małopolskiego, podkarpackiego i świętokrzyskiego służyć będzie Poradnia Antynikotynowa w Krakowie, która zainaugurowała działalność. To jedyna tego typu placówka w tej części Polski."/>
  </head>
  <body>
    <article>
      <h1>Rusza jedyna na południu Polski Poradnia Antynikotynowa</h1>
      <address><time datetime="2019-11-20T15:09:00+00:00">20 Nov 2019, 15:09</time> by <a rel="author">PAP/JS  </a></address>
      <h4>Mieszkańcom województw małopolskiego, podkarpackiego i świętokrzyskiego służyć będzie Poradnia Antynikotynowa w Krakowie, która zainaugurowała działalność. To jedyna tego typu placówka w tej części Polski.</h4>
      <hr/>
      <p>Jednostka działa w strukturach Krakowskiego Szpitala Specjalistycznego im. Jana Pawła II. Do poradni może się zarejestrować każdy, kto czuje taką potrzebę a konsultacje (np. psychologiczne, pulmonologiczne), jak i badania diagnostyczne, udzielane są bezpłatnie. Na potrzeby placówki zostało zatrudnionych osiem osób, w tym psycholog, psychiatra i psychoterapeuta, pulmonolodzy, recepcjonistki.</p>
      <p>"Wydaje się, że nikogo nie trzeba przekonywać, że palenie jest szkodliwe, a wciąż mniej więcej podobny odsetek osób pali. Co przerażające dla mnie - pali coraz więcej ludzi młodych, chociaż mnie się osobiście wydawało, że palenie jest niemodne. Coraz więcej osób sięga po papierosy czy e-papierosy, które wcale nie są takie nieszkodliwe jakby się mogło wydawać. Problem jest duży, mimo kampanii antynikotynowych - np. kampanii w USA polegającej na usuwaniu papierosów ze zdjęć znanych ludzi czy kręceniu filmów bez papierosów" - powiedziała na środowej konferencji prasowej Dorota Sobczyk, z-ca dyrektora ds. lecznictwa w szpitalu im. Jana Pawła II.</p>
      <p>Pulmonolog Paweł Sawicki i kierownik projektu "Weź głęboki oddech", w ramach którego uruchomiono poradnię, podkreślił, że otwarta jednostka jest jedyną taką w województwach małopolskim, podkarpackim i świętokrzyskim, oraz jedną z niewielu w Polsce.</p>
      <p>Program "Weź głęboki oddech" został dofinansowany przez Unię Europejską w wysokości prawie 2 mln zł. Celem projektu jest zachęcanie do rzucenia palenia, zwiększanie świadomości o chorobach, spowodowanych przez tytoń. W ramach programu do końca 2021 r. prowadzone mają być także kampanie medialne, spotkania i szkolenia dla personelu medycznego. Powstanie również ogólnodostępna aplikacja mobilna.</p>
      <p>Oficjalna inauguracja działalności Poradni Antynikotynowej w Krakowie nastąpiła przeddzień Światowego Dnia Rzucania Palenia Tytoniu (trzeci czwartek listopada).</p>
      <p>Według GUS w Polsce pali prawie co czwarta osoba. Zgodnie z danymi opublikowanymi przez Światową Organizację Zdrowia (WHO) przewlekła obturacyjna choroba płuc (POChP) zajmuje czwarte miejsce wśród przyczyn zgonów na świecie, zaraz za chorobami serca, udarami mózgu i zapaleniem płuc. Szacuje się, że w Polsce liczba chorych na POChP wynosi ponad 2 mln, z czego rocznie 15 tys. umiera.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>