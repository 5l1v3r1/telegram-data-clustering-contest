<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/20/myj-porychal-ubiistvoto-na-jenata-na-nepriznatoto-si-dete.430260"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="Мъж поръчал убийството на жената на непризнатото си дете"/>
    <meta property="og:description" content="Разкриха кой и защо хвърли бомба по къща в село Черноград | Dnes.bg"/>
  </head>
  <body>
    <article>
      <h1>Мъж поръчал убийството на жената на непризнатото си дете</h1>
      <h2>Разкриха кой и защо хвърли бомба по къща в село Черноград</h2>
      <address><time datetime="2019-11-20T15:28:00+00:00">20 Nov 2019, 15:28</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Двама души - подбудител и извършител, са задържани за опит за взривяване на къща в село Черноград, община Айтос. Това стана ясно по време на брифинг в Апелативна прокуратура - Бургас по повод разкритото тежко умишлено престъпление, предава Радио "Фокус" - Бургас.</p>
      <p>На 18 ноември при проведена акция на полицаите от Бургас са задържани две лица - едното с инициали А.К. от гр. Средец - поръчител на взривяването, както и лице с инициали Д.Н. от село Дъскотна, 0бщина Руен - извършител на деянието.</p>
      <p>„Задържането касае случай от 19 февруари 2019 г., където около 2.25 часа в РУ - Айтос е получен сигнал за извършено взривяване в къща в село Черноград, община Айтос. Непосредствено след задържането на лицата бяха извършени процесуално-следствени действия. На едно от лицата - с инициали Д.Н., при претърсване на жилището бе намерена ръчна бойна граната, един брой тротилова пресовка, капсулдетонатор, огнеопроводен шнур, запалка за ръчна граната и голямо количество бойни патрони 22 калибър. Всички действия са съгласувани и извършени под надзора на Окръжна прокуратура - Бургас“, отбеляза старши комисар Радослав Сотиров, директор на ОДМВР - Бургас. </p>
      <p>„На 19 февруари е била повредена чрез взрив двуетажна къща в село Черноград. Механизмът на осъществяване на деянието е свързан с хвърляне на самоделно взривно устройство по терасата на въпросната жилищна постройка. Имало е жена, която е обитавала постройката към този момент, но, за радост, устройството не е могло да попадне на терасата, а удряйки се в парапета, е паднало в двора на имота, където се е взривило. От взривната вълна се е образувала яма с диаметър 30/30 см“, съобщиха разследващите. За това деяние законът предвижда от 1 до 8 години „лишаване от свобода“.</p>
      <p>„Мотивите за извършването на престъплението могат да бъдат сведени най-общо до битови - обтегнатите отношения на подбудителя с лице, с което в миналото е имал интимна връзка и от което има дете. Подбудителят не е признавал бащинството на детето и то е установено по съдебен ред, в резултат на иск за установяване на бащинство. Била е присъдена и издръжка, която той първоначално е отказал да плаща. Сумата от 2500 евро е била заплатена на извършителя, за да осъществи взрива в къщата“, допълват раследващите.</p>
      <p>Извършена огромна по обем и сериозна по съдържание дейност по случая от страна на прокуратурата, като са използвани и специални разузнавателни средства. Двамата обвиняеми са задържани за срок до 72 часа и предстои внасяне на искане в Окръжен съд - Бургас за взимане на най-строгата мярка за неотклонение „задържане под стража".</p>
      <related>
        <h4>Още по темата</h4>
        <a href="https://www.dnes.bg/temida/2019/11/20/dadoha-20-g-na-myj-za-ubiistvo-i-grabej.430256"/>
        <a href="https://www.dnes.bg/notifikacii/2019/11/14/mvr-zadyrja-61-godishen-myj-ubil-mlada-jena-v-iambol.429620"/>
      </related>
    </article>
  </body>
</html>