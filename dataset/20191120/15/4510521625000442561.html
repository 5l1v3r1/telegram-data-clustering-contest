<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/piatra-neamt/scandalul-cataloagelor-falsificate-pastrarea-normelor-didactice-condamnari-primit-profesorii-vinovati-1_5dd553c45163ec42713a6d4e/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T15:49:01+00:00"/>
    <meta property="og:title" content="Scandalul cataloagelor falsificate pentru păstrarea normelor didactice. Ce condamnări au primit profesorii vinovaţi"/>
    <meta property="og:description" content="Treisprezece cadre didactice acuzate că au înscris fictiv elevi în cataloage de la clase de seral  au primit sentinţe cu suspendarea executării pedepsei. Cataloagele respective au fost desfiinţate numai pentru elevii fictivi."/>
  </head>
  <body>
    <article>
      <h1>Scandalul cataloagelor falsificate pentru păstrarea normelor didactice. Ce condamnări au primit profesorii vinovaţi</h1>
      <address><time datetime="2019-11-20T15:49:01+00:00">20 Nov 2019, 15:49</time> by <a rel="author">Dan Sofronia</a></address>
      <h4>Treisprezece cadre didactice acuzate că au înscris fictiv elevi în cataloage de la clase de seral  au primit sentinţe cu suspendarea executării pedepsei. Cataloagele respective au fost desfiinţate numai pentru elevii fictivi.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/iasi/adolescentul-incendiat-cataloagele-unui-liceu-iasi-incheierii-mediilor-fost-gasit-risca-piromanul-1_5ce40459445219c57ee1f4a3/index.html"/>
      </related>
      <p>Curtea de Apel Bacău a pronunţat o sentinţă definitivă în cazul a 13 cadre didactice, care au fost acuzate de fals intelectual în formă continuată. Condamnarea la pedepse cu suspendare, dispusă miercuri, 21 noiembrie 2019, are ca temei faptul că, profesorii de la Liceul „Ion Ionescu de la Brad“ Horia, judeţul Neamţ, au înscris fictiv elevi în cataloage, pentru a-şi păstra normele didactice.</p>
      <p>Instanţa a aplicat, pentru doi inculpaţi, câte un avertisment, iar pentru o parte pedepsele au fost reduse la 1 an de închisoare, pentru care s-a dispus amânarea aplicării pe un termen de 2 ani, faţă de ce hotărâse prima instanţă, Judecătoria Roman. În cazul a cinci acuzaţi, apelurile au fost respinse. Iniţial, în cauză au fost 14 inculpaţi, însă unul a decedat. </p>
      <p>În dosar au fost inculpaţi Teodor Timofte, Ana Diaconescu, Cristina Paiu, Viorel Rusu, Nuţa Pavel, Ana</p>
      <p>Chica, Gabriela Samson, Lăcrămioara Luca, Ionica Antohi, Liliana Samson, Ioan Ioniţă, Delioara Drăguşanu şi fostul director Doru Lozincă. Au fost desfiinţate mai multe cataloage din anii şcolari 2011-2012, 2012-2013 şi 2013-2014, la clase de a X-a, a X-a şi a XI-a seral, numai pentru notele puse elevilor fictivi. </p>
      <p>Magistraţii au mai decis ca cei implicaţi să poată profesa în continuare, dar au de îndeplinit o serie de</p>
      <p>obligaţii, în caz contrar, condamnarea putându-se transforma în una cu executare. Trebuie să se prezinte periodic la Serviciul Probaţiune, să anunţe schimbarea locuinţei, deplasările mai mari de cinci zile sau schimbarea serviciului. </p>
      <p>În acest caz, prima instanţă sesizată a fost Judecătoria Roman, care a hotărât, pe 19 iunie 2019, pedepse mai mari, 1 an şi 3 luni, pentru care s-a amânat aplicarea pe un termen de supraveghere de până la 3 ani şi 3 luni.</p>
      <p>Un proiect european în Franţa a adus alte acuzaţii fostului director</p>
      <p>Fostul director Doru Lozincă este judecat într-un alt dosar penal, aflat pe rolul Tribunalului Neamţ, acuzele fiind de fraudă cu fonduri europene. </p>
      <p>Procurorii DNA au considerat că a schimbat destinaţia sumelor şi că a fost o tentativă la infracţiunea de folosirea sau prezentarea cu rea credinţă de documente ori declaraţii false, dacă fapta are ca rezultat obţinerea pe nedrept de fonduri europene. În dosar este judecat şi Liviu Ciubotaru, fost responsabil de proiect. </p>
      <p>Anchetatorii au reţinut că, pe 22 octombrie 2010, între Agenţia Naţională pentru Programe Comunitare în Domeniul Educaţiei şi Formării Profesionale şi Grupul Şcolar Agricol „Ion Ionescu de la Brad“ a fost încheiat un contract de finanţare privind proiectul Mobilitate - Leonardo da Vinci - Dezvoltarea şi diversificarea competenţelor profesionale a tinerilor în dezvoltarea economiei în zona rurală. </p>
      <p>Valoarea proiectului a fost de 194.408 euro şi urma să se desfăşoare între 27 octombrie 2010 şi 18</p>
      <p>noiembrie 2011. Procurorii anticorupţie spun că directorul Lozincă, beneficiind de ajutorul celuilalt acuzat, în loc să folosească avansul de 155.000 de euro pentru asigurarea cheltuielilor necesare formării şi dezvoltării profesionale a elevilor, ar fi utilizat banii contrar acestei destinaţii. </p>
      <p>„O parte din cheltuielile prezentate de beneficiar, cu referire la pregătirea profesională din România şi Franţa şi cheltuielile de masă, nu sînt reale, sumele avansate în acest scop fiind însuşite de managerul de proiect sau de formatorii desemnaţi pentru pregătirea participanţilor“, se precizează într-un comunicat DNA. Agenţia pentru Programe Comunitare este parte în procesul penal cu 147.402 de</p>
      <p>euro.</p>
      <p>Liceul Agricol „Ion Ionescu de la Brad“ este unul dintre cele mai slabe din judeţul Neamţ, fiind ani când nici un elev nu a promovat examenul de Bacalaureat, iar în alţii doar câţiva. </p>
      <hr/>
    </article>
  </body>
</html>