<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822218-sondlend-pidtverdiv-u-kongresi-princip-quid-pro-quo-sodo-ukraini-buv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:20:00+00:00"/>
    <meta property="og:title" content="Сондленд підтвердив у Конгресі: Принцип &quot;quid pro quo&quot; щодо України був"/>
    <meta property="og:description" content="Посол США при ЄС Гордон Сондленд підтвердив, що він, колишній спецпредставник щодо України Курт Волкер і міністр енергетики Рік Перрі не хотіли працювати з Руді Джуліані, але робили це за прямою вказівкою президента Трампа."/>
  </head>
  <body>
    <article>
      <h1>Сондленд підтвердив у Конгресі: Принцип "quid pro quo" щодо України був</h1>
      <h2>Посол США при ЄС Гордон Сондленд підтвердив, що він, колишній спецпредставник щодо України Курт Волкер і міністр енергетики Рік Перрі не хотіли працювати з Руді Джуліані, але робили це за прямою вказівкою президента Трампа.</h2>
      <address>
        <time datetime="2019-11-20T15:20:00+00:00">20 Nov 2019, 15:20</time>
      </address>
      <p>Про це дипломат розповів у середу під час слухань у Палаті представників Конгресу США, повідомляє власний кореспондент Укрінформу.</p>
      <p>"Передусім, міністр Перрі, я і посол Волкер працювали з паном Руді Джуліані в питанні України за чіткою вказівкою президента США. Ми не хотіли працювати з паном Джуліані", - підкреслив американський дипломат.</p>
      <p>Він зазначив, що погодився на співпрацю з Джуліані, бо інакше вони "втратили би дуже важливу можливість зміцнити відносини між США та Україною". Тому розпорядження президента виконувалися, передусім, з урахуванням цього інтересу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821491-volker-pidtverdiv-so-ne-vimagav-vid-ukraini-rozsliduvanna-proti-bajdena.html">Волкер підтвердив, що не вимагав від України розслідування проти Байдена</a>
      </blockquote>
      <p>Сондленд зауважив, що він та інші посадовці спочатку не вважали, що роль Джуліані на той час була невідповідною. Зусилля з боку посадовців були коректними, і про все вони інформували адміністрацію. За словами посла, якби він тоді знав про стосунки Джуліані з особами, які "зараз перебувають під кримінальним розслідуванням", він би не погодився працювати з ним.</p>
      <p>Водночас, посол США при ЄС підтвердив особисту зацікавленість президента <a href="https://www.ukrinform.ua/tag-tramp">Трампа</a> в розслідуванні проти компанії Burisma та родини Байденів. Він також зазначив, що вважає це передумовою для того, щоби президенту Зеленському нарешті було дозволено зустрітися з президентом США в Вашингтоні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822102-impicment-trampa-u-kongresi-ssa-pocalis-sluhanna-za-ucastu-sondlenda.html">Імпічмент Трампа: у Конгресі США почались слухання за участю Сондленда</a>
      </blockquote>
      <p>"Я знаю, що члени цього Комітету часто вдавалися до цих складних формулювань у вигляді простого запитання, чи було "quid pro quo"? Як я вже свідчив у контексті потреби (української сторони – ред.) в телефонній розмові з Білим домом і зустрічі в Білому домі, відповідь "так", - наголосив Сондленд.</p>
      <p>Водночас, за словами Сондленда, він не мав уявлення про те, чому була затримана оборонна допомога Україні. Він підкреслив, що запитував про це - і "жодного разу не отримував чіткої відповіді", але був "категорично проти" цього кроку. Українці, наголосив він, "потребували цієї підтримки для боротьби з російською агресією".</p>
      <p>Як повідомляв Укрінформ, Гордон Сондленд виступає в середу на публічних слуханнях у Палаті представників в контексті розслідування щодо імпічменту президента Сполучених Штатів.</p>
    </article>
  </body>
</html>