<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/koresmena-ta-nekrotafeia-tis-proteyoysas/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T15:05:02+00:00"/>
    <meta property="og:title" content="Κορεσμένα τα νεκροταφεία της πρωτεύουσας"/>
    <meta property="og:description" content="«Το κοιμητήριο έχει κορεστεί. Αναντίρρητα, υπάρχει πρόβλημα», μας λέει ο Δήμος Μπαούρδας, προϊστάμενος του Γ' Νεκροταφείου στη Νίκαια"/>
  </head>
  <body>
    <article>
      <h1>Κορεσμένα τα νεκροταφεία της πρωτεύουσας</h1>
      <h2>Πολύ παλιά, μικρά και με «ταρίφες» σε καθεστώς ελεύθερης αγοράς, τα κοιμητήρια της Αθήνας λειτουργούν στο κόκκινο, ενώ η ζήτηση αυξάνεται σταθερά</h2>
      <address>
        <time datetime="2019-11-20T15:05:02+00:00">20 Nov 2019, 15:05</time>
      </address>
      <p>«Το κοιμητήριο έχει κορεστεί. Αναντίρρητα, υπάρχει πρόβλημα», μας λέει ο <b>Δήμος Μπαούρδας</b>, προϊστάμενος του <b>Γ’ Νεκροταφείου</b> στη <b>Νίκαια</b>, και προσθέτει: «Προσπαθούμε να κάνουμε εκταφές με νύχια και με δόντια. Σε πολλές περιπτώσεις υπάρχει οικονομική αδυναμία εκ μέρους των συγγενών να πληρώσουν την εκταφή, γι’ αυτό και την αναβάλλουν, ενώ υπάρχει συχνά και ο έντονος φόβος ότι <b>το σώμα του νεκρού δεν θα έχει λιώσει</b>, γι’ αυτό και παρατείνουν την παραμονή του στον τάφο πλέον της τριετίας, που είναι η συνηθισμένη περίοδος ενοικίασης θέσης».</p>
      <p>
        <b>Της ΔΗΜΗΤΡΑΣ ΤΡΙΑΝΤΑΦΥΛΛΟΥ</b>
      </p>
      <p>
        <b>dtriantafillou@neaselida.news</b>
      </p>
      <p>Στην πραγματικότητα, βέβαια, ο παραπάνω <b>φόβος δεν είναι καθόλου αβάσιμος</b>, μια και όντως οι άνθρωποι πλέον δεν «λιώνουν» εύκολα λόγω των ισχυρών φαρμακευτικών αγωγών στις οποίες υποβάλλονται για ανίατες αρρώστιες, όπως ο καρκίνος.</p>
      <p>Αλλωστε, είναι ακόμα νωπές οι εικόνες της φρίκης που διέρρευσαν από το κοιμητήριο του Σχιστού τον περασμένο Ιούνιο, όταν, όπως ανέδειξε ρεπορτάζ τηλεοπτικού σταθμού, στο μεγαλύτερο πια νεκροταφείο της χώρας <b>-έκτασης 350 στρεμμάτων, παραδόθηκε το 2008-</b> αδιάλυτες σοροί στοιβάζονταν η μία πάνω στην άλλη και θάβονταν σε ακατάλληλα μέρη, μια και δεν υπήρχαν θέσεις σε τάφο αδιάλυτων. Οπως αναδείκνυε το ρεπορτάζ, οι σοροί τοποθετούνταν σε λευκά σεντόνια και θάβονταν στοιβαγμένες μέσα στα χορτάρια, χωρίς τίποτα να θυμίζει ότι βρίσκονται σε τάφο.</p>
      <p>Η αλήθεια είναι ότι και χωνευτήρια και νεκροταφεία δουλεύουν στο κόκκινο. Οπως μας εξηγεί ο κ. Μπαούρδας: «Στο <b>Γ’ Νεκροταφείο</b> υπάρχει σταθερή αναμονή στον ψυκτικό θάλαμο 3 και 4 μέρες ακόμα και 5 στις αργίες, μια και τότε δεν γίνονται ταφές. Κάθε μέρα παραμονής στον ψυκτικό θάλαμο κοστίζει <b>25 ευρώ</b>. Τώρα, για παράδειγμα, είναι μια τέτοια περίοδος με τετραήμερη αναμονή».</p>
      <p>Την ίδια στιγμή, ο κόσμος συνεχίζει σε <b>ποσοστό 60%-70%</b> να αναζητά τις οικονομικές θέσεις. «Στο δικό μας νεκροταφείο, που είναι σε λαϊκή περιοχή, η πιο οικονομική θέση κοστίζει <b>170 ευρώ με στολισμό</b>», μας εξηγεί ο κ. Μπαούρδας και συνεχίζει: «Στην πραγματικότητα, ακριβώς επειδή είμαστε πολύ οικονομικό νεκροταφείο αλλά κι επειδή δεν έχουμε ρήτρα να ενταφιάζονται μόνο δημότες, έχουμε πολλή κίνηση».</p>
      <h3>Οι θάνατοι που καλπάζουν και τα ανεπαρκή νεκροταφεία</h3>
      <figure>
        <img src="https://neaselida.gr/nsmedia/uploads/2019/04/nekrotafeio.jpg"/>
      </figure>
      <p>Το <b>ισοζύγιο γεννήσεων – θανάτων</b> αποτελεί έναν παράγοντα με ιδιαίτερη σημασία. Είναι ενδεικτικό ότι την περίοδο 2015-2017 οι θάνατοι ξεπέρασαν τις γεννήσεις κατά 91.207, ενώ το 2017 οι γεννήσεις έπεσαν κάτω από τις 90.000 ετησίως. Ως αποτέλεσμα των παραπάνω δημογραφικών εξελίξεων, ο ελληνικός πληθυσμός από το 2008 έως το 2017 <b>μειώθηκε κατά 355.000 κατοίκους</b> – τα στοιχεία προέρχονται από μελέτη του καθηγητή στο Πανεπιστήμιο Θεσσαλίας και διευθυντή του Εργαστηρίου Δημογραφικών και Κοινωνικών Αναλύσεων, Βύρωνα Κοτζαμάνη.</p>
      <p>Πίσω στην ασφυκτική κατάσταση της χωρητικότητας των κοιμητηρίων, ενδεικτικά του προβλήματος ήταν όσα είχε να μας πει και ο προϊστάμενος του Κοιμητηρίου Βύρωνα, <b>Χαράλαμπος Πάρσαλης</b>. Σύμφωνα με τον ίδιο, στην παρούσα φάση το κοινό στο Κοιμητήριο Βύρωνα εξυπηρετείται μέσα σε μια δυο μέρες. Παρ’ όλα αυτά, καθώς προχωράμε στην καρδιά του χειμώνα, οι θάνατοι συνήθως αυξάνονται.</p>
      <p>Στο συγκεκριμένο κοιμητήριο γίνονται περίπου πέντε τελετές τη μέρα, ενώ τόσες είναι και οι εκταφές που πραγματοποιούνται καθημερινά, όμως οι έκτακτες καιρικές συνθήκες συχνά χαλούν τα σχέδια για τις προγραμματισμένες εκταφές: «Πέρσι πολλές φορές λόγω κακοκαιρίας <b>χάσαμε μια και δύο μέρες δουλειάς.</b> Καταλαβαίνετε όμως ότι αν κρεμόμαστε από τον καιρό, σε νεκροταφεία ήδη κορεσμένα τα πράγματα συχνά φλερτάρουν με δυσάρεστες καταστάσεις. Αν δεν προχωρούν οι εκταφές, αρχίζουν και οι ουρές. Συχνά στέλνουμε έως και τρεις ειδοποιήσεις στις οικογένειες για να προχωρήσουν όσο πιο γρήγορα μια εκταφή».</p>
      <p>Για τον ίδιο η έλλειψη κενών τάφων οφείλεται και στις ζώνες – ανάλογα με το πού βρίσκεται ο τάφος, κοντά ή μακριά από την είσοδο, διαμορφώνονται και οι τιμές. <b>Τα κορεσμένα νεκροταφεία οδηγούν στον Βύρωνα δημότες από τον Αλιμο</b>, δήμο που δεν διαθέτει δικό του κοιμητήριο, αλλά και από Δάφνη, Υμηττό, Ζωγράφου, Ηλιούπολη και Αγιο Δημήτριο. Κάτι που επίσης συνέβη κατά τη διάρκεια της κρίσης, σύμφωνα με τον κ. Πάρσαλη, είναι ότι μειώθηκε η επιλογή της ταφής σε πατρογονικά χώματα λόγω των αυξημένων εξόδων για την οικογένεια του εκλιπόντος.</p>
      <figure>
        <img src="https://neaselida.gr/nsmedia/uploads/2018/05/nekrotafeio-1068x801.jpg"/>
      </figure>
      <p>«Και, φυσικά, έχουμε και πολύ κόσμο από το Α΄ Νεκροταφείο, που είναι πάρα πολύ ακριβό», συνεχίζει ο κ. Πάρσαλης, θίγοντας άλλη μια σημαντική παράμετρο του θέματος. Οντως, οι τιμές στα κοιμητήρια είναι ένας εντελώς αστάθμητος παράγοντας. «<b>Στον Βύρωνα, για παράδειγμα, η οικονομική θέση ξεκινάει από 300 ευρώ</b> -για τους δημότες του Βύρωνα η τιμή πέφτει στο μισό- και η πιο ακριβή φτάνει στα 750 ευρώ». Την ίδια στιγμή, στο Α΄ Νεκροταφείο η πιο οικονομική θέση, αν ποτέ βρεθεί, κοστίζει 1.000 ευρώ.</p>
      <p>Ενδιαφέροντα είναι όσα μας λέει για το θέμα ο αντιδήμαρχος του Δήμου Αγίου Δημητρίου, Αγγελος Γαβαλάς: «Η αλήθεια είναι ότι το δικό μας κοιμητήριο είναι μικρό σε χωρητικότητα, μόλις 4 στρέμματα, την ώρα που ο δήμος μας έχει 90.000 κατοίκους. <b>Η ουσία είναι ότι αυτή τη στιγμή κανένα νεκροταφείο δεν μπορεί να επεκταθεί</b>, γιατί δεν μπορεί να γίνει χωροθέτησή του εντός Αττικής, τουλάχιστον με τους όρους και τις προϋποθέσεις που ορίζονται για τα νεκροταφεία. Τα περισσότερα κοιμητήρια της Αθήνας είναι πολύ παλιά, ακόμα και 70 και 80 χρόνων, και δεν μπορούν να εξυπηρετήσουν τη σημερινή Αθήνα των 6 εκατομμυρίων».</p>
      <p>
        <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου 2019.</b>
      </p>
      <related>
        <a href="https://neaselida.gr/efimerida/zitoymeno-i-ethniki-synepeia/"/>
      </related>
    </article>
  </body>
</html>