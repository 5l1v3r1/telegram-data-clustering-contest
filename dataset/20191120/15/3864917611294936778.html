<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2822239-sekretnij-startap-billa-gejtsa-zdijsniv-proriv-u-sonacnij-energetici.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:42:00+00:00"/>
    <meta property="og:title" content="Секретний стартап Білла Гейтса здійснив прорив у сонячній енергетиці"/>
    <meta property="og:description" content="Таємний стартап Heliogen, який фінансується бізнесменом Біллом Гейтсом, представив унікальну технологію &quot;сонячної печі&quot;, яка не потребує викопного палива."/>
  </head>
  <body>
    <article>
      <h1>Секретний стартап Білла Гейтса здійснив прорив у сонячній енергетиці</h1>
      <h2>Таємний стартап Heliogen, який фінансується бізнесменом Біллом Гейтсом, представив унікальну технологію "сонячної печі", яка не потребує викопного палива.</h2>
      <address>
        <time datetime="2019-11-20T15:42:00+00:00">20 Nov 2019, 15:42</time>
      </address>
      <p>Це є прорив у сонячній енергетиці, який допоможе знизити кількість шкідливих викидів у повітря, повідомляє <a href="https://edition.cnn.com/2019/11/19/business/heliogen-solar-energy-bill-gates/index.html">CNN</a>.</p>
      <p>Як зазначається, компанія Heliogen, що спеціалізується на отриманні енергії з відновлюваних джерел, "вийшла з тіні і заявила, що знайшла спосіб створення інноваційної технології, яка дозволяє досягати температури понад 1000 градусів Цельсія за допомогою сонячних дзеркал і штучного інтелекту".</p>
      <p>По суті, Heliogen створила потужну "сонячну піч", яка здатна розігрівати речовини до температури, що становить приблизно чверть від температури на поверхні Сонця.</p>
      <p>Даний досягнутий прорив означає, що вперше концентровану сонячну енергію можна використовувати для створення екстремального тепла, необхідного для отримання цементу, сталі, скла та інших промислових процесів.</p>
      <figure>
        <img src="https://static.ukrinform.com/photos/2019_11/1574267914-443.jpg"/>
      </figure>
      <p>"Ми впроваджуємо технологію, яка здатна обрушити ціни на викопні види палива, вона також зовсім не виробляє викиди CO2. І це дійсно святий Грааль", - заявив засновник і генеральний директор Heliogen Білл Гросс.</p>
      <p>На думку китайсько-американського хірурга і підприємця Патріка Сун-Шіонга, який також фінансує проєкт, дана технологія зможе різко скоротити викиди парникових газів у промисловості. Адже, за даними Міжнародного енергетичного агентства, на виробництво цементу припадає 7% світових викидів CO2.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2822222-sonacna-cerepica-mikolaivskogo-inzenera-otrimala-nagorodu-unido.html">Сонячна черепиця миколаївського інженера отримала нагороду UNIDO</a>
      </blockquote>
      <p>На відміну від традиційної сонячної енергетики, що використовує фотоелектричні панелі, розробка Heliogen заснована на сонячних концентраторах. Ця технологія не нова: масив дзеркал фокусує сонячне світло в одній точці для отримання високої температури.</p>
      <p>Станції з геліоконцентратора сьогодні вже використовуються для виробництва електроенергії, є і установки, що виробляють тепло для <a href="https://www.ukrinform.ua/tag-promislovist">промисловості</a>. Але проблема полягає в тому, що такі системи не здатні виробляти температуру, достатню для впровадження нових технологічних процесів створення цементу або сталі.</p>
      <p>Як зазначається, інженери Heliogen використовують комп'ютерний зір, автоматичне визначення кутів та інші високі технології, що дозволяють максимально точно налаштовувати дзеркала для відбиття сонячних променів.</p>
      <p>
        <i>Фото: Heliogen</i>
      </p>
    </article>
  </body>
</html>