<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/koalicija-naj-bi-na-kosilu-dorekla-boljse-sodelova"/>
    <meta property="og:site_name" content="Primorske novice"/>
    <meta property="article:published_time" content="2019-11-20T15:44:53+00:00"/>
    <meta property="og:title" content="Koalicija naj bi na kosilu dorekla boljše sodelovanje in prioritete"/>
    <meta property="og:description" content="Po srečanju koalicijskih partnerjev, ki jih je premier Marjan Šarec danes gostil na kosilu, sta bila zgovorna le predsednik SD Dejan Židan in predsednik SMC Zdravko Počivalšek, ki sta z dogovorom zadovoljna. Dorekli so prioritete za prihodnje leto in se dogovorili za pogostejša srečanja oziroma po besedah Počivalška za boljše timsko delo."/>
  </head>
  <body>
    <article>
      <h1>Koalicija naj bi na kosilu dorekla boljše sodelovanje in prioritete</h1>
      <address><time datetime="2019-11-20T15:44:53+00:00">20 Nov 2019, 15:44</time> by <a rel="author">STA</a></address>
      <p>
        <b>Po srečanju koalicijskih partnerjev, ki jih je premier Marjan Šarec danes gostil na kosilu, sta bila zgovorna le predsednik SD Dejan Židan in predsednik SMC Zdravko Počivalšek, ki sta z dogovorom zadovoljna. Dorekli so prioritete za prihodnje leto in se dogovorili za pogostejša srečanja oziroma po besedah Počivalška za boljše timsko delo.</b>
      </p>
      <figure>
        <img src="https://static.primorske.si/foto/highres/gnweb/720546_20180829-00879289.jpg"/>
        <figcaption>Po srečanju koalicijskih partnerjev, ki jih je premier Marjan Šarec danes gostil na kosilu, sta bila zgovorna le predsednik SD Dejan Židan in predsednik SMC Zdravko Počivalšek, ki sta z dogovorom zadovoljna. Foto: STA</figcaption>
      </figure>
      <p><b>LJUBLJANA</b> &gt; "Vse, kar je dogovorjeno, je možno realizirati le, če bomo igrali z roko v roki," je v izjavi novinarjem po srečanju ocenil Počivalšek.</p>
      <p>Na vprašanje, kako si predstavlja boljše timsko delo v koaliciji, pa je odgovoril na primeru košarke: "Če igrate košarko, veste, da je treba žogo podajati. Ne more imeti vsak svoje žoge in vsak zase igrati." Če se kolektivno igra, se da po njegovih besedah zmagati, "tu in tam pa je treba komu hrbet pokriti".</p>
      <blockquote>Predsednica SAB Alenka Bratušek in predsednik Desus Karl Erjavec sta se medijem po srečanju izognila, premier Marjan Šarec pa utegne srečanje komentirati danes ob robu udeležbe na vrhu gospodarstva.</blockquote>
      <p>Danes so se pogovarjali tudi o proračunu, ki ga bo DZ potrjeval predvidoma v četrtek. Po Počivalškovih navedbah koalicija računa, da bo rekorden proračun prejel dovolj podpore, da bo sprejet.</p>
      <p>Židan je po srečanju v izjavi novinarjem skoraj dvourni pogovor partnerjev označil za zelo dobrega, na tej podlagi pa po njegovem mnenju obstaja resna namera, da koalicijsko pogodbo, ki da je dobra, uresničujejo tudi v prihodnje. Verjame, da bo v četrtek sprejet tudi proračun, v prihodnjem letu pa bodo pomembne zaveze iz koalicijskega sporazuma uresničevali naprej. Podporo bodo iskali pri vseh partnerjih, sam pa si želi, da je prva, pri kateri iščejo podporo, Levica.</p>
      <p>Predsednik SD ugotavlja, da bodo nekateri današnji vrh koalicije verjetno razumeli kot pogovor ob kosilu. Po njegovih besedah pa so se zelo odkrito pogovorili o prvem letu skupnega delovanja in o prioritetah za prihodnje leto. Židan je zadovoljen, tudi z dogovorom, da se bodo v prihodnje sestali pogosteje.</p>
      <p>Glede prioritet je opozoril na tiste, ki jih izpostavlja SD, in sicer na vzpostavitev sistema dolgotrajne oskrbe starejših, skrajšanje čakalnih dob v zdravstvu in spremembe na področju okoljsko-podnebne politike. "Sem optimist," je dejal in dodal, da so se danes pogovarjali tako, kot se morajo pogovarjati "tovariši na skupni poti, zelo odprto". Rezultat današnjega sestanka je po Židanovih ocenah bolj čvrsta koalicija petih strank.</p>
      <figure>
        <iframe data-src="https://twitter.com/MihaOresnik/status/1197150906594340865?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>