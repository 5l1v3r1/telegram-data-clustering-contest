<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727211"/>
    <meta property="og:site_name" content="De Standaard"/>
    <meta property="article:published_time" content="2019-11-20T15:16:00+00:00"/>
    <meta property="og:title" content="Feyenoord stelt Frank Arnesen een maand na zijn ontslag bij Anderlecht aan als nieuwe technisch directeur"/>
    <meta property="og:description" content="Frank Arnesen heeft niet lang zonder werk gezeten na zijn ontslag als technisch directeur bij Anderlecht begin oktober. De Deen werd woensdag voorgesteld a..."/>
  </head>
  <body>
    <article>
      <h1>Feyenoord stelt Frank Arnesen een maand na zijn ontslag bij Anderlecht aan als nieuwe technisch directeur</h1>
      <address>
        <time datetime="2019-11-20T15:16:00+00:00">20 Nov 2019, 15:16</time>
      </address>
      <p>
        <b>Frank Arnesen heeft niet lang zonder werk gezeten na zijn ontslag als technisch directeur bij Anderlecht begin oktober. De Deen werd woensdag voorgesteld als nieuwe technische baas van Feyenoord. De 63-jarige Deen treedt medio januari in dienst van de Rotterdamse club.</b>
      </p>
      <p>Arnesen neemt de functie over van Sjaak Troost, die na het vertrek van Martin van Geel tijdelijk werd aangesteld als technisch directeur. Troost werd in mei op interim-basis benoemd tot eind januari 2020.</p>
      <p>“Feyenoord is natuurlijk een prachtige club, maar niet alleen daarom kijk ik er naar uit in Rotterdam aan de slag te gaan”, liet Arnesen weten op de clubwebsite. “Het moment voelt gewoon goed. De basis en een flink aantal randvoorwaarden voor het bedrijven van topsport zijn de laatste jaren op orde gebracht. Bovendien proef je bij iedereen die je spreekt dat de mensen veranderingsgezind zijn, in die zin dat ze open staan voor nieuwe ideeën en impulsen. Dat is een klimaat waarin ik graag werk en succesvol denk te kunnen zijn.”</p>
      <p>Arnesen was tussen januari en oktober 2019 technisch directeur van Anderlecht. Voordien was hij in diezelfde functie aan de slag bij onder meer PSV, Tottenham, Chelsea en Hamburg. Als speler was Arnesen tussen 1983 en 1985 ook al actief bij Anderlecht.</p>
    </article>
  </body>
</html>