<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622546/%D8%AA%D9%88%D8%B6%DB%8C%D8%AD-%D8%B9%D8%B6%D9%88-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%DA%A9%D8%B4%D9%88%D8%B1-%D8%AF%D8%B1%D8%A8%D8%A7%D8%B1%D9%87-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DA%AF%D8%B1-%D9%84%D8%A7%D8%B2%D9%85-%D8%A8%D8%A7%D8%B4%D8%AF-%D8%A8%D8%A7%DB%8C%D8%AF-%D9%87%D9%85%D9%87-%DA%86%DB%8C%D8%B2-%D9%81%D8%AF%D8%A7-%D8%B4%D9%88%D8%AF-%D8%AA%D8%A7-%D9%85%D8%B1%D8%AF%D9%85-%D8%A7%D9%85%D9%86-%D8%B2%D9%86%D8%AF%DA%AF%DB%8C-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T15:48:00+00:00"/>
    <meta property="og:title" content="توضیح عضو شورای امنیت کشور درباره قطع اینترنت: اگر لازم باشد، باید همه چیز فدا شود تا مردم امن زندگی کنند!"/>
    <meta property="og:description" content="یک عضو شورای امنیت کشور تاکید کرد که برقراری مجدد اینترنت نیازمند یک تصمیم جمعی است و با توجه به گزارشات از وضعیت ثبات در کشور در این زمینه به زودی تصمیم گیری خواهد شد."/>
  </head>
  <body>
    <article>
      <h1>توضیح عضو شورای امنیت کشور درباره قطع اینترنت: اگر لازم باشد، باید همه چیز فدا شود تا مردم امن زندگی کنند!</h1>
      <h2>در جلسه شورای امنیت کشور تصمیم بر قطعی اینترنت گرفته شد</h2>
      <address>
        <time datetime="2019-11-20T15:48:00+00:00">20 Nov 2019, 15:48</time>
      </address>
      <p>
        <i>یک عضو شورای امنیت کشور تاکید کرد که برقراری مجدد اینترنت نیازمند یک تصمیم جمعی است و با توجه به گزارشات از وضعیت ثبات در کشور در این زمینه به زودی تصمیم گیری خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد جواد کولیوند در پاسخ به این پرسش که اینترنت چه زمانی مجددا وصل خواهد شد؟، گفت: بحث امنیت در اولویت کشور قرار دارد و از هر موضوع دیگری مهمتر است. اگر لازم باشد باید همه چیز فدا شود تا مردم در فضایی امن زندگی کنند.</p>
      <p>وی در ادامه با بیان اینکه «نباید اجازه داد تا هیچ چیزی مخل آرامش مردم در زندگی روزمره آنان شود» اظهار کرد: در جلسه شورای امنیت کشور تصمیم بر قطعی اینترنت گرفته شد. البته در این زمینه رتبه‌بندی انجام شده و شرکت‌ها و کسب و کارهایی که با اینترنت سر و کار دارند، برای دسترسی به اینترنت در اولویت هستند.</p>
      <figure>
        <img src="https://aftabnews.ir/files/fa/news/1398/8/29/361645_178.jpg"/>
      </figure>
      <p>رئیس کمیسیون امور داخلی کشور و شوراها در مجلس تصریح کرد: زمانی اینترنت به طور سراسری برقرار می‌شود که آرامش به کشور بازگردد. شبکه ملی اطلاعات داخلی نیز اکنون برقرار است و بخشی از اپلیکیشن‌ها نظیر اسنپ با آن به کار خود ادامه می دهند.</p>
      <p>کولیوند در ادامه تاکید کرد: تصمیم قطع اینترنت یک تصمیم جمعی بود و تصمیم گیری برای برقراری مجدد آن نیز به تصمیم جمع و وضعیت کشور باز می‌گردد. قطعا به زودی با توجه به گزارش های واصله از نقاط مختلف در شورای امنیت در این زمینه تصمیم گیری خواهد شد.</p>
    </article>
  </body>
</html>