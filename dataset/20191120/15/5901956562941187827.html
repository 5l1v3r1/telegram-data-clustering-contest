<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/policisti-ujeli-preprodajalca-heroina-kokaina-in-ostalih-prepovedanih-drog-252249"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T15:11:00+00:00"/>
    <meta property="og:title" content="Policisti ujeli preprodajalca heroina, kokaina in ostalih prepovedanih drog"/>
    <meta property="og:description" content="Postojnski policisti so konec septembra na območju Pivke v cestnem prometu ustavili voznika motornega vozila, ki je z nezanesljivo vožnjo pritegnil njihovo pozornost. Voznik je med postopkom kazal ..."/>
  </head>
  <body>
    <article>
      <h1>Policisti ujeli preprodajalca heroina, kokaina in ostalih prepovedanih drog</h1>
      <h2>Med preiskavo so našli prepovedane droge.</h2>
      <address><time datetime="2019-11-20T15:11:00+00:00">20 Nov 2019, 15:11</time> by <a rel="author">P. K.</a></address>
      <p>Postojnski policisti so konec septembra na območju Pivke v cestnem prometu ustavili voznika motornega vozila, ki je z nezanesljivo vožnjo pritegnil njihovo pozornost. Voznik je med postopkom kazal simptome, ki so posledica zaužitja nedovoljenih drog, zato mu je bil odrejen hitri test za prisotnost prepovedanih drog. Ta je pokazal pozitiven rezultat za kokain in opiate.<br/><br/>Policista sta med postopkom na sopotnikovem prednjem sedežu opazila stekleničko z napisom metadon in vsebnostjo neznane tekočine, za katero se je s kasnejšimi preiskavami ugotovilo, da gre za prepovedano drogo metadon. Z zbiranjem obvestil je bilo ugotovljeno, da je voznik motornega vozila, ki je vozil pod vplivom psihoaktivnih substanc, prepovedano drogo metadon<br/>kupil od 41-letnega Pivčana, pri katerem redno kupuje prepovedano drogo. </p>
      <h3>Osumljenca so prijeli postojnski policisti</h3>
      <p>​Policisti postaje Postojna so zatem prijeli 41-letnega Pivčana in pri njem opravili hišno preiskavo, med katero so mu zasegli prepovedano drogo heroin, kokain, elektronsko tehtnico in helex tablete, ki vsebujejo prepovedano drogo alprazolam.<br/><br/>Osumljeni je bil po usmeritvah državnega tožilstva izpuščen, policisti pa so podali kazensko ovadbo zaradi utemeljenih razlogov za sum, da izvršuje kaznivo dejanje neupravičene proizvodnje prepovedanih drog, nedovoljenih snovi v športu in predhodnih sestavin za njihovo izdelavo ter prometa z njimi. <br/><br/>Da bi zaščitili občane in ostale udeležence cestnega prometa ter občutno zmanjšali posledice alkoholiziranih ali drugače omamljenih voznikov, bodo policisti na območju postojnske policijske postaje še naprej intenzivno poostreno nadzirali voznike in ugotavljali tovrstne kršitve. </p>
    </article>
  </body>
</html>