<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23503088-procurori-nu-exista-indicii-pentru-eventuala-legatura-intre-dinca-craniile-gasite-brancoveni.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T15:27:00+00:00"/>
    <meta property="og:title" content="Procurori: Nu există indicii pentru o eventuală legătură între Dincă și craniile găsite la Brâncoveni"/>
    <meta property="og:description" content="Procurorii din Olt spun că la această oră nu există indicii pentru o eventuală legătură între Gheorghe Dincă și craniile găsite la Brâncoven, la 30 de kilometri de Caracal, transmite"/>
  </head>
  <body>
    <article>
      <h1>Procurori: Nu există indicii pentru o eventuală legătură între Dincă și craniile găsite la Brâncoveni</h1>
      <address><time datetime="2019-11-20T15:27:00+00:00">20 Nov 2019, 15:27</time> by <a rel="author">G.S.</a></address>
      <p><b>Procurorii din Olt spun că la această oră nu există indicii pentru o eventuală legătură între Gheorghe Dincă și craniile găsite la Brâncoven, la 30 de kilometri de Caracal, transmite Mediafax.<br/></b><br/>Anchetatorii nu au deocamdată, însă, niciun indiciu referitor la victime sau la modul în care craniile și fragmentele osoase au ajuns pe câmp. Potrivit Parchetului de pe lângă Tribunalul Olt, informaţii relevante ar putea apărea după expertiza antropologică.<br/><br/>Craniile și fragmentele osoase au fost găsite de câţiva localnici aflaţi la arat.<br/><br/>„Eu am arat. Nişte băieţi au strigat la mine: &lt;mă, văzuşi că scoseşi un cap de om&gt;, cine ştie ce-o fi fost. Oase de oameni. Erau înşirate toate - capul, coastele, şoldul. Pe urmă au săpat colea, în margine, şi au mai găsit unul întreg”, a declarat tractoristul care a descoperit resturile umane.<br/><br/>Potrivit procurorilor, tractoristul, dar şi alţi localnici care au văzut osemintele au fost audiaţi, dar până acum nu au fost găsite indicii care să facă lumină în acest caz.<br/><br/>„S-a făcut o analiză macroscopică a celor două cranii, respectiv fragmente osoase găsite şi s-a apreciat că sunt de natură umană. Am dispus efectuarea unei expertize antropologice pentru a se stabili cu exactitate vârsta, sexul, data decesului şi, de asemnea, s-a dispus o expertiză genetică în vederea identificării profilului ADN. (...) Nu au fost crime cu autor necunoscut în zonă. Verificăm persoanele dispărute. Nu am constatat nimic care să prezinte importanţă pentru anchetă”, a declarat Anca Anuţa, prim-procuror la Parchetul de pe lângă Tribunalul Olt.<br/><br/>Potrivit acesteia, deocamdată nu există indicii că între cranii sau fragmentele osoase găsite la Brâncoveni şi cazul Gheorghe Dincă ar fi vreo legătură.<br/><br/>În acest caz, IGPR a cerut să facă cercetări alături de procurorii din Olt.<br/><br/>Două cranii și mai multe fragmente osoase au fost găsite pe un câmp din comuna Brîncoveni, judeţul Olt, la 30 de kilometri de Caracal. A fost deschis un dosar penal pentru omor calificat asupra a două sau mai multe persoane.</p>
    </article>
  </body>
</html>