<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ve-rekomenduoja1/skaityk-dabar/apsigalvojo-miestas-ruosiasi-isigyti-centrini-pasta-1751258/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T14:14:00+00:00"/>
    <meta property="og:title" content="Apsigalvojo? Miestas ruošiasi įsigyti centrinį paštą"/>
    <meta property="og:description" content="Reklama"/>
  </head>
  <body>
    <article>
      <h1>Apsigalvojo? Miestas ruošiasi įsigyti centrinį paštą</h1>
      <address><time datetime="2019-11-20T14:14:00+00:00">20 Nov 2019, 14:14</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Pastaruoju metu kilus dideliam ažiotažui dėl Klaipėdos centrinio pašto likimo, sukruto miesto politikai. Ir nors buvo kalbama, kad Klaipėdos savivaldybė veikiausiai objekto išpirkti nepajėgtų, situacija, panašu, pasikeitė.</b>
      </p>
      <p>Dalis opozicijos atstovų oficialiu raštu kreipėsi į merą Vytautą Grubliauską įpareigoti Klaipėdos savivaldybės administraciją parengti sprendimą dėl nekilnojamojo turto Liepų g. 16 Klaipėdoje pirkimo.</p>
      <p>Tačiau, paaiškėjo, V. Grubliauskas tokį pavedimą Klaipėdos savivaldybės administracijai pateikė prieš 3 savaitės - spalio 31 d.</p>
      <p>"Pavedu Klaipėdos miesto savivaldybės administracijai parengti tarybos sprendimo projektą dėl Klaipėdos senojo pašto pastatų komplekso (adresas: Liepų g. 16 Klaipėda) įsigijimo iš AB "Lietuvos paštas" procedūrų inicijavimo teisės aktų nustatyta tvarka", - rašoma mero pavedime, kuris trečiadienį buvo paviešintas feisbuke.</p>
      <p>Kad tokio pavedimo sulaukta, "Vakarų ekspresui" patvirtino Klaipėdos savivaldybės Turto skyriaus vedėjas Edvardas Simokaitis. Pasak jo, vargu ar Savivaldybės administracija spės parengti sprendimo projektą iki artėjančio Tarybos posėdžio. Tačiau tai gali pavykti padaryti prieš didžiąsias metų šventes.</p>
      <p>AB Lietuvos pašto Korporatyvinių reikalų departamento vadovės Vaidos Budrienės teigimu, penktadienį Klaipėdos savivaldybei buvo pateikta dar viena užklausa dėl galimybės pastatą išpirkti. Tačiau iki šiol oficialaus atsakymo nesulaukta.</p>
      <p>Reklama</p>
      <p>
        <i>"Niekada nėra per vėlu. Tai sakėme ir merui. Bet kada Savivaldybei pareiškus norą pastatą įsigyti yra stabdomas aukcionas. Lauksime atsakymo tiek, kiek reikės. Aukcionas numatytas gruodžio viduryje. Jeigu būtų kreiptasi su oficialiu prašymu, numačius finansavimą, iš karto stabdytume aukcioną", - sakė V. Budrienė.</i>
      </p>
      <p>Ji pridėjo, kad tokį objektą įsigijusi Savivaldybė turėtų didesnę galimybę kreiptis į Europos Sąjungos fondus dėl pastatų sutvarkymo nei pats Lietuvos paštas.</p>
      <p>"Mes esame akcinė bendrovė ir komercine veikla užsiimanti įmonė. Savivaldybės tokiose situacijose turi daugiau galimybių", - teigė V. Budrienė.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/lietuvos-pastas-nera-finansiskai-pajegus-islaikyti-centrinius-pastatus-1749436/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/arvydas-vaitkus-klaipedos-pastas---vienas-is-briliantu-miesto-karunoje-1748411/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/del-klaipedos-pasto-rumu-traukiami-politiniai-ir-teisiniai-koziriai-1747833/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-pasto-karilionas-bus-apsaugotas-1747520/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/i-finansus-suvedama-ir-tai-kas-neikainojama-1747086/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/r-karbauskis-centrinio-pasto-pastatus-reikia-issaugoti-1746868/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-centrinio-pasto-aukcionas-nebus-stabdomas-1744026/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/jau-skelbia-registracija-i-pasto-pardavimo-aukciona-1743218/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>