<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/partnerstvo-v-zadnjem-trenutku"/>
    <meta property="og:site_name" content="Primorske novice"/>
    <meta property="article:published_time" content="2019-11-20T14:04:35+00:00"/>
    <meta property="og:title" content="Partnerstvo v zadnjem trenutku"/>
    <meta property="og:description" content="“Kje lahko koga spoznaš? Kje se ljudje spoznavajo? Vam bom jaz povedal. Če ti do konca faksa ni uspelo koga spoznat, se boš poročil s kakšno kravo iz službe,” modruje Tom, glavni lik nagrajene komedije D. C. Jacksona Moje bivše, moji bivši, ki jo v Knežje-srbskem gledališču iz Kragujevca igrajo že osmo sezono, v koprskem gledališču pa bo gostovala prihodnjo sredo, 27. novembra, ob 20. uri."/>
  </head>
  <body>
    <article>
      <h1>Partnerstvo v zadnjem trenutku</h1>
      <address><time datetime="2019-11-20T14:04:35+00:00">20 Nov 2019, 14:04</time> by <a rel="author">Uredništvo</a></address>
      <p>
        <b>“Kje lahko koga spoznaš? Kje se ljudje spoznavajo? Vam bom jaz povedal. Če ti do konca faksa ni uspelo koga spoznat, se boš poročil s kakšno kravo iz službe,” modruje Tom, glavni lik nagrajene komedije D. C. Jacksona Moje bivše, moji bivši, ki jo v Knežje-srbskem gledališču iz Kragujevca igrajo že osmo sezono, v koprskem gledališču pa bo gostovala prihodnjo sredo, 27. novembra, ob 20. uri.</b>
      </p>
      <figure>
        <img src="https://static.primorske.si/foto/highres/jubilejna/720518_kragujevac3.jpg"/>
        <figcaption>Komedija Moje bivše, moji bivši v Kragujevcu navdušuje že sedmo sezono.  Foto: Arhiv gledališča</figcaption>
      </figure>
      <p>Nova služba je stres, novi sodelavci so stres, povezovanje s sodelavci je stres. Ob koncu prvega tedna v novi službi gre Tom na pijačo z novimi sodelavci. Ena runda se raztegne na veliko rund, Tom pristane v postelji s sodelavko Amy. Avanture na delovnem mestu niso šala, so še bolj zapletene od ljubezenskih zvez z nesodelavci. Še preden se zavesta, se avantura za eno noč spremeni v odnos. Tom se kmalu počuti omejenega in utesnjenega, Amy pa tudi ni ravno noro navdušena nad njim. Tom je prepričan, da se bo njuno razmerje kmalu končalo, Amy pa v razmerju vztraja, da bi dokazala, da tudi ona lahko dobi moškega. V resnici ne eden ne drugi ni razčistil s svojimi mladostnimi ljubeznimi, jih dokončno prebolel, kar obema preprečuje, da bi stopila v zrelo in odgovorno partnersko razmerje. Dokler bivše in bivši niso stvar preteklosti, lahko usodno vplivajo na prihodnost.</p>
      <p>Komedijo <i>Moje bivše, moji bivši</i>, v kateri pet igralcev odigra skupaj 30 vlog, je leta 2009 napisal sodobni škotski dramatik <b>D(aniel) C(raig) Jackson</b> (1980), tedaj rezidenčni avtor v londonskem gledališču Royal Court. “Mislim, da gre za zgodbo, ki zadeva večino mojih vrstnikov na Škotskem v teh časih. Še posebej, če živijo v velikem mestu. Dejansko nimamo tistega, kar bi lahko imenovali 'zmenkarska infrastruktura', tako da je vse skupaj precej konfuzno. Mišljena je kot protistrup za tiste holivudske romantične komedije, s katerimi smo vsi odraščali in jim, vsaj do neke mere, verjeli, da so resnične. Ljubezen ni glavni dobitek na loteriji, ljubezen so prihranki, ljubezen je nekaj, na čemer delaš.”</p>
      <p>Komedijo s klišejskim zapletom, umeščenim v vsakdanje domače in službene interjerje, ki na kratkočasen in zabaven, pa tudi pronicljiv način analizira medsebojne trke posameznikov, ki si zaradi zdolgočasenosti ali panike, ker njihova biološka ura pač neusmiljeno tiktaka, poskušajo urediti partnerska razmerja, na odru Knežje-srbskega gledališča iz Kragujevca uprizarjajo že osmo sezono. Kritiki so takrat zapisali, da igralci preigravajo prizore “kot pravi mojstri commedie del'arte”; uprizoritev pa je že leto pozneje prejela nagradi za najboljšo uprizoritev v celoti ter nagrado za režijo, scenografijo ter tri igralske nagrade.</p>
      <p>Predstavo je režirala <b>Slađana Kilibarda</b>, nastopili bodo <b>Miloš Krstović</b>, <b>Isidora Rajković</b>, <b>Katarina Mitrović</b>, <b>Dušan Stanikić</b>, <b>Nađa Maršićević</b>/<b>Ana Todorović Dialo</b>.</p>
    </article>
  </body>
</html>