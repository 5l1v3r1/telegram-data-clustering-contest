<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653932/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T14:22:00+00:00"/>
    <meta property="og:title" content="Одеський порт зекономив 5 мільйонів, урізавши зарплати керівництву"/>
    <meta property="og:description" content="Державне підприємство “Одеський морський торговий порт” зекономило 5 мільйонів гривень за рахунок зменшення у 8-10 разів зарплат свого керівництва."/>
  </head>
  <body>
    <article>
      <h1>Одеський порт зекономив 5 мільйонів, урізавши зарплати керівництву</h1>
      <address>
        <time datetime="2019-11-20T14:22:00+00:00">20 Nov 2019, 14:22</time>
      </address>
      <p>Державне підприємство "Одеський морський торговий порт" зекономило 5 мільйонів гривень за рахунок зменшення у 8-10 разів зарплат свого керівництва.</p>
      <p>Про це на зустрічі з представниками колективу портофлоту заявив в.о. директора порту Олексій Мясковський, передає <a href="https://dumskaya.net/news/odesskiy-port-sekonomil-5-millionov-griven-ureza-105601/">"Думская".</a></p>
      <p>Мясковський сподівається, що фінансовий план 2020 року буде затверджений своєчасно. При цьому аналогічний документ 2019 року досі не прийнятий.</p>
      <p>"Фінплан буде орієнтований на позитивний результат, і в ньому буде передбачено підвищення заробітної плати, причому в пріоритеті буде виробничий персонал, а не менеджери", - сказав він.</p>
      <p>За його словами, поки фінансовий стан державного підприємства залишається критичним.</p>
      <p>"Порт вже довгий час працює в мінус. За результатами дев'яти місяців збитки становлять 80 млн грн і до кінця року можливо виростуть ще на 20 млн грн, а дебіторська заборгованість становить 180 млн грн", - підкреслив в.о. директора.</p>
      <p>За словами Мясковського, оздоровити економіку порту планують за рахунок повернення втрачених у минулому позицій.</p>
      <p>Зокрема, у вересні ОМТП займав лише 8% ринку буксирних послуг в порту.</p>
      <p>Зазначається, що вживаються заходи, які дозволять ліквідувати непрозору конкуренцію з іншими компаніями, за рахунок чого до кінця року вдасться повернути 20-30% ринку.</p>
    </article>
  </body>
</html>