<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/iranul-a-respins-inamicul-afirma-ali-khamenei-portavionul-american-uss-abraham-lincoln-traverseaza-stramtoarea-ormuz-catre-golful-persic-1922404320002019111419175674"/>
    <meta property="og:site_name" content="News.ro"/>
    <meta property="article:published_time" content="2019-11-20T14:43:00+00:00"/>
    <meta property="og:title" content="Iranul a ”respins” inamicul, afirmă Ali Khamenei; portavionul american USS Abraham Lincoln traversează Strâmtoarea Ormuz către Golful Persic"/>
    <meta property="og:description" content="Liderul suprem iranian Ali Khamenei susţine că ”inamicul” a fost respins din Iran, o ţară zguduită de mai multe zile de manifestaţii violente împotriva unei scumpiri a benzinei, soldate cu zeci de morţi, relatează AFP."/>
  </head>
  <body>
    <article>
      <h1>Iranul a ”respins” inamicul, afirmă Ali Khamenei; portavionul american USS Abraham Lincoln traversează Strâmtoarea Ormuz către Golful Persic</h1>
      <address><time datetime="2019-11-20T14:43:00+00:00">20 Nov 2019, 14:43</time> by <a rel="author">Valentin Vidu</a></address>
      <p>
        <b>Liderul suprem iranian Ali Khamenei susţine că ”inamicul” a fost respins din Iran, o ţară zguduită de mai multe zile de manifestaţii violente împotriva unei scumpiri a benzinei, soldate cu zeci de morţi, relatează AFP.</b>
      </p>
      <p>Manifestaţiile au izbucnit vineri seara, la câteva ore după anunţarea unei reforme a modului de subvenţionare a benzinei, de care ar urma să beneficieze gospodăriile cele mai puţin favorizate, dar care prevede o creştere puternică a preţului la pompă, într-un context de profundă criză economică.</p>
      <p>Ele au început cu blocarea unor drumuri, pe principalele artere la Teheran şi în alte părţi, dar s-au extins rapid în cel puţin 40 de localităţi, în care au fost incendiate staţii de alimentare cu carburant, au fost atacate comisariate de poliţie şi au fost vandalizate magazine.</p>
      <p>Autorităţile au confirmat moartea a cinci persoane, inclusiv a trei membri ai forţelor de ordine, ucişi cu ”arma albă” de participanţi la revolte, însă ONG-ul Amnesty International a anunţat marţi că peste 100 de manifestanţi au fost ucişi.</p>
      <p>”Am respins inamicul în arena militară. Am respins inamicul în războiul politic”, a declarat, într-un discurs televizat, marţi seara târziu, ayatollahul Khamenei.</p>
      <p>Numărul unu iranian nu a identificat acest ”inamic”, însă autorităţile au acuzat în ultimele zile puterile străine, mai ales Statele Unite, inamicul lor jurat, de urzirea tulburărilor.</p>
      <p>Statele Unite - care acuză iranul de toate relele din Orientul Mijlociu şi-i impun sancţiuni economice asfixiante - şi-au exprimat susţinerea faţă de manifestanţi.</p>
      <p>
        <b>NU O MIŞCARE POPULARĂ</b>
      </p>
      <p>”Am respins inamicul în arena războiului securităţii în ultimele zile”, a declarat ayatollahul Khamenei, afirmând că tulburările nu sunt rezultatul unei mişcări populare.</p>
      <p>”Acţiunile recente erau o problemă de securitate, (ele nu emanau) de la popor”.</p>
      <p>Această agitaţie intervine în timp ce Iranul, o ţară petrolierămembră a OPEP, se confruntă cu o gravă recesiune, alimentată de retragerea unilaterală americană, în mai 2018, din Acordul de la Viena din 2015 în dosarul nuclear iranian şi restabilirea unor sancţiuni dure americane.</p>
      <p>Zeci de oraşe din Iran, de la cele mai mari aglomerări urbane doin ţară la capitale de canton cu câteva zeci de mii de locuitori, au fost atinse de manifestaţii care au degenerat rapid în revolte.</p>
      <p>Televiziune iraniană de stat, care prezintă rareori semne ale disidenţei în Iran, a difuzat imagini cu tineri mascaţi, implicaţi în confruntări cu forţele de securitate.</p>
      <p>Iranul este practic tăiat de lume de sâmbătă seara, iar Guvernul a avertizat că Internetul nu va fi restabilit decât în cazul unei reveniri la calm de durată.</p>
      <p>Din cauza cenzurii, situaţia rămâne dificul de evaluat la scara ţării.</p>
      <p>Funeraliile celor trei membri ai forţelor de ordine erau prevăzute miercuri.</p>
      <p>
        <b>PORTAVION AMERICAN ÎN STRÂMTOAREA ORMUZ</b>
      </p>
      <p>”Suntem deosebit de alarmaţi de faptul că folosirea muniţiei reale a cauzat un număr important de morţi” în Iran, a declarat marţi, la Geneva, un purtător de cuvânt al Înaltului Comisariat ONU pentru Drepturile Omului, Rupert Colville.</p>
      <p>”Zeci de persoane ar putea să fi fost ucise”, a adăugat el, evocând de asemenea ”peste 1.000” de arestări şi îndemnând ”autorităţile şi forţele de securitate să evite să recurgă la forţă”, iar manifestanţii ”să manifesteze în mod paşnic”.</p>
      <p>Potrivit Amnesty International, "cel puţin 106 de manifestanţi, în 21 de oraşe, au fost ucişi potrivit unor informaţii credibile”. Însă ”bilanţul adevărat ar putea să fie mai mare, unele informaţii sugerând până la 200 (de persoane) ucise”.</p>
      <p>În fine, în pofida tensiunilor puternice între Statele Unite şi Iran, portavionul american USS Abraham Lincoln a traversat fără incidente, marţi, Strâmtoarea Ormuz - o premieră de la distrugerea la 20 iunie a unui avion american fără pilot de spionaj de către Iran în această zonă.</p>
      <p>Prin traversarea de către grupul aeronaval a acestei strâmtori strategice către Golful Persic, Washingtonul ar intenţiona să ”demonstreze hotărârea” Statelor Unite de a impune respctarea libertăţii navigaţiei, potrivit marinei americane (US Navy).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/cel-putin-106-manifestanti-au-fost-ucisi-in-21-de-orase-in-iran-estimeaza-amnesty-international-1922404519002019111819175075"/>
      </related>
    </article>
  </body>
</html>