<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/na-podujati-kamera-2019-bude-najviac-kameramanov-na-meter-stvorcovy-ocakava-sa-american-steve-gainer-pricestuje-aj-igor-luther-a-mnohi-dalsi/264799"/>
    <meta property="og:site_name" content="touchIT"/>
    <meta property="article:published_time" content="2019-11-20T14:05:54+00:00"/>
    <meta property="og:title" content="Na podujatí KAMERA 2019 bude najviac kameramanov na meter štvorcový, očakáva sa Američan Steve Gainer, pricestuje aj Igor Luther a mnohí ďalší"/>
    <meta property="og:description" content="Podujatie KAMERA, ktoré raz za dva roky organizuje Asociácia slovenských kameramanov (ASK) je oslavou tejto filmárskej profesie. Pozvanie na bohatý dvojdňový program – pre odbornú aj laickú verejnosť"/>
  </head>
  <body>
    <article>
      <h1>Na podujatí KAMERA 2019 bude najviac kameramanov na meter štvorcový, očakáva sa Američan Steve Gainer, pricestuje aj Igor Luther a mnohí ďalší</h1>
      <address><time datetime="2019-11-20T14:05:54+00:00">20 Nov 2019, 14:05</time> by <a rel="author">redakcia touchIT</a></address>
      <p>
        <b>
          <b>Podujatie KAMERA, ktoré raz za dva roky organizuje Asociácia slovenských kameramanov (ASK) je oslavou tejto filmárskej profesie.</b>
        </b>
      </p>
      <p>
        <b>Pozvanie na bohatý dvojdňový program – pre odbornú aj laickú verejnosť – prijali významné kameramanské osobnosti naprieč generáciami i štátmi. Do Bratislavy pricestuje Američan, predseda tohtoročnej poroty Steve Gainer i minuloročný laureát Igor Luther. Cenu za celoživotné dielo prevezme Richard Krivda a Cenu za technologický prínos Vlado Struhar. Z domácej scény budú s režisérom Martinom Šulíkom diskutovať: Stanislav Szomolányi, Denisa Buranová, Tomáš Juríček, Ivo Miko. KAMERA 2019 sa uskutoční </b>
        <b>27. a 28. novembra 2019 v Kine Lumière. </b>
      </p>
      <p>„<i>Sme poctení, že môžeme oceniť také osobnosti, akými sú Richard Krivda a Vlado Struhar. Mimoriadne nás teší návrat Igora Luthera, ktorému sme pred dvoma rokmi odovzdali Cenu za celoživotné dielo. A hosť, ktorý pricestuje na Slovensko po prvý raz, je významný americký kameraman Steve Gainer. Spolu so svojou manželkou, producentkou Karen Weggenmann Gainer, budú tými, ktorí môžu naše diskusie obohatiť o svoje skúsenosti z americkej scény, z Hollywoodu,“ </i>povedal prezident ASK, Lukáš Teren. <b>Steve Gainer</b> je členom ASK, aj členom obdobnej americkej asociácie (ASC). Do Bratislavy príde nie len ako predseda poroty, ale aj ako profesionál so skúsenosťami od krátkych nezávislých filmov až po Hollywoodske produkcie. Vo štvrtok 28. 11. bude mať o 14.00 hod. teoretickú masterclass v Kine Lumière a deň po podujatí, v piatok 29. 11. 2019 o 11.00 hod, bude mať praktický workshop  v ateliéroch Studia 727 určenú študentom aj profesionálom.</p>
      <p>Ďalšími <b>členmi poroty</b> sú: argentínsky kameraman Federico Cesca a zástupcovia domácej kinematografie, kameramani: Richard Žolko ASK (zástupca Literárneho Fondu), Tomáš Stanek ASK, Martin Chlpík ASK.</p>
      <p>Program sa začne v stredu 27. 11. o 14.00 hod. <b>diskusiou </b>„Povolanie: kameraman/kameramanka“. Na otázky režiséra Martina Šulíka budú odpovedať: Stanislav Szomolányi ASK, Denisa Buranová ASK, Tomáš Juríček  ASK, Ivo Miko ASK.</p>
      <p>V rovnaký deň o 18.00 hod. bude vo foyeri Kina Lumière<b> vernisáž</b> výstavy fotografií študentov Ateliéru kameramanskej tvorby FTF VŠMU. „<i>Pripravovaná výstava fotografickej tvorby súčasných poslucháčov predstaví školskú, ale aj voľnú tvorbu budúcich  kameramanov. Zastúpené budú všetky výrazové podoby výtvarnej, či dokumentárne, alebo reportážne zameranej fotografie. Divák bude môcť zhliadnuť fotografické  zátišia, portréty osobností, fotografiu architektúry, luminografické experimenty, návraty ku dobovým, dnes už takmer nepoužívaným postupom, či autoportréty</i>,“ povedal autor a kurátor výstavy, na ktorej sa predstaví viac ako dvadsať autorov/autoriek, Štefan Komorný.</p>
      <slideshow>
        <figure>
          <img src="https://touchit.sk/wp-content/uploads/2019/11/KAMERA-2019_plagat_nowat.jpg"/>
        </figure>
        <figure>
          <img src="https://touchit.sk/wp-content/uploads/2019/11/KAMERA-2019_programovy-plagat_nowat.jpg"/>
        </figure>
      </slideshow>
      <p>Prvý deň sa zavŕši <b>Slávnostným udeľovaním cien za najlepšie kameramanské výkony KAMERA 2019</b>. Režisérom programu je Anton Šulík. Ceny odovzdajú osobnosti rôznym spôsobom späté s kinematografiou: Božidara Turzonovová, Dušan Hanák, Juraj Johanides, Ivan Puťora, Marek Leščák, Marek Šulík, Ondrej Rudavský, Marián Urban.</p>
      <p>Štvrtkový program sa začína spomínanou masterclass Stevea Gainera. O 17.00 sa začne <b>program venovaný kameramanovi Richardovi Krivdovi</b>; film <i>Posledný portrét</i> bude sprevádzať diskusia s aktuálnym laureátom za celoživotné dielo.</p>
      <p><b>Večer bude patriť víťazným filmom</b> v kategóriách Cena za dokumentárny film KAMERA 2019 (19.00 hod.) a Hlavná cena KAMERA 2019 – hraná tvorba (21.00 hod.), po projekciách víťazných filmov budú nasledovať diskusie.</p>
      <p>xxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxx</p>
      <p><b>STEVE GAINER</b>:</p>
      <p>Steve Gainer, ASC ASK, je americký kameraman, režisér a producent. Od roku 1994 robil hlavného kameramana na desiatkach filmov, reklám a videoklipov. Do jeho filmografie patria filmy The Last Laugh (2019), Mayhem (2017), Everly (2014), Catch Hell (2014), Movie 43 (2013), A Haunted House (2013), Super (2010), Dirty Girl (2010), Black Cloud (2004), Mysterious Skin (2004), Bully (2001), časť z filmovej série An American Girl Story: Ivy &amp;amp; Julie 1976 – A Happy Balance (2017), za ktorú bol nominovaný na ocenenie Daytime Emmy, a televízne seriály Schooled (ABC, 2019-), Sweet/Vicious (MTV, 2016) a Awkward (MTV, 2011-2016), ktorého epizódy v rokoch 2013-2015 aj režíroval.</p>
      <p>Ako začínajúci talent dostal ocenenie Emerging Cinematographers Award za film Trust Games (1996). Ocenenia za najlepší kameramanský výkon získal za film Black Cloud (Phoenix Film Festival, 2004, špeciálne ocenenie poroty) a za krátky film Lonely Place (Boston Film Festival, 2004). Za najlepší propagačný spot, ktorého námetom bol seriál Awkward / It’s Your Sex Life – Gimme an „S“, dostal Daytime Emmy v kategórii Outstanding Promotional Announcement – Institutional (2014).</p>
      <p>Od roku 2004 je aktívnym členom združenia amerických kameramanov, American Society of Cinematographers, a zároveň aj kurátorom ich múzea kinematografie. Je členom spolku amerických režisérov, Directors Guild of America, a Akadémie filmových umení a vied (Academy of Motion Picture Arts and Sciences). Steve Gainer je tiež členom Asociácie slovenských kameramanov.</p>
      <p>Narodil sa v roku 1962 v americkom štáte Louisiana. Je ženatý, dve deti.</p>
      <p>xxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxxx</p>
      <p>Tohto roku prihlásili tvorcovia do súťaže KAMERA <b>rekordný počet audiovizuálnych diel – až 133</b>. Ide o diela, ktoré vznikli za ostatné dva roky v rámci hranej filmovej tvorby, dokumentov, televíznych seriálov, krátkych filmov, reklám a videoklipov ako aj študentskej tvorby. Súťaž vyhlasuje <b>ASK</b> od roku 1999, raz za dva roky<b>, s cieľom podporiť a motivovať zvyšovanie kvality profesie kameramana a prispieť tak k zvyšovaniu celkovej profesionálnej úrovne audiovizuálnej tvorby na Slovensku</b>.</p>
      <p>Vyhlasovateľmi tvorivej súťaže Kamera 2019 sú:<b> ASK</b> ako organizátor súťaže; podujatie finančne podporil <b>Audiovizuálny fond </b>a <b>Literárny fond</b>.</p>
      <p><b>Asociácia slovenských kameramanov</b> má 34 riadnych a 13 čestných členov všetkých generácií, od debutantov až po najstarších kameramanov, ktorí boli a sú zásadným vkladom do československej či slovenskej kinematografie, ako napríklad Stanislav Szomolányi, Dodo Šimončič, Ján Ďuriš, Vladimír Holloš, Ladislav Kraus.</p>
      <related>
        <h4>Súvisiace články</h4>
        <a href="https://touchit.sk/alza-cz-rozvija-program-pre-firemnych-zakaznikov/264819"/>
        <a href="https://touchit.sk/brexit-v-britskych-e-shopoch-moze-prestat-nakupovat-vacsina-europanov/264816"/>
        <a href="https://touchit.sk/mastercard-zenam-sa-najlepsie-podnika-v-usa/264813"/>
      </related>
    </article>
  </body>
</html>