<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39791/%D9%85%D8%B1%DA%A9%D8%B2-%D8%A7%D9%86%D8%B1%DA%98%DB%8C-%D8%B3%D8%A8%D8%B2-%D8%A7%DB%8C%D8%B1%D8%A7%D9%86-%D9%85%D8%A7%D9%86%D8%B3%D8%A7-%D8%AF%D8%B1-%D9%BE%DA%98%D9%88%D9%87%D8%B4%DA%AF%D8%A7%D9%87-%D9%86%DB%8C%D8%B1%D9%88-%D8%A7%D9%81%D8%AA%D8%AA%D8%A7%D8%AD-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-20T14:38:00+00:00"/>
    <meta property="og:title" content="مرکز انرژی سبز ایران (مانسا) در پژوهشگاه نیرو افتتاح می‌شود"/>
    <meta property="og:description" content="مرکز انرژی سبز ایران (مانسا) با هدف توانمندسازی، کمک به توسعه انرژی‌های تجدیدپذیر و افزایش بهره‌وری، با همکاری وزارت‌خانه‌های نیرو و محیط زیست آلمان در پژوهشگاه نیرو راه‌اندازی می‌شود."/>
  </head>
  <body>
    <article>
      <h1>مرکز انرژی سبز ایران (مانسا) در پژوهشگاه نیرو افتتاح می‌شود</h1>
      <address><time datetime="2019-11-20T14:38:00+00:00">20 Nov 2019, 14:38</time> by <a rel="author">پایگاه خبری صنعت برق - برق نیوز BarghNews</a></address>
      <p><i>مرکز انرژی سبز ایران (مانسا) با هدف توانمندسازی، کمک به توسعه انرژی‌های تجدیدپذیر و افزایش بهره‌وری، با همکاری وزارت‌خانه‌های نیرو و محیط زیست آلمان در پژوهشگاه نیرو راه‌اندازی می‌شود. </i>به‌گزارش <a href="https://barghnews.com/">برق نیوز</a>، "مجیدعمیدپور" مدیر مرکز انرژی سبز ایران (مانسا) با اعلام این خبر گفت: این مرکز در پژوهشگاه نیرو مستقر شده و با حضور نمایندگان کشور آلمان در ماه آینده، افتتاح و فعالیت رسمی خود را آغاز خواهد کرد. وی با اشاره به اینکه این مرکز بر اساس برنامه همکاری وزارت محیط زیست آلمان و وزارت نیرو به‌عنوان نماینده ایران از حدود سه سال پیش شروع شده است، افزود: فاز اول این همکاری بیشتر متمرکز بر دوره‌های آموزشی با محوریت انرژی‌های تجدیدپذیر بوده و فاز دوم این پروژه از سال ۲۰۲۰ با همکاری وزارت نیرو و پژوهشگاه نیرو به‌عنوان مجری انجام می‌شود. مشاور پژوهشگاه نیرو در امور انرژی و محیط زیست گفت: مرکز انرژی سبز ایران (مانسا) یک مرکز ملی است که با مشارکت عناصر اصلی حوزه انرژی در زمینه کاهش انتشار گاز‌های گلخانه‌ای، افزایش بهره‌وری انرژی و سایر موضوعات حوزه انرژی فعالیت خواهد کرد. عمیدپور تصریح کرد: به‌منظور راهبری مرکز انرژی سبز ایران، یک کمیته متشکل از وزارت نیرو با نمایندگی پژوهشگاه نیرو، وزارت نفت با نمایندگی شرکت بهینه‌سازی مصرف سوخت، نماینده معاونت علمی و فناوری ریاست جمهوری و سازمان فنی و حرفه‌ای کشور و دانشگاه خواجه نصیرالدین طوسی به‌عنوان نماینده دانشگاه‌های کشور ایجاد شده است و امور انرژی سازمان برنامه و بودجه به عنوان ارگان فرابخشی در این کمیته حضور دارد. وی افزود: در فاز جدید این طرح، ارج نهادن به جایگاه بخش خصوصی در این فعالیت‌ها و توجه ویژه به مسئله بهره‌وری انرژی و مدیریت انرژی از موضوعات مهمی هستند که در دستور کار این مرکز قرار دارند. عمید‌پور با اشاره به همکاری معاونت علمی و فناوری ریاست جمهوری، گفت: تلاش داریم تا شرکت‌های دانش‌بنیان و کسب و کار‌های نوپایی که در حوزه انرژی شکل گرفته است را یاری کرده و بتوانیم با کمک نمایندگان بخش خصوصی، کسب و کار‌های داخلی را به فناوری‌های نسبتا خوبی که در این حوزه در کشور آلمان وجود دارد متصل کنیم. وی ادامه داد: ارتباطات بین دانشگاهی میان ایران و آلمان، تبادل محقق، حمایت از شرکت‌های دانش‌بنیان و استارتاپ‌های حوزه انرژی، در دستور کار این مرکز است. البته این مرکز صرفا همکاری بین آلمان و ایران نخواهد بود و یک مرکز بین‌المللی است که هیچ‌گونه محدودیتی برای همکاری با سایر کشور‌های فعال در حوزه انرژی و انرژی پاک، ندارد و قرار است با چند کشور دیگر در حوزه دانشگاه و کسب و کار همکاری کنیم. گفتنی است، هدف نهایی طرفین ایرانی و آلمانی از این سرمایه‌گذاری، کاهش انتشار گاز‌های گلخانه‌ای طی یک فرآیند سه تا پنج ساله، در اثر توسعه و به‌کارگیری انرژی‌های تجدیدپذیر و انجام پروژه‌های مدیریت مصرف است.</p>
    </article>
  </body>
</html>