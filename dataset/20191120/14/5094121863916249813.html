<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/pravo-branit-se-zbrani-senatni-vybor-doporucil-navrh-schvalit-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T14:09:00+00:00"/>
    <meta property="og:title" content="Právo bránit se zbraní: Senátní výbor doporučil návrh schválit"/>
    <meta property="og:description" content="Senátní bezpečnostní výbor doporučil schválit doplnění Listiny základních práv a svobod, aby lidé měli výslovné právo bránit se zbraní sebe i jiné. Rozhodl o tom dnes navzdory námitkám, že změna je nadbytečná s ohledem na dosavadní právo na obranu. Podle zastánců ale ústavní posílení tohoto práva pomůže zamezit snahám o odzbrojování lidí."/>
  </head>
  <body>
    <article>
      <h1>Právo bránit se zbraní: Senátní výbor doporučil návrh schválit</h1>
      <address><time datetime="2019-11-20T14:09:00+00:00">20 Nov 2019, 14:09</time> by <a rel="author">ČTK</a></address>
      <p>"Je to zesílení práva na obranu se zbraní a ztížení regulace držení zbraní," obhajoval novelu senátor a advokát Václav Láska (Senátor 21). Změna má podle něj ztížit změny vedoucí k odzbrojování veřejnosti. Senátor Zdeněk Hraba (STAN) poukázal na snahy v EU zakázat nošení nejen střelných zbraní, ale i třeba nožů, k čemuž už přistoupili v Belgii.</p>
      <figure>
        <img src="https://g.denik.cz/1/76/ctk-senat-podporil-ustavni-zakotveni-prava-branit-se-zbrani_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zbran-jako-ustavni-pravo-senat-navrh-novely-schvalil-20191031.html">Zbraň jako ústavní právo? Senát návrh novely schválil Přečíst článek ›</a>
      </aside>
      <p>Předseda výboru Pavel Fischer (nezávislý) uvedl, že k rozšiřování listiny základních práv není důvod, protože bezpečnostní situace se nezhoršila. Podle něj by zbraní mohlo být i vozidlo, letadlo nebo dron, novela to ale nezpřesňuje. Předseda senátní ústavní komise Jiří Dienstbier (ČSSD) namítal, že novela je nedomyšlená, zbytečná a škodlivá, neboť právo bránit se omezuje na ochranu života. "V našem civilizačním prostoru nemá žádnou obdobu. Neexistuje mezinárodně právní dokument, který by zahrnoval právo na zbraň," řekl.</p>
      <h3>Petice občanů</h3>
      <p>Výbor ale novelu doporučil na návrh svého místopředsedy Ladislava Václavce (za ANO) schválit v poměru 5:3. Proti byli Fischer, Dienstbier a Renata Chmelová (za KDU-ČSL), zatímco její kolega lidovec Patrik Kunčar spolu s Láskou, Václavcem, Tomášem Jirsou (ODS) a Tomášem Czerninem (TOP 09) normu podpořili.</p>
      <p>Navrhované doplnění Listiny základních práv a svobod vychází z petice, kterou podepsalo 102 tisíc lidí včetně mnohých ústavních činitelů. Petice byla reakcí myslivců a dalších majitelů zbraní na snahu Evropské komise omezit vlastnictví zbraní včetně legálně držených.</p>
      <figure>
        <img src="https://g.denik.cz/59/70/sebevrazda_vrazda_pistole_revolver_puska_strelba20100615199_denik-150-3x2.jpg"/>
      </figure>
      <aside>
        <a href="https://www.denik.cz/krimi/tri-maskovani-muzi-a-zbran-u-hlavy-unos-podnikatele-ze-slovacka-znovu-u-soudu-20191110.html">Tři maskování muži a zbraň u hlavy. Únos podnikatele ze Slovácka znovu u soudu Přečíst článek ›</a>
      </aside>
    </article>
  </body>
</html>