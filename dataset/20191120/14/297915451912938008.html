<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/vrchni-soud-potvrdil-trest-vrazda-holcicka-rum-opatov-jiri-nacar-vezeni-20191120.html"/>
    <meta property="og:site_name" content="Pražský deník"/>
    <meta property="article:published_time" content="2019-11-20T14:59:00+00:00"/>
    <meta property="og:title" content="Flaška rumu a... Pak muž brutálně napadl spící dítě. Soud potvrdil trest"/>
    <meta property="og:description" content="Osmadvacetiletý Jiří Nácar stráví 18 a půl roku ve věznici s nejostřejším režimem. Vrchní soud v Praze potvrdil předchozí verdikt v kauze březnové vraždy dvouapůlleté holčičky. Nacár zabil dceru své partnerky v opilosti a musí se podrobit i protialkoholní léčbě. Středeční rozhodnutí je pravomocné."/>
  </head>
  <body>
    <article>
      <h1>Flaška rumu a... Pak muž brutálně napadl spící dítě. Soud potvrdil trest</h1>
      <address><time datetime="2019-11-20T14:59:00+00:00">20 Nov 2019, 14:59</time> by <a rel="author">Michael Bereň</a></address>
      <p>„Holčičku napadl ve spánku velice brutálním způsobem. V otázce viny soud nemá pochyb, jednání obžalovaného bylo jednoznačně prokázáno i kvalifikováno. Ani k osobě obžalovaného toho moc kladného nenajdeme,“ zdůvodnil verdikt předseda soudního senátu Jiří Lněnička.</p>
      <p>Lněnička, který má s násilnou kriminalitou bohaté zkušenosti a podobné případy rozhoduje už od roku 1993, uvedl, že obžalovaný nemůže veškerou vinu svalovat pouze na své problémy s alkoholem. Pokud by se totiž šel léčit, mohl takovému hrůznému jednání předejít. Jinak hrozilo, že něco podobného udělá třeba později.</p>
      <p>Nacár přitom měl kromě závislosti na alkoholu dříve problém také s drogami. Na protialkoholní léčbu však nenastoupil, pár měsíců se ambulantně léčil v Mělníku. V Praze už pomoc odborníků nevyhledal. „Nešel jsem tam, protože mi družka vyhrožovala, že už neuvidím dítě,“ tvrdil při výslechu obžalovaný.</p>
      <figure>
        <img src="https://g.denik.cz/63/b2/shutterstock-547326022_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/brutalni-vrazda-nevinne-holcicky-18-5-roku-vezeni-a-lecba-20190917.html">Brutální vražda nevinné holčičky: 18,5 roku vězení a léčba Přečíst článek ›</a>
      </aside>
      <p>Podle soudce Lněničky není ani trest v horní polovině sazby, která činí 15 až 20 let, podle jeho rozhodnutí nepřiměřeně přísný. „Jeho výše vzhledem k okolnostem nevybočuje z míry, za jaké jsou za podobné jednání ukládány,“ citoval jej zpravodajský portál iDNES.cz.</p>
      <h3>Nemám k tomu co říct. Je mi to líto</h3>
      <p>Obhájce Petr Šupal, který se odvolal proti zářijovému rozhodnutí Městského soudu v Praze, zastává opačný názor. „I v případě jiných, závažných trestných činů, či za jejich souhrn, byly ukládány nižší tresty,“ oháněl se advokát několika judikáty, tedy závěry jiných českých soudů. Obhajoba u soudu stejně jako v první instanci požadovala, aby byl vzhledem k okolnostem vrah odsouzen za opilství. Hrozilo by mu tak maximálně 10 let žaláře. Naopak státní zástupkyně chtěla původní verdikt potvrdit jako přiléhavý.</p>
      <p>„Nemám už k tomu co říct,“ řekl podle iDNESu na závěr středečního jednání obžalovaný. Svůj těžko pochopitelný čin však nedokázal vysvětlit. „Je mi to líto. Nevím, jak jsem se toho mohl dopustit,“ dodal pouze.</p>
      <figure>
        <img src="https://g.denik.cz/63/b5/mrtvebatole1_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/tragedie-z-domu-smutku-matka-v-soku-mrtvou-holcicku-vynesla-na-ulici-20190310.html">Tragédie z domu smutku. Matka v šoku mrtvou holčičku vynesla na ulici Přečíst článek ›</a>
      </aside>
      <p>K tragické události došlo 4. března, kdy v jednom z bytů novostavby na Opatově zůstal muž s dítětem sám. Matka v té době pracovala na večerní směně a bez obav svou dceru svěřila svému partnerovi. Nacár vzal dívenku do kočárku a společně byli nakoupit - bohužel v košíku se nacházel i rum, který se stal později spouštěčem otřesného činu.</p>
      <h3>O dívenku se nejprve normálně postaral</h3>
      <p>Nacár se nejprve o družčinu dceru normálně postaral, nakrmil ji, vykoupal a uložil ke spánku. Jenže pak vyučený zámečník otevřel první ze dvou půllitrovek rumu. „První flašku jsem vypil asi za hodinu, další jsem jen upíjel. Většina v láhvi zbyla,“ sdělil později Nácar při policejním výslechu. Opilý agresor poté popadl nůž, dítě bodl do hrudníku a pořezal na krku. „Vybuchl jsem, nechci se k tomu vracet,“ řekl kriminalistům. Dříve řekl, že si z toho osudného dne nic nepamatuje.</p>
      <figure>
        <img src="https://g.denik.cz/63/b2/vrahvazba4_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/desive-svedectvi-v-pripadu-mrtve-holcicky-hadky-partneru-resila-policie-20190307.html">Svědectví v případu ubodané holčičky: Hádky řešila policie. Vrah je ve vazbě Přečíst článek ›</a>
      </aside>
      <p>Hrůzný čin odhalila matka, když se krátce před půlnocí vrátila z práce. Žena s mrtvou holičkou v šoku vyběhla na ulici. Policisté zatkli Nácara přímo na místě činu, noc však strávil na záchytce, protože měl v krvi okolo tří promile alkoholu.</p>
      <p>„Podle psychologa a psychiatra obžalovaný nejednal ve stavu patické, chorobné opilosti, netrpí ani duševní chorobou, ale smíšenou poruchou osobnosti. Ta není léčebně ovlivnitelná. Psycholog možnost jeho resocializace označil za ztíženou,“ napsal iDNES.cz.</p>
      <p>Dalším mrazivým faktem v případu je to, že i když se partneři občas pohádali, před vraždou spory neměli. A holčička říkala Nacárovi táto…</p>
      <figure>
        <img src="https://g.denik.cz/63/ce/mrtvebatole2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/na-prazskem-opatove-nasli-mrtve-dite-policie-jiz-zadrzela-podezreleho-20190305.html">V Praze muž ubodal batole. Policie vraha obvinila, hrozí mu výjimečný trest Přečíst článek ›</a>
      </aside>
    </article>
  </body>
</html>