<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502870-cazul-jurnalistei-ucise-malta-influent-afaceri-fost-arestat-tim-incerca-fuga-iahtul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T14:03:00+00:00"/>
    <meta property="og:title" content="Cazul jurnalistei ucise în Malta: Un influent om de afaceri a fost arestat în timp ce încerca să fugă cu iahtul"/>
    <meta property="og:description" content="Poliția din Malta l-a arestat pe Yorgen Fenech, unul dintre cei mai cunoscuți oameni de afaceri din această țară, în cadrul investigației referitoare la asasinarea jurnalistei Daphne Caruana"/>
  </head>
  <body>
    <article>
      <h1>Cazul jurnalistei ucise în Malta: Un influent om de afaceri a fost arestat în timp ce încerca să fugă cu iahtul</h1>
      <address><time datetime="2019-11-20T14:03:00+00:00">20 Nov 2019, 14:03</time> by <a rel="author">G.S.</a></address>
      <p><b>Poliția din Malta l-a arestat pe Yorgen Fenech, unul dintre cei mai cunoscuți oameni de afaceri din această țară, în cadrul investigației referitoare la asasinarea jurnalistei Daphne Caruana Galizia, au informat două surse citate de Reuters, potrivit Mediafax.<br/></b><br/>Fenech a fost arestat în timp ce încerca să părăsească țara la bordul iahtului său, potrivit acelorași surse.<br/><br/>Premierul Maltei, Joseph Muscat, a confirmat arestarea lui Fenech, însă a refuzat să precizeze motivele reținerii acestuia. Arestarea omului de afaceri vine la doar o zi după ce Muscat i-a propus unei persoane cercetate pentru complicitate în acest caz să le spună anchetatorilor numele celor aflați în spatele crimei și să prezinte dovezi pentru acuzarea acestora, în schimbul grațierii.<br/><br/>Muscat le-a mai declarat jurnaliștilor că a ordonat suplimentarea forțelor de Poliție după ce propunerea sa a devenit publică în presă. „Dacă nu aș fi făcut acest lucru, astăzi această persoană sau aceste persoane ar fi putut să scape”, a adăugat el.<br/><br/>Caruana Galizia, o jurnalistă cunoscută pentru investigaţiile privind corupţia din Malta, a murit în octombrie 2017 după explozia unei bombe care era plasată sub vehiculul său.<br/><br/>Pe blogul său, Galizia a denunţat mai multe cazuri de corupţie. În una dintre investigaţii, premierul maltez Joseph Muscat şi doi dintre apropiaţii lui au fost acuzaţi de legături cu trei companii offshore şi cu vânzarea de paşapoarte malteze către guvernul din Azerbaidjan. Într-o altă anchetă, jurnalista a scos la iveală informaţii despre conturi offshore care ar aparţine lui Adrian Delia, liderul formaţiunii de opoziţie, Partidul Naţionalist.</p>
    </article>
  </body>
</html>