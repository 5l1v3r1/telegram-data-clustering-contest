<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rada-ct-musi-zacit-setrit-aby-nadale-hospodarila-s-nulou/1823283?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T14:38:00+00:00"/>
    <meta property="og:title" content="Rada: ČT musí začít šetřit, aby nadále hospodařila s nulou"/>
    <meta property="og:description" content="Praha - Česká televize bude muset v příštím roce začít šetřit, aby její hospodaření zůstalo do roku 2024 vyrovnané. Uvedla to dnes rada ČT, která vyzvala generálního ředitele televize Petra Dvořáka k vypracování návrhu úsporných opatření v rozpočtu na příští rok. Vyjádření Dvořáka ČTK shání."/>
  </head>
  <body>
    <article>
      <h1>Rada: ČT musí začít šetřit, aby nadále hospodařila s nulou</h1>
      <address><time datetime="2019-11-20T14:38:00+00:00">20 Nov 2019, 14:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká televize bude muset v příštím roce začít šetřit, aby její hospodaření zůstalo do roku 2024 vyrovnané. Uvedla to dnes rada ČT, která vyzvala generálního ředitele televize Petra Dvořáka k vypracování návrhu úsporných opatření v rozpočtu na příští rok. Vyjádření Dvořáka ČTK shání.</p>
      <p>ČT letos hospodaří s vyrovnaným rozpočtem 6,7 miliardy korun, což je zhruba stejně jako loni. Hlavní část výnosů tvoří příjem z výběru televizních poplatků v objemu kolem 5,6 miliardy korun.</p>
      <p>Televizní poplatek 135 korun se podle předsedy rady Jana Bednáře nezvyšoval od roku 2008 a výnos z jeho výběru je od té doby zhruba konstantní. Jeho reálná hodnota se ale snižuje o zhruba dvě procenta ročně kvůli inflaci, vývoji mezd a dalším faktorům. Za předpokladu nezměněné výše poplatku proto televize musí kvůli zachování vyrovnaného hospodaření začít šetřit.</p>
      <p>Dalším požadavkem rady vedle vyrovnaného rozpočtu je zachování volných peněz na účtech České televize ve výši 700 milionů korun, což odpovídá desetině rozpočtu.</p>
      <p>Rada zároveň Dvořákovi uložila, aby do poloviny února předložil návrh programového, technického, personálního a ekonomického plánu ČT na roky 2021 až 2024.</p>
      <p>Hospodaření ČT loni skončilo vyrovnaně s náklady i výnosy přes 6,7 miliardy korun. Výnosy z podnikatelské činnosti přesáhly 690 milionů korun. Příjem z televizních poplatků činil 5,6 miliardy korun.</p>
      <p>Mzdové náklady byly téměř dvě miliardy, provozní a režijní náklady činily téměř 1,6 miliardy korun. Stopadesátimilionové náklady šly na přechod na nový vysílací standard DVB-T2. Z loňských investic televize 401,5 milionu korun šlo 176 milionů na obměnu televizní techniky a infrastruktury a víc než 78 milionů na informační technologie a digitální archiv.</p>
      <p>ČT vysílá šest televizních programů ČT1, ČT2, ČT24, ČT sport, ČT :D a ČT art. Zaměstnává téměř 3000 lidí.</p>
    </article>
  </body>
</html>