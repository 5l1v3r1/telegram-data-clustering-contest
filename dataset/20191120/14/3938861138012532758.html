<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_premyer-goncharuk-zapustiv-sistemu-monitoringu-yaka-vidslidkovuye-vikonannya-ugodi-pro-asociaciyu-onlajn/939078"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T14:57:00+00:00"/>
    <meta property="og:title" content="Прем'єр Гончарук запустив систему моніторингу, яка відслідковує виконання Угоди про Асоціацію онлайн"/>
    <meta property="og:description" content="Прем'єр-міністр Олексій Гончарук представив онлайн систему &quot;Пульс Угоди&quot;, за допомогою якої можна в режимі реального часу моніторити виконання угоди про Асоціацію між Україною та Європейським союзом. Про це він повідомив у своєму Telegram-каналі. &quot;Уряд відкрив Пульс Угоди - онлайн-систему ..."/>
  </head>
  <body>
    <article>
      <h1>Прем'єр Гончарук запустив систему моніторингу, яка відслідковує виконання Угоди про Асоціацію онлайн</h1>
      <address><time datetime="2019-11-20T14:57:00+00:00">20 Nov 2019, 14:57</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939078_w_300.jpg?v=0"/>
        <figcaption>Фото: kmu.gov.ua</figcaption>
      </figure>
      <p>Прем'єр-міністр <b>Олексій Гончарук</b> представив онлайн систему "Пульс Угоди", за допомогою якої можна в режимі реального часу моніторити виконання угоди про Асоціацію між Україною та Європейським союзом. Про це він повідомив у своєму <a href="https://t.me/PMHoncharuk/118">Telegram-каналі</a>.</p>
      <p>"Уряд відкрив Пульс Угоди - онлайн-систему моніторингу реалізації заходів виконання Угоди про Асоціацію з ЄС. Те, що не могли зробити до цього за попередні 2 роки", - наголосив прем'єр.</p>
      <p>За його словами, інформаційну систему моніторингу виконання Угоди про Асоціацію було розроблено ще три роки тому, але запустили її тільки зараз.</p>
      <p>"Пульс Угоди дозволяє відслідковувати прогрес виконання плану заходів в режимі реального часу та демонструє, від кого в конкретний момент залежить виконання кожного завдання. У ній чітко окреслені конкретні завдання у 24-х сферах суспільного життя, які охоплює Угода про асоціацію. Для нас важливо бути максимально відкритими перед громадянами, бізнесом та іноземними партнерами", - підкреслив глава Уряду.</p>
      <blockquote>Повний обсяг завдань складає понад 2 тис. Для їхньої реалізації понад 70 виконавців зобов'язані втілити близько 7,5 тис. заходів. Система групує виконавців за належністю до трьох гілок: Кабінет Міністрів, Верховна Рада та "Інші".<br/>"Пульс Угоди" відображає поточний прогрес виконання заходів у межах кожного року та загальний прогрес виконання, починаючи з тимчасового застосування окремих положень Угоди у 2014 році і до 2024 року.<br/>Для графічної візуалізації використовуються чотири кольори: зелений – виконано; жовтий – не виконано (дедлайн наближається); червоний – не виконано (дедлайн прострочено); сірий – не виконано (дедлайн в далекому майбутньому, не оцінено).<br/>Показники системи оновлюються, оскільки система органів державної влади нині реорганізується. Технічні характеристики, пошукова система та алгоритм аналізу даних також вдосконалюються. Тому цей інструмент не є статичним та буде періодично удосконалюватися.</blockquote>
    </article>
  </body>
</html>