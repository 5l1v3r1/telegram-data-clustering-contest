<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/record-solidarieta-raccolti-2500-giocattoli-bimbi-della-oncologia-pediatrica-foto/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-20T14:01:09+00:00"/>
    <meta property="og:title" content="Record di solidarietà: 2500 giocattoli per i bimbi della oncologia pediatrica"/>
    <meta property="og:description" content="REGGIO EMILIA – Il cuore grande dei reggiani ha consentito di raccogliere 2500 giocattoli e di raccogliere circa mille euro che Ageop Ricerca ha già consegnato ai bimbi in terapia nel reparto di oncologia pediatrica del policlinico Sant’Orsola-Malpighi di Bologna. Nella giornata di sabato un flusso ininterrotto di visitatori ha riempito gli spazi della Galleria […]"/>
  </head>
  <body>
    <article>
      <h1>Record di solidarietà: 2500 giocattoli per i bimbi della oncologia pediatrica</h1>
      <address>
        <time datetime="2019-11-20T14:01:09+00:00">20 Nov 2019, 14:01</time>
      </address>
      <p>
        <b>Il materiale raccolto dai volontari di Ageop Ricerca, che a Reggio hanno avuto come base la galleria d’arte 2000 &amp; Novecento, è già stato consegnato ai piccoli pazienti del policlinico Sant’Orsola-Malpighi di Bologna. <b>FOTO</b></b>
      </p>
      <p><b>REGGIO EMILIA</b> – Il cuore grande dei reggiani ha consentito di raccogliere 2500 giocattoli e di raccogliere circa mille euro che Ageop Ricerca ha già consegnato ai bimbi in terapia nel reparto di oncologia pediatrica del policlinico Sant’Orsola-Malpighi di Bologna. Nella giornata di sabato un flusso ininterrotto di visitatori ha riempito gli spazi della Galleria d’arte 2000 &amp; Novecento di via Sessi, in città, facendo registrare un nuovo record di generosità.</p>
      <p>Nel dettaglio sono stati raccolti 1700 tra giocattoli, trucchi, dolciumi e materiale didattico, 40 i giochi giunti da Casalecchio di Reno (Bologna) ed un pallet da 50 Kg arrivato da Cattolica e contenente circa 700 giocattoli ed articoli di cancelleria; la vendita di gadget e le offerte in denaro hanno raggiunto al momento quota 1000 euro circa. Tra i doni raccolti una decina di droni di ultima generazione, cuffie wireless, giochi per PS4, un costume da drago ed uno da coccinella, giochi di magia, strumenti musicali e tantissimo altro ancora. Hanno toccato il cuore degli organizzatori alcune lettere, recapitate a mano da bambini che hanno voluto indirizzarle ai loro coetanei malati. Tra queste, ecco Greta che ha ritagliato un foglio a forma di albero e vi ha scritto: “Mi dispiace che dei bimbi debbano stare in ospedale. Perciò vi voglio donare dei giochini, li ho anche io e mi diverto a giocarci. Vi penso tanto e guarirete presto”.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/CONSEGNA-1-Da-sinistra-Gabriele-Turrini-Francesca-Codeluppi-Maurizio-De-Donno-che-ha-messo-a-disposizione-il-furgone-il-piccolo-Daniele-De-Donno-Erika-Rossi-ed-Alice-Bellandi-staff-Ageop-Ricerca.jpg"/>
        <figcaption>Da sinistra Gabriele Turrini, Francesca-Codeluppi e Maurizio De Donno che ha messo a disposizione il furgone, il piccolo Daniele De Donno, Erika Rossi ed Alice Bellandi (staff Ageop Ricerca)</figcaption>
      </figure>
      <p>A pochi giorni dall’evento, i giocattoli e le offerte sono stati consegnati da Francesca Codeluppi ed Erika Rossi a Giada Oliva (Responsabile Promozione &amp; Comunicazione Ageop Ricerca) ed Alice Bellandi (Staff Ageop Ricerca). </p>
      <p>Parte dei giocattoli sarà destinata ai bambini ricoverati nel corso delle prossime festività natalizie, mentre molti altri andranno a riempire l’Armadio dei Desideri, dove ogni ragazzo, al termine di ripetute visite o esami invasivi, potrà scegliere un premio per il proprio coraggio.</p>
      <p>“Un ringraziamento particolare – sottolineano gli organizzatori – a Nicola Sanchi e Melica Ghiri della Sala Giochi Happy Center di Cattolica che non hanno mai fatto mancare il loro prezioso contributo. Sarebbe stato altresì impossibile raggiungere questi risultati senza l’attenzione dedicata al progetto dai giornali, dai portali web e dalle televisioni locali e da tutte le persone che hanno condiviso con tanto entusiasmo la notizia dell’evento attraverso la pagina Facebook della Galleria”.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/CONSEGNA-E-DRAGO-4.jpg"/>
      </figure>
      <p>Chi volesse ancora partecipare potrà farlo dando il proprio contributo attraverso una donazione diretta ad A.G.E.O.P. RICERCA ONLUS (IBAN: IT16Y0200802483000101054378; Conto Corrente Postale: 14704407; Pay Pal sul sito www.ageop.org), RID bancario semplice, o devolvendo il 5×1000 (Codice Fiscale: 91025270371).</p>
      <p> </p>
    </article>
  </body>
</html>