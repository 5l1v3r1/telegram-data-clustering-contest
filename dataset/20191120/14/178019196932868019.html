<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/karty_graficzne/plotka_nvidia_geforce_rtx_2080_ti_super_jednak_powstaje"/>
    <meta property="og:site_name" content="PurePC"/>
    <meta property="article:published_time" content="2019-11-20T14:30:01+00:00"/>
    <meta property="og:title" content="Plotka: NVIDIA GeForce RTX 2080 Ti SUPER jednak powstaje"/>
    <meta property="og:description" content="Pomiędzy kartami RTX 2080 a RTX TITAN jest bardzo mała różnica. Co więc może zaoferować GeForce RTX 2080 Ti SUPER, aby nie przeskoczyć tego drugiego układu?"/>
  </head>
  <body>
    <article>
      <h1>Plotka: NVIDIA GeForce RTX 2080 Ti SUPER jednak powstaje</h1>
      <address><time datetime="2019-11-20T14:30:01+00:00">20 Nov 2019, 14:30</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27530.jpg"/>
      </figure>
      <p>Trzeba przyznać, że NVIDIA zaszalała z ofertą kart graficznych z generacji Turing. Ostatecznie producent pokazał wiele różnych układów, spośród których każdy może znaleźć coś dla siebie. Jedyne do czego możemy się przyczepić, to mały wybór wśród kart kosztujących kilkaset złotych, ale jak wiemy, niebawem z odsieczą przybędzie GTX 1650 SUPER. Wydawać by się mogło, że jeśli chodzi o najwyższą półkę, pozostaje już tylko czekać na wydanie przyszłorocznych jednostek wykonanych w procesie technologicznym 7 nm, a tymczasem najnowsze wieści od leakstera o nicku kopite7kimi mówią o nadchodzącej karcie GeForce RTX 2080 Ti SUPER. Pod względem wydajności karta ma ustępować jedynie RTX-owi TITAN.</p>
      <h3>💬 GeForce RTX 2080 Ti SUPER ma być swego rodzaju połączeniem dwóch najmocniejszych układów Zielonych: RTX-a 2080 Ti oraz RTX-a TITAN. Choć debiut takiej karty nie ma większego sensu, można przewidywać, że jest to odpowiedź NVIDII na nadchodzące topowe karty AMD z rodziny Navi.</h3>
      <figure>
        <img src="https://www.purepc.pl/image/news/2019/11/20_plotka_nvidia_geforce_rtx_2080_ti_super_jednak_powstaje_1_b.jpg"/>
      </figure>
      <p>Jak wiemy, pomiędzy kartami GeForce RTX 2080 Ti i RTX TITAN jest bardzo mała różnica w wydajności, dlatego potencjalne wydanie takiej jednostki można by uznać za zbędne. Według źródła, RTX 2080 Ti SUPER ma być swego rodzaju połączeniem tych dwóch najmocniejszych kart Zielonych. W środku drzemałby ten sam rdzeń GPU, co w TITANIE, a więc pełny TU112 z 72 jednostkami SM i 4608 jednostkami CUDA (RTX 2080 Ti posiada 68 SM i 4352 CUDA). Jeśli zaś chodzi o pamięci, otrzymalibyśmy prawie te same kości, które posiada RTX 2080 Ti - karta miałaby więc 11 GB VRAM GDDR6 na magistrali 352-bit, ale przepustowością ma ponoć wzrosnąć do poziomu aż 16 Gb/s. 24 GB pamięci GDDR6 z szyną 384-bit prawdopodobnie pozostaną zarezerwowane wyłącznie dla RTX-a TITAN.</p>
      <h3>🔗 <a href="https://www.purepc.pl/karty_graficzne/nvidia_nie_planuje_wprowadzenia_karty_geforce_rtx_2080_ti_super">NVIDIA nie planuje wprowadzenia karty GeForce RTX 2080 Ti Super</a></h3>
      <figure>
        <img src="https://www.purepc.pl/image/news/2019/11/20_plotka_nvidia_geforce_rtx_2080_ti_super_jednak_powstaje_0_b.png"/>
      </figure>
      <h3>🔗 <a href="https://www.purepc.pl/karty_graficzne/test_nvidia_geforce_rtx_2080_ti_turing_nowym_krolem_wydajnosci">Test NVIDIA GeForce RTX 2080 Ti - Turing nowym królem wydajności</a></h3>
      <p>Ponadto można przewidywać, że producent zechce też nieco podnieść taktowania względem RTX-a 2080 Ti. Jednocześnie możemy być pewni, że specyfikacja układu zostanie dobrana na tyle precyzyjnie, by nowy Turing nie wyprzedził TITANA. Jak podaje serwis WCCFTech, premiery nowej karty graficznej możemy spodziewać się na targach CES 2020 (7 - 10 stycznia). Choć pozornie debiut takiej karty nie ma aktualnie większego sensu, można przewidywać, że jest to odpowiedź NVIDII na nadchodzące topowe karty AMD z rodziny Navi.</p>
      <footer>Źródło: TechPowerUp, WCCFTech</footer>
      <related>
        <h4>Powiązane publikacje</h4>
        <a href="https://www.purepc.pl/karty_graficzne/amd_radeon_rx_5500_pojawily_sie_pierwsze_testy_wersji_oem"/>
        <a href="https://www.purepc.pl/karty_graficzne/nvidia_szykuje_mobilne_uklady_graficzne_w_wersji_super"/>
        <a href="https://www.purepc.pl/karty_graficzne/amd_radeon_pro_w5700_nowa_karta_graficzna_dla_profesjonalistow"/>
        <a href="https://www.purepc.pl/karty_graficzne/msi_radeon_rx_580_armor_stary_polaris_nadchodzi_w_nowej_wersji"/>
        <a href="https://www.purepc.pl/karty_graficzne/crytek_neon_noir_demo_z_obsluga_ray_tracingu_do_pobrania"/>
      </related>
    </article>
  </body>
</html>