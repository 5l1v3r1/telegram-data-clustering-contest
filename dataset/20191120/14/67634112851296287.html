<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151215/"/>
    <meta property="og:site_name" content="AgroNews"/>
    <meta property="article:published_time" content="2019-11-20T14:47:00+00:00"/>
    <meta property="og:title" content="На Вінниччині цього року значний недобір цукрових буряків"/>
    <meta property="og:description" content="У порівнянні з минулим роком у Вінницькій області недобір урожаю цукрових буряків становить 1,5 т/га. Про це повідомляє «Голос України». У 2018 р. копали на круг по 5,6 т/га, цього року — 4,4 т/га. Так, станом на 15 листопада на шести заводах області загалом виробили 235 тис. т цукру...."/>
  </head>
  <body>
    <article>
      <h1>На Вінниччині цього року значний недобір цукрових буряків</h1>
      <address><time datetime="2019-11-20T14:47:00+00:00">20 Nov 2019, 14:47</time> by <a rel="author">agronews.uaode/author</a></address>
      <p>
        <b>У порівнянні з минулим роком у Вінницькій області недобір урожаю цукрових буряків становить 1,5 т/га. Про це повідомляє <a href="http://www.golos.com.ua/article/324144">«Голос України»</a>.</b>
      </p>
      <p>У 2018 р. копали на круг по 5,6 т/га, цього року — 4,4 т/га.</p>
      <p>Так, станом на 15 листопада на шести заводах області загалом виробили 235 тис. т цукру. Минулорічного показника 424 тис. т досягти не вдасться.</p>
      <p>Незібраним лишився урожай на 500 га (всього під цукровими буряками було 44,2 тис. га). Всього переробили 1,5 млн т коренеплодів.За підсумками нинішнього виробничого сезону в регіоні матимуть у кращому разі 300 тис. т цукру.</p>
      <p>«Підвели природні умови. Навесні насіння здебільшого поклали у сухий ґрунт. Дощів не дочекалися навіть тоді, коли вже минали оптимальні строки для посіву. Копати теж почали у незвично пізні для регіону терміни. Теж через несприятливі погодні умови», — повідомила заступник керівника департаменту агропромислового розвитку, екології та природних ресурсів Вінницької ОДА Валентина Кирилюк.</p>
      <p>Ще одна причина — скорочення посівних площ. На ринку склалася низька ціна на цукор, тож буряків посіяли майже на 10 тис. га менше порівняно з 2018 р.</p>
      <p>Два із шести цукрозаводів уже завершили роботу.</p>
      <p>Незважаючи на значне скорочення виробництва цукру, ціна на нього тримається на рівні минулого року. Оптові покупці пропонують 12—13 тис. грн/т. На одному із заводів стверджують, що в них готові були купити продукцію не дорожче як по 10 тис. грн.</p>
      <p>«За логікою мало б бути так: менше продукції — вища ціна. Насправді вона поки що тримається на попередньому рівні. Не тільки в оптовиків. У роздрібній мережі цінники теж не переписали», — зауважив економіст Леонід Козодой.</p>
      <p>За його словами, подорожчання цукру неминуче. Цінни почнуть змінюватися ближче до весни, і тенденція продовжиться влітку, у сезон заготівлі ягід.</p>
    </article>
  </body>
</html>