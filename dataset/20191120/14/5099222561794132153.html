<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502999-vladimir-putin-lauda-simpaticul-zelenski-inaintea-summitului-paris.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T14:50:00+00:00"/>
    <meta property="og:title" content="Vladimir Putin îl laudă pe &quot;simpaticul&quot; Zelenski, înaintea summitului de la Paris"/>
    <meta property="og:description" content="Președintele rus Vladimir Putin a afirmat miercuri că omologul său ucrainean Volodimir Zelenski este &quot;simpatic&quot; și dispus să găsească o soluție la conflictul din estul ucrainean, cu trei"/>
  </head>
  <body>
    <article>
      <h1>Vladimir Putin îl laudă pe "simpaticul" Zelenski, înaintea summitului de la Paris</h1>
      <address><time datetime="2019-11-20T14:50:00+00:00">20 Nov 2019, 14:50</time> by <a rel="author">R.M.</a></address>
      <p><b>Președintele rus Vladimir Putin a afirmat miercuri că omologul său ucrainean Volodimir Zelenski este "simpatic" și dispus să găsească o soluție la conflictul din estul ucrainean, cu trei săptămâni înainte de prima lor întâlnire, la summitul în formatul Normandia de la Paris, scrie AFP.<br/></b><br/>"Nu l-am văzut niciodată și nu îl cunosc, dar am discutat la telefon. Îmi pare o persoană simpatică și sinceră", a declarat Putin, la un forum de investiții în Moscova.<br/><br/>Potrivit lui Vladimir Putin, Zelenski "încearcă cu adevărat să schimbe situația în mai bine, inclusiv în Donbas", estul ucrainean unde se luptă forțele Kievului cu separatiștii pro-ruși, un conflict soldat cu peste 13.000 de morți.<br/><br/>"Nu știu pentru moment în ce măsură este capabil să reușească, dar s-au făcut pași în direcția bună", a adăugat el.<br/><br/>Cei doi lideri politici se vor întâlni pentru prima dată în 9 decembrie la Paris în cadrul unui summit care își propune avansuri în reglementarea conflictului din Ucraina, sub medierea președintelui francez Emmanuel Macron și a cancelarului german Angela Merkel. Este vorba de primele negocieri la acest nivel din 2016.<br/><br/>Acest viitor summit a fost precedat de mai multe episoade de destindere în relațiile dintre cele două țări vecine: în septembrie, un schimb masiv de prizonieri a avut loc, alături de primele retrageri de trupe ucrainene și de separatiști pro-ruși, în trei sectoare de pe linia frontului din est.<br/><br/>Luni, Rusia a restituit Ucrainei trei nave militare confiscate cu un an în urmă în largul Crimeii, în cadrul unui incident armat care a constituit prima confruntare armată directă între Kiev și Moscova.<br/><br/>Spre deosebire de predecesorul său, Petro Poroșenko, partizan al unei linii dure în fața Moscovei, președintele Volodimir Zelenski, un fost actor de comedie ales triumfal în aprilie, este favorabil dialogului.<br/><br/>Această politică, și în special retragerea trupelor din est, este însă nepopulară în rândul unei părți a populației ucrainene, în special în rândul naționaliștilor și al foștilor combatanți, care au manifestat în noiembrie împotriva a ceea ce consideră o "capitulare" în fața Rusiei.</p>
    </article>
  </body>
</html>