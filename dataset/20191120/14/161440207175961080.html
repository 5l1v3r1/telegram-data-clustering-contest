<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/20/maltempo-in-arrivo-1-5-milioni-per-gli-indennizzi-agli-agricoltor-2-954928.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T14:57:58+00:00"/>
    <meta property="og:title" content="Maltempo, in arrivo 1,5 milioni per gli indennizzi agli agricoltori sardi"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">agricoltura</h6>
      <h1>Maltempo, in arrivo 1,5 milioni per gli indennizzi agli agricoltori sardi</h1>
      <h2>L'annuncio dell'assessore regionale Murgia: "Roma ha sbloccato i fondi per i risarcimenti, ma bisogna accelerare l'iter"</h2>
      <address>
        <time datetime="2019-11-20T14:57:58+00:00">20 Nov 2019, 14:57</time>
      </address>
      <p>Un milione e mezzo di euro in arrivo in Sardegna per risarcire gli agricoltori che hanno subito danno a causa del maltempo.</p>
      <p>A tanto ammontano le risorse stanziate da Roma, che saranno prelevate dal Fondo statale di solidarietà nazionale.</p>
      <p>Ad annunciarlo, è l'assessore regionale all'Agricoltura, Gabriella Murgia, che oggi si è recata nella Capitale per partecipare alla riunione della Commissione Politiche agricole della Conferenza delle Regioni, cui è seguito un incontro con il ministro Teresa Bellanova.</p>
      <p>"Alla Commissione - ha spiegato Murgia - abbiamo proposto, con altre Regioni, di applicare al solo comparto ovicaprino il decreto che prevede l'obbligo di monitoraggio della produzione, evitando così appesantimenti burocratici al comparto vaccino e inutili allungamenti nell'approvazione del decreto attuativo che più ci riguarda".</p>
      <p>"È un provvedimento - aggiunge l'assessore - particolarmente atteso perché rende operativo il regolamento comunitario del 2013 per quanto riguarda le dichiarazioni obbligatorie nel settore del latte e dei prodotti lattiero caseari. Questo punto sarà inserito all'ordine del giorno della prossima Commissione Politiche agricole, il Ministero nel frattempo ne valuterà l'accoglimento".</p>
      <p>Murgia punta anche ad accelerare l'iter che porterà al pagamento effettivo degl indennizzi.</p>
      <p>"Abbiamo chiesto al direttore di Agea, Gabriele Pagliardini, di accelerare le procedure. Al momento sono bloccate oltre 12mila domande", sottolinea l'assessore Murgia.</p>
      <p>Sollecitazioni al ministro anche per quanto riguarda la situazione del comparto pesca: "Bisogna valutare la possibilità di prevedere, in caso di fermo biologico disposto per tutelare le specie in sofferenza, come ad esempio il riccio di mare, l'aragosta e altre, interventi di sostegno su misura per garantire la salvaguardia delle risorse marine con giuste compensazioni per i nostri pescatori".</p>
      <p>(Unioneonline/l.f.)</p>
    </article>
  </body>
</html>