<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/esiea-anakoinoseis-gia-via-eis-varos-dimosiografon-kai-prostasia-idiotikis-zois/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T14:14:24+00:00"/>
    <meta property="og:title" content="ΕΣΗΕΑ: Ανακοινώσεις για βία εις βάρος δημοσιογράφων και προστασία ιδιωτικής ζωής"/>
    <meta property="og:description" content="Τα πρόσφατα κρούσματα αστυνομικής βίας εις βάρος δημοσιογράφων, καταγγέλλει το Διοικητικό Συμβούλιο της Ένωση Συντακτών Ημερήσιων Εφημερίδων Αθήνας (ΕΣΗΕΑ)."/>
  </head>
  <body>
    <article>
      <h1>ΕΣΗΕΑ: Ανακοινώσεις για βία εις βάρος δημοσιογράφων και προστασία ιδιωτικής ζωής</h1>
      <address>
        <time datetime="2019-11-20T14:14:24+00:00">20 Nov 2019, 14:14</time>
      </address>
      <p>Τα πρόσφατα κρούσματα αστυνομικής <b>βίας εις βάρος <a href="https://neaselida.gr/tag/dimosiografos/">δημοσιογράφων</a></b>, καταγγέλλει το Διοικητικό Συμβούλιο της Ένωση Συντακτών Ημερήσιων Εφημερίδων Αθήνας (<a href="https://neaselida.gr/tag/esiea/"><b>ΕΣΗΕΑ</b></a>).</p>
      <p>«Οι συνάδελφοί μας, όταν κάνουν ρεπορτάζ, ασκούν το καθήκον τους με γνώμονα την ενημέρωση των πολιτών, <b>«μπροστά» και όχι «πίσω» από τις δυνάμεις της Αστυνομίας</b>. Είναι απαράδεκτο σε μια ελεύθερη και ευνομούμενη πολιτεία οι δημοσιογράφοι να γίνονται στόχος, επειδή προσπαθούν να πληροφορήσουν τον ελληνικό λαό με τρόπο που να διασφαλίζει την ενημέρωση και την ελευθεροτυπία. Ζητούμε από την Κυβέρνηση ν<b>α καταδικάσει αμέσως τα βίαια περιστατικά</b> και να τιμωρήσει παραδειγματικά τους υπαίτιους», αναφέρεται στην ανακοίνωση.</p>
      <h3>Η «κλειδαρότρυπα» στην ιδιωτική ζωή των ανθρώπων δεν αποτελεί είδηση</h3>
      <p>Στην <b>προστασία της ιδιωτικής ζωής</b> των ανθρώπων, αναφέρεται η Ένωση Συντακτών Ημερήσιων Εφημερίδων Αθήνας (ΕΣΗΕΑ), τονίζοντας ότι η «κλειδαρότρυπα» στην ιδιωτική ζωή των ανθρώπων δεν αποτελεί είδηση.</p>
      <p>«Το φαινόμενο δεν είναι καινούργιο. Με αφορμή, ωστόσο, πρόσφατες αναφορές σε μερίδα του ηλεκτρονικού και έντυπου Τύπου, <b>το ΔΣ της Ένωσης καταδικάζει</b> απερίφραστα την αισχρή εκμετάλλευση της ιδιωτικής ζωής και την κατάφωρη προσβολή της προσωπικότητας με την δημοσιοποίηση πληροφοριών, που σε καμιά περίπτωση δεν θα έπρεπε να απασχολούν τη δημόσια σφαίρα», επισημαίνει η ανακοίνωση της <b>ΕΣΗΕΑ</b>.</p>
      <p>Και προσθέτει: «<b>Τα ΜΜΕ</b>, που υιοθετούν την κακώς εννοούμενη ενημέρωση, απαξιώνουν τη δημοσιογραφία ως επάγγελμα, αλλά και ως κοινωνικό λειτούργημα. Ταυτόχρονα, προσβάλουν κατάφωρα το πνεύμα, αλλά και το γράμμα του <b>Κώδικα Δεοντολογίας</b> του Δημοσιογραφικού Επαγγέλματος, όπου στο άρθρο 2 εδαφ. β’ αναφέρει επί λέξει: «Ο δημοσιογράφος οφείλει να σέβεται την προσωπικότητα, την αξιοπρέπεια και το απαραβίαστο της ιδιωτικής ζωής του ανθρώπου και του πολίτη»».</p>
      <related>
        <a href="https://neaselida.gr/ellada/kokkalis-se-marinaki-soy-paredosa-ena-megalo-olympiako-min-ton-mikraineis/"/>
      </related>
    </article>
  </body>
</html>