<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/2019/11/20/Sondland-Trump-ville-presse-fram-gransking-av-Joe-Biden-20439402.ece"/>
    <meta property="og:site_name" content="adressa.no"/>
    <meta property="article:published_time" content="2019-11-20T14:44:30+00:00"/>
    <meta property="og:title" content="Sondland: - Trump ville presse fram gransking av Joe Biden"/>
    <meta property="og:description" content="USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien."/>
  </head>
  <body>
    <article>
      <h1>Sondland: - Trump ville presse fram gransking av Joe Biden</h1>
      <h2>Riksretthøringene:</h2>
      <address><time datetime="2019-11-20T14:44:30+00:00">20 Nov 2019, 14:44</time> by <a rel="author"> NTB</a></address>
      <p>USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien.</p>
      <aside><a href="https://www.adressa.no/nyheter/2019/11/20/javascript:void(0);">Del denne artikkelen på Facebook</a> <a href="https://www.adressa.no/nyheter/2019/11/20/javascript:void(0);">Del denne artikkelen på Twitter</a> <a href="https://www.adressa.no/nyheter/2019/11/20/javascript:void(0);">Del denne artikkelen på e-post</a></aside>
      <p>Dette kom fram da Sondland forklarte seg under en høring i Representantenes hus onsdag. Han sa at utenriksminister Mike Pompeo, tidligere sikkerhetsrådgiver John Bolton og andre ledende personer i administrasjonen kjente til strategien overfor Ukraina.</p>
      <p>– De visste hva vi gjorde og hvorfor. Alle var innforstått med opplegget, sa EU-ambassadøren.</p>
      <h4>Riksretthøringene</h4>
      <ul>
        <li>Den amerikanske riksretten er en domstolsaktig prosess som har i oppgave å behandle anklager mot høytstående tjenestemenn, statsråder, dommere og presidenter.</li>
        <li>USAs grunnlov slår fast at en president kan stilles for riksrett for forræderi, bestikkelser eller kriminalitet eller forseelser knyttet til misbruk av politisk makt.</li>
        <li>Med et enkelt flertall kan Representantenes hus bringe tiltale mot en president. For øyeblikket har Demokratene flertall i Huset.</li>
        <li>Så skal det to tredelers flertall til i Senatet for å dømme presidenten. Sikres flertallet, blir presidenten avsatt. For øyeblikket er det Republikanerne som har flertall i Senatet.</li>
        <li>I 1974 trakk president Richard Nixon seg før han ble stilt for riksrett etter Watergate-skandalen.</li>
        <li>I 1999 ble president Bill Clinton frifunnet i riksretten for mened i forbindelse med forholdet til Monica Lewinsky mens hun var praktikant i Det hvite hus.</li>
        <li>USAs første riksrettssak fant sted i 1868 mot president Andrew Johnson. Han ble også frifunnet.</li>
      </ul>
      <p>
        <i>Kilder: Wikipedia, CNN</i>
      </p>
      <p>Sondland sa at Trumps personlige advokat Rudy Guiliani uttrykte presidentens ønske og at «vi alle» visste at en ukrainsk etterforskning av Biden-familien var viktig for presidenten.</p>
      <p>
        <b>LES OGSÅ: <a href="https://www.adressa.no/nyheter/innenriks/2019/11/13/USAs-Ukraina-ambassad%C3%B8r-Trumps-m%C3%A5l-var-%C3%A5-etterforske-Biden-20390365.ece">- Trumps mål var å etterforske Biden</a></b>
      </p>
      <h3>Giuliani hadde styringen</h3>
      <p>Sondland sa at det var Giuliani som konkret jobbet for at ukrainske myndigheter skulle starte en etterforskning som involverte Joe Biden og hans sønn.</p>
      <p>Sondland sa han fikk inntrykk av at militær bistand til Ukraina ville bli gjenopptatt dersom ukrainske myndigheter viste vilje til å se nærmere på et selskap som Bidens sønn, Hunter Biden, var tilknyttet. Sondland sa at han personlig var sterkt imot å holde tilbake militærhjelpen, men at han som offentlig tjenestemann utførte presidentens ordre.</p>
      <p>Det var Trumps ønske at Sondland og andre amerikanske diplomater skulle samarbeide med Giuliani.</p>
      <p>Sondland la til at USAs nasjonale sikkerhetsråd kjente til forsøkene på å få en offisiell uttalelse fra ukrainske myndigheter som ville tilfredsstille president Trump.</p>
      <h3>- Snakk med Giuiani</h3>
      <p>Ambassadøren sa at Pompeo ga embetsmenn beskjed om å «snakke med» Giuliani, som, slik han oppfattet det, holdt en diplomatisk kanal åpen utenfor det vanlige maskineriet for å presse Ukraina.</p>
      <p>Andre vitner har forklart at Sondland og Guiliani drev dette i fellesskap, men EU-ambassadøren tok sterkt avstand fra påstander om at han var involvert i noen form for utradisjonelt diplomati på siden av det etablerte.</p>
      <p>I håp om å få i gang en ukrainsk etterforskning ble også en toppmøte-invitasjon til Ukrainas nye president Volodymyr Zelenskyj utsatt, ifølge Sondland.</p>
      <p>Han beskriver dette som «quid pro quo» – et forsøk på å oppnå en gjenytelse.</p>
    </article>
  </body>
</html>