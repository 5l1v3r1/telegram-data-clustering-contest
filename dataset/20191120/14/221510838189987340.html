<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179740/aiuto-arrivano-gli-ospiti-lo-chef-roberto-di-pinto-new-entry-del-docureality-con-andrea-castrignano"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-20T14:26:00+00:00"/>
    <meta property="og:title" content="Aiuto! Arrivano Gli Ospiti: lo chef Roberto Di Pinto new entry del docureality con Andrea Castrignano"/>
    <meta property="og:description" content="Terza edizione in arrivo per Aiuto! Arrivano gli ospiti, il programma condotto dall’interior designer Andrea Castrignano; a partire da venerdì 22 novembre, La 5 trasmetterà, in seconda serata, i sei nuovi episodi del docureality, in cui non mancheranno alcune novità. La più significativa è quella legata alla presenza dello chef Roberto Di Pinto che affiancherà Castrignano ogni settimana."/>
  </head>
  <body>
    <article>
      <h1>Aiuto! Arrivano Gli Ospiti: lo chef Roberto Di Pinto new entry del docureality con Andrea Castrignano</h1>
      <address><time datetime="2019-11-20T14:26:00+00:00">20 Nov 2019, 14:26</time> by <a rel="author">Roberto Mallò</a></address>
      <figure>
        <img src="https://images.davidemaggio.it/pics3/2019/11/Andrea-Castrignano-e-Roberto-Di-Pinto1.jpg"/>
        <figcaption>Andrea Castrignano e Roberto Di Pinto</figcaption>
      </figure>
      <p>Terza edizione in arrivo per <b><a href="https://www.davidemaggio.it/tag/aiuto-arrivano-gli-ospiti">Aiuto! Arrivano gli ospiti</a></b>, il programma condotto dall’interior designer <b><a href="https://www.davidemaggio.it/tag/andrea_castrignano">Andrea Castrignano</a></b>; a partire da<b> venerdì 22 novembre</b>, <b>La 5</b> trasmetterà, in seconda serata, i sei nuovi episodi del docureality, in cui non mancheranno alcune novità. La più significativa è quella legata alla presenza dello chef <b>Roberto Di Pinto</b> che affiancherà Castrignano ogni settimana.</p>
      <p>La trasmissione continuerà ad abbinare il <i>food</i> al<i> design</i> e darà ai telespettatori delucidazioni su come realizzare un’accoglienza perfetta degli ospiti che arrivano in casa non solo dal punto di vista dell’arredo o della mise en place, ma anche da quello della cucina.</p>
      <p>In quest’ottica, il compito di Roberto Di Pinto sarà quello di assistere i padroni di casa nella preparazione di squisite ricette capaci di conquistare anche i palati  dei commensali più esigenti e raffinati; ciò sarà possibile soprattutto grazie alla pluriennale esperienza dello chef, napoletano di nascita e milanese d’adozione. In ogni puntata ci saranno, inoltre, due tutor d’eccezione chiamati ad aiutare i committenti alle prese con l’organizzazione di un pranzo o di una cena importante.</p>
      <p>Castrignano, dal canto suo, si occuperà invece del <b>relooking</b> delle case al fine di trasformare stanze senza personalità in ambienti eleganti e accoglienti con dettagli unici e originali che rispettano le ultimissime tendenze del design. Andrea presenterà poi ai proprietari le sue idee utilizzando la tecnologia virtuale: un supervisore speciale consentirà infatti di vedere in anteprima il progetto pensato dall’interior design e darà modo di scegliere tra arredi e suppellettili con pochi e semplici tocchi.</p>
      <p>Roberto Di Pinto, che ha un ristorante a Milano, è arrivato in sostituzione dello chef Andrea Ribaldone.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/168818/aiuto-arrivano-gli-ospiti-food-e-design-castrignano-e-ribaldone-tornano-su-la5"/>
        <a href="https://www.davidemaggio.it/archives/148295/cambio-casa-cambio-vita-andrea-castrignano-la5"/>
        <a href="https://www.davidemaggio.it/archives/132389/cambio-casa-cambio-vita-nuovi-consigli-darredamento-in-arrivo-su-la5"/>
        <a href="https://www.davidemaggio.it/archives/116344/cambio-casa-cambio-vita-al-via-su-la5-la-quinta-stagione-del-programma-che-accontenta-veri-clienti"/>
      </related>
    </article>
  </body>
</html>