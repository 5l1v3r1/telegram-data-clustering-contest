<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/exclusiv-evenimentul-zilei-varianta-tiparita-se-inchide-de-la-1-ianuarie-dupa-28-de-ani-de-la-prima-aparitie-dan-andronic-echipa-ramane-in-redactia-online-ne-extindem-in-evz-tv-si-in-evz-premium.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T14:15:19+00:00"/>
    <meta property="og:title" content="EXCLUSIV Evenimentul Zilei, varianta tipărită, se închide de la 1 ianuarie după 28 de ani de la prima apariție. Dan Andronic: Echipa rămâne în redacția online, ne extindem în EVZ TV și în EVZ Premium"/>
    <meta property="og:description" content="Evenimentul Zilei, varianta tipărită, se va închide de la 1 ianuarie 2020, după 28 de ani de la prima apariție. Informația a fost confirmată pentru"/>
  </head>
  <body>
    <article>
      <h1> EXCLUSIV Evenimentul Zilei, varianta tipărită, se închide de la 1 ianuarie după 28 de ani de la prima apariție. Dan Andronic: Echipa rămâne în redacția online, ne extindem în EVZ TV și în EVZ Premium </h1>
      <address><time datetime="2019-11-20T14:15:19+00:00">20 Nov 2019, 14:15</time> by <a rel="author">Nicolae Bian</a></address>
      <p>Evenimentul Zilei, varianta tipărită, se va închide de la 1 ianuarie 2020, după 28 de ani de la prima apariție. Informația a fost confirmată pentru G4Media.ro de proprietarul EVZ, Dan Andronic, care a precizat că echipa de circa 35-40 de jurnaliști care activează la ziar va fi distribuită în mare parte în redacțiile onlie. ”Ne extindem în EVZ TV, care fi fi condus de Mirel Curea, și vom reveni la EVZ Premium”, susține Andronic.</p>
      <p>Tirajul Evenimentului Zilei a scăzut constant în ultimii ani, ca în toată presa tipărită, ajungând la 7.000 de copii vândute pe zi. Andronic a explicat pentru G4Media.ro că decizia închiderii variantei tipărite a EVZ are la bază rațiuni strict economice. ”S-a dublat prețul la hârtie, ziarul tipărit producea pierderi, sunt tot mai puțini cititori de la o lună la alta pentru varianta print”, a mai spus proprietarul Evenimentului Zilei. Potrivit acestuia, ziarul negociază în prezent intrarea într-un grup de presă mare, dar nu a dorit să ofere detalii.</p>
      <p>Editura Evenimentul și Capital, cea care deține publicațiile Evenimentul Zilei și Capital și-a cerut insolvența în februarie 2014. Andronic susține că în urmă cu o lună judecătorul sindic a aprobat planul de reorganizare al societății după ce compania a început să înregistreze profit.</p>
      <p>În noiembrie 2015, procurorii DNA au acuzat-o pe Elena Udrea ca ar fi primit mita de la un om de afaceri 3.800.000 USD, plus o creanta in valoare de 900.000 de euro detinuta de o firma a acestuia pentru a-i aranja continuarea unui contract la Hidroelectrica. Presa a scris ca este vorba de omul de afaceri Bogdan Buzaianu, iar creanta reprezenta un împrumut acordat ziarului Evenimentul Zilei. <b>Astfel, Udrea ar fi ajuns proprietarul ziarului, dar ar fi recurs la o mica stratagema pentru a se ascunde.</b></p>
      <p>„În anul 2011, pentru a ascunde beneficiarul real al creantei de 900.000 de euro, primita cu titlu gratuit de la omul de afaceri, Udrea ii solicitase unei persoane sa incheie un contract de novatie (n.red.: prin care o obligatie veche este stinsa si inlocuita cu una noua) cu schimbare de creditor pe o firma a respectivei persoane”, se arata in rechizitoriul DNA prin care s-a cerut arestarea Elenei Udrea.</p>
      <p>Înalta Curte a decis la începutul anului returnarea dosarului la DNA, după ce Andronic și Udrea au contestat legalitatea unor probe. Procurorii au refăcut ancheta și au dispus în iunie<a href="https://www.pna.ro/comunicat.xhtml?id=9476"> retrimiterea</a> dosarului în judecată.</p>
      <p>Evenimentul zilei a fost cunoscut în trecut și ca „Bulina roșie”. A fost fondat în 1992 de Mihai Cârciog, Cornel Nistorescu și Ion Cristoiu. Sub conducerea editorială a lui Ion Cristoiu, EVZ a ajuns în anii 90 la sute de mii de cititori, printr-o atitudine critică față de puterea de atunci și prin știri de tip tabloid.</p>
    </article>
  </body>
</html>