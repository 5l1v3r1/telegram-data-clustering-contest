<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-i-kyvernisi-dimiourgise-mpaxalo-sto-prosfygiko/2919881/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T14:59:42+00:00"/>
    <meta property="og:title" content="ΣΥΡΙΖΑ: Η κυβέρνηση δημιούργησε μπάχαλο στο προσφυγικό"/>
    <meta property="og:description" content="Ο ΣΥΡΙΖΑ επικρίνει την κυβέρνηση και προσωπικά τον Κυριάκο Μητσοτάκη για το πακέτο μέτρων που ανακοινώθηκαν σήμερα για την αποσυμφόρηση των νησιών."/>
  </head>
  <body>
    <article>
      <h1>ΣΥΡΙΖΑ: Η κυβέρνηση δημιούργησε μπάχαλο στο προσφυγικό</h1>
      <h2>Ο ΣΥΡΙΖΑ επικρίνει την κυβέρνηση και προσωπικά τον Κυριάκο Μητσοτάκη για το πακέτο μέτρων που ανακοινώθηκαν σήμερα για την αποσυμφόρηση των νησιών.</h2>
      <address><time datetime="2019-11-20T14:59:42+00:00">20 Nov 2019, 14:59</time> by <a rel="author">Newsit Newsroom</a></address>
      <p>Μόλις λίγες ώρες κράτησε η δήλωση του αρχηγού της αξιωματικής αντιπολίτευσης και προέδρου του ΣΥΡΙΖΑ, Αλέξη Τσίπρα πως με «αίσθηση ευθύνης» θα στηρίξει την κυβέρνηση στο μεταναστευτικό και στην προσπάθεια αποσυμφόρησης των νησιών.</p>
      <p>Συγκεκριμένα ο κ. Τσίπρας είχε πει πως «Έχοντας την αίσθηση της ευθύνης – και αυτό είναι μήνυμα και προς του περιφερειάρχες και τους δημάρχους και την κοινωνία – δεν έχει άλλη επιλογή η κυβέρνηση, τα νησιά πρέπει να αποσυμφορηθούν», ενώ πρόσθεσε ότι η κοινωνία πρέπει να στηρίξει αυτή την πολιτική, γιατί δεν υπάρχει άλλος τρόπος. «Και ο ΣΥΡΙΖΑ θα τη στηρίξει», <a href="https://www.newsit.gr/politikh/tsipras-gia-ola-polytexneio-novartis-ptd-kai-synedrio-syriza-video/2919318/"><b>είπε σε συνέντευξή του</b></a> ο Πρόεδρος του ΣΥΡΙΖΑ, προσθέτοντας ότι η αποσυμφόρηση είναι δική του πολιτική που καθυστέρησε 4 μήνες.</p>
      <p>Σήμερα, και μετά την ανακοίνωση από την κυβέρνηση των <a href="https://www.newsit.gr/politikh/live-to-sxedio-tis-kyvernisis-gia-to-prosfygiko/2919608/"><b>μέτρων για την διαχείριση του μεταναστευτικού και την αποσυμφόρηση των νησιών</b></a>, που ανάμεσα στα άλλα προβλέπει και το σφράγισμα της «ντροπής της Μόριας» όπως έχουν χαρακτηρίσει διεθνείς οργανισμοί τον καταυλισμό, ο ΣΥΡΙΖΑ κατηγορεί την κυβέρνηση για «μπάχαλο».</p>
      <p>«Οι εξαγγελίες της κυβέρνησης επιβεβαιώνουν το μπάχαλο που δημιούργησε στο προσφυγικό», αναφέρει ο ΣΥΡΙΖΑ ασκώντας κριτική στην κυβέρνηση για τη διαχείριση του θέματος. Σχολιάζοντας τα μέτρα που ανακοινώθηκαν, τονίζει ότι με αυτά «ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <blockquote>click4more: <a href="https://www.newsit.gr/politikh/live-to-sxedio-tis-kyvernisis-gia-to-prosfygiko/2919608/"><b>Αυτό είναι το σχέδιο της κυβέρνησης για το προσφυγικό – Κλείνουν Μόρια και ΒΙΑΛ και Βαθύ – Που θα γίνουν κλειστές δομές</b></a></blockquote>
      <p>Ειδικότερα, σε ανακοίνωση του ο ΣΥΡΙΖΑ επικρίνει την κυβέρνηση για την κατάργηση του υπουργείου Μεταναστευτικής Πολιτικής και για καθυστέρηση 4 μηνών του προγράμματος μετεγκαταστάσεων «δημιουργώντας χάος στα νησιά με τους αιτούντες άσυλο να εκτοξεύονται από τις 15.000 στις αρχές Ιουλίου στις 37.000 σήμερα». Ο ΣΥΡΙΖΑ επικρίνει επίσης προσωπικά τον Κυριάκο Μητσοτάκη ότι «μπροστά στο αδιέξοδο ανέθεσε διαδοχικά σε τέσσερις διαφορετικούς υπουργούς τη διαχείρισή του ζητήματος», για να σχολιάσει ότι μετά από αυτά, «τώρα έρχεται να κάνει την “τελευταία μετεγκατάσταση προσφύγων” και με φωτογραφίες να διασκεδάσει τις εντυπώσεις και να κερδίσει χρόνο».</p>
      <p>Πιο συγκεκριμένα, ο ΣΥΡΙΖΑ σχολιάζει επί των μέτρων:</p>
      <p>«H κυβέρνηση υπόσχεται πως σε 7-8 μήνες θα έχει την κατάσταση υπό έλεγχο. Το μόνο πρακτικό όμως που υποσχέθηκε είναι το νέο ΚΥΤ Σάμου, που η κυβέρνηση ΣΥΡΙΖΑ είχε δρομολογήσει και έπρεπε να είχε παραδοθεί τέλος Αυγούστου.</p>
      <p>Η κυβέρνηση ισχυρίζεται πως η λύση είναι τα κλειστά Κέντρα Κράτησης των 5.000 ανθρώπων. Μετατρέπει δηλαδή τα νησιά σε φυλακές όπου θα κρατούνται όλοι οι αιτούντες άσυλο, οικογένειες και ανήλικοι. Η κράτηση μετατρέπεται έτσι από έσχατο μέτρο σε γενικό κανόνα. Παραβιάζονται δηλαδή βασικές διατάξεις του Διεθνούς και Ευρωπαϊκού Δικαίου, αλλά επιπλέον, γεμίζοντας φυλακές τα νησιά μας δημιουργείται ακόμα μεγαλύτερος κίνδυνος εντάσεων».</p>
      <p>«Ενημερωθήκαμε ακόμα -συνεχίζει ο ΣΥΡΙΖΑ- για την πρόθεση της Κυβέρνησης να εφαρμόσει το δόγμα της γενικευμένης αποτροπής και για τη συγκρότηση ενός Ενιαίου Φορέα Επιτήρησης Συνόρων. Απέφυγε, για ακόμα μια φορά, ο Υφυπουργός να απαντήσει σε ερώτηση δημοσιογράφου για το πώς θα πραγματοποιήσει η Κυβέρνηση το σχέδιό της για την αποτροπή στη θάλασσα. Ή κάτι κρύβουν ή είναι όντως τόσο επικίνδυνοι».</p>
      <p>«Η κυβέρνηση πρέπει να σταματήσει να τάζει», σημειώνει ο ΣΥΡΙΖΑ και προσθέτει ότι πρέπει επίσης «να σταματήσει να επαναλαμβάνει μονότονα το δόγμα της περιόδου 2012-2014: να κάνει δηλαδή τον βίο αβίωτο σε πρόσφυγες και μετανάστες, να διασύρει τη χώρα διεθνώς και τελικά να μην έχει κανένα πρακτικό αποτέλεσμα».</p>
      <p>Ο ΣΥΡΙΖΑ καλεί την κυβέρνηση «επιτέλους» να προχωρήσει άμεσα στις προσλήψεις χειριστών ασύλου και διερμηνέων, να μεταφέρει άμεσα τις 20.000 από τα νησιά στην ενδοχώρα, σε ξενοδοχεία και λοιπές δομές, ώστε να λειτουργήσουν κανονικά οι υπηρεσίες και να αποσυμφορηθούν τα νησιά. Επίσης ο ΣΥΡΙΖΑ την καλεί να πιέσει τη Ε.Ε. ώστε να επιβάλλει στην Τουρκία τις υποχρεώσεις που απορρέουν από την κοινή Δήλωση Ε.Ε. – Τουρκίας και, συγχρόνως, να αποδεχθούν τα κράτη μέλη έναν δίκαιο καταμερισμό του αντικειμενικού βάρους. «Και, επιτέλους, ας σταματήσει τα λόγια και ας προχωρήσει σε πράξεις, σεβόμενη πάντα το διεθνές δίκαιο», καταλήγει.</p>
    </article>
  </body>
</html>