<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1686046994_Bebe_Yoda_i_oshte_devet_CGI_geroi_koito_nyama_da_zabravite"/>
    <meta property="og:site_name" content="webcafé"/>
    <meta property="article:published_time" content="2019-11-20T14:08:00+00:00"/>
    <meta property="og:title" content="Бебе Йода и още девет CGI герои, които няма да забравите"/>
    <meta property="og:description" content="И накъде без Ам-гъл, Нейтири и Смог..."/>
  </head>
  <body>
    <article>
      <h1>Бебе Йода и още девет CGI герои, които няма да забравите</h1>
      <address><time datetime="2019-11-20T14:08:00+00:00">20 Nov 2019, 14:08</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/11/20/bebeyoda12/1170x878.jpg"/>
        <figcaption><b>Бебе Йода, "The Mandalorian" </b><br/><br/>"Бебе Йода" всъщност не е мастър Йода, но въпреки това целият интернет говори само за него и остави всичко друго от "The Mandalorian" на заден план. Сериалът на Disney+ представи сладък мъник от вида на Йода. <br/><br/>За него до момента се знае сравнително малко, освен че всъщност не е съвсем бебе, защото е на 50 години. Освен това създанието до една или друга степен владее Силата, но все още не е усъвършенствало уменията си. Оттам нататък започват фенските теории кое е това дете, сред които попада дори предположението, че е бебе на самия Йода. <br/><br/>Трябва да се отбележи и че за расата на Йода се знае много малко, а в цялата поредица сме виждали само три такива създания. Когато питат Джордж Лукас за произхода на този вид, той обича да се шегува, че те са незаконни деца на Жабока Кърмит и Мис Пиги.<cite>Снимка: © YouTube</cite></figcaption>
      </figure>
      <figure>
        <img src="https://images.webcafe.bg/2018/04/24/hobbit-smaug/1170x731.jpg"/>
        <figcaption><b>Драконът Смог, "Хобит" </b><br/><br/>Смог Великолепни оживява на големия екран в поредицата "Хобит" и то с дълбокия глас на Бенедикт Къмбърбач. Актьорът дори прекарва известно време на снимачната площадка в костюм на дракон, за да могат зрителите да видят образа му на екран. <br/><br/>Усилията на екипа от аниматори и специалисти по компютърни ефекти си заслужават, защото "Пущинакът на Смог" се разминава на косъм с наградата "Оскар" за визуални ефекти. Създателите на дракона признават, че най-трудно им е било да създадат правдоподобни движения на крилете и опашката, както и да представят целия спектър от емоции, които той изпитва. <br/><br/>В крайна сметка Смог се оказва толкова завладяващ на големия екран, че някои почитатели на вселената на Толкин настояват митичното създание да получи свой собствен филм, посветен единствено на него.</figcaption>
      </figure>
      <figure>
        <img src="https://images.webcafe.bg/2019/11/11/amgyl/1170x709.jpg"/>
        <figcaption><b>Ам-гъл, "Властелинът на пръстените" </b><br/><br/>Филмите от поредицата "Властелинът на пръстените" и до ден днешен са образец за изпипани и впечатляващи визуални ефекти, така че е трудно да преценим кое същество от вселената е най-интересно. Въпреки това без правдоподобно представен Ам-гъл цялата история нямаше да е толкова убедителна, колкото му се иска на Питър Джаксън. <br/><br/>Под зловещо бледата кожа и изцъклен поглед се крият мимиките на актьора Анди Съркис, който пресъздава съвършено вътрешните борби и дилеми на Ам-гъл. <br/><br/>Образът на Смеагол, както е истинското име на Ам-гъл, поражда спорове в реалния живот, тъй като според някои зрители той съмнително много прилича на руския президент Владимир Путин, но с крайно изопачени черти.</figcaption>
      </figure>
      <figure>
        <img src="https://images.webcafe.bg/2019/11/20/groooot/1170x747.jpg"/>
        <figcaption><b>Грут, "Пазители на Галактиката" </b><br/><br/>Грут е хуманоидно дърво от вселената на Marvel. Той се появява за първи път като благороден герой в комиксите през 2006 г., а на голям екран оживява през 2008 г. Персонажът е озвучаван от Вин Дизел, който даже има клип, в който произнася легендарната реплика "Аз съм Грут" на 20 езика. <br/><br/>Грут е от вида Flora colossus от Планетата Х, като расата му е известна с това, че почти не може да говори въпреки дружелюбния си характер. Самият Грут попада на Земята, докато търси човешки същества, които да изучава и имитира. Там той е забелязан от S.H.I.E.L.D.</figcaption>
      </figure>
      <figure>
        <img src="https://images.webcafe.bg/2018/11/13/pokemon1311/1170x662.jpg"/>
        <figcaption><b>Пикачу, "Детектив Пикачу" </b><br/><br/>Това е още един компютърно генериран персонаж, който размеква сърца от пръв поглед. Детектив Пикачу говори с гласа, интонацията и чувството за хумор на Райън Рейнолдс и е едновременно хитър, понякога хаплив, но и очарователен. <br/><br/>До известна степен филмът от тази година е адаптация по едноименната компютърна игра от 2016 г. Режисьорът Роб Летърман обаче си позволява доста импровизации и в крайна сметка резултатът е обожаван от едни и яростно критикуван от други. Независимо от лошите отзиви още преди премиерата стана ясно, че сладкия детектив ще има и втори филм, посветен на него.</figcaption>
      </figure>
      <figure>
        <img src="https://images.webcafe.bg/2019/11/20/avavataar/1170x658.jpg"/>
        <figcaption><b>Нейтири, "Аватар" </b><br/><br/>Всеки, който е гледал "Аватар", има противоречиво мнение за епоса на Джеймс Камрън. Едни хвалят невероятните визуални ефекти, други ненавиждат сюжета, защото според тях е наивен и доста напомня на "Покахонтас". Малцина обаче могат да отрекат, че главната героиня Нейтири е привлекателна по особен начин. <br/><br/>Наистина е малко неловко да намираш един на'ви за секси - все пак тя би трябвало да е висока почти три метра, да не споменаваме факта, че е рисувана. Но в Нейтири има нещо чаровно и съблазнително, особено когато започне да обяснява за връзката между своя вид и природата на планетата Пандора. Да не забравяме, че героинята обикаля почти гола. <br/><br/>Камерън признава, че вдъхновението му за Нейтири идва от Ракел Уелч в ролята на Вампирела. Все пак той уточнява, че не е искал да направи синята раса твърде далеч от земляните и по тази причина в много отношения на'ви поразително приличат на нас, обикновените хора.</figcaption>
      </figure>
      <figure>
        <img src="https://images.webcafe.bg/2016/10/11/4938/618x345.jpg"/>
        <figcaption><b>Дейви Джоунс, "Карибски пирати: Сандъкът на мъртвеца" </b><br/><br/>Не би бил истински филм от франчайза "Карибски пирати", ако няма един впечатляващ злодей, обладан от свръхестествено проклятие. Е, Дейви Джоунс със сигурност е един от най-забележителните врагове на Джак Спароу и компания, макар че под пипалата си е съвсем реалният Бил Най. <br/><br/>Заради проклятието Дейви е смразяваща кръвта комбинация между човек и морско същество, а брадата му мърда непрекъснато, защото е съставена от тънки пипала на октопод. Някои предполагат, че ролята на Най е умела комбинация от грим и лицеви протези, но почти всичко върху лицето му е компютърно генерирано. <br/><br/>В 2006 г., когато излиза "Сандъкът на мъртвеца", толкова реалистични визуални ефекти са рядко срещано явление. Филмът печели наградата "Оскар" именно за визуалните ефекти.</figcaption>
      </figure>
      <figure>
        <img src="https://images.webcafe.bg/2016/07/14/sasasaa/618x346.jpg"/>
        <figcaption><b>Домашното духче Доби, "Хари Потър" </b><br/><br/>Както много други филми в този списък, и поредицата за Хари Потър е изпълнена с фантастични същества, кое от кое по-чудати, колоритни и интересни. Въпреки това Доби се отличава не само с реалистичните емоции, които се изписват на лицето му, но и с огромното сърце, което това домашно духче показва във филмите за младите вълшебници. <br/><br/>Доби показва невероятно себеотрицание, докато се опитва да помогне на Хари в битката му срещу Вие-знаете-кой, а кадрите със смъртта му не докарват сълзи и подсмърчане единствено на дементорите.</figcaption>
      </figure>
      <figure>
        <img src="https://images.webcafe.bg/2019/03/20/wotpotas2003/1170x1222.jpg"/>
        <figcaption><b>Цезар, "Планетата на маймуните" </b><br/><br/>След римейка на Тим Бъртън от 2001 г. никой не искаше и да чува за повече филми, посветени на Планетата на маймуните. Затова когато става ясно, че през 2011 г. излиза нова продукция от същия франчайз, мнозина предполагат, че ще е пълен провал. Режисьорът Рупърт Уайът обаче опровергава критиките, но немалка роля в това има и свръхинтелигентната маймуна Цезар. <br/><br/>Под козината и намръщената физиономия отново е Анди Съркис, човекът, който се крие зад Ам-гъл. Образът на Цезар се развива през трите филма, в които е едно от главните действащи лица. Той е задълбочен, емоционален и мъдър и голяма част от публиката се надява да послужи за образец и на други компютърно генерирани образи. <br/><br/>Именно Цезар е и причината непрекъснато да се говори и спекулира за още филми от поредицата - защото почитателите смятат, че неговата история си заслужава да продължава да бъде разказвана.</figcaption>
      </figure>
      <figure>
        <img src="https://images.webcafe.bg/2019/11/20/sheeerkhan/1170x623.jpg"/>
        <figcaption><b>Шир Хан, "Книга за джунглата" </b><br/><br/>Трудно е да изпъкнеш във филм, в който почти всеки герой е компютърно генерирано животно, но Шир Хан в новата "Книга за джунглата" успява и то с лекота. Злодеят тигър говори с дрезгавия глас на Идрис Елба и представлява истински ужас за по-малките в публиката, защото дори и да е тигър и то анимационен - той е стряскащо реалистичен. <br/><br/>Шир Хан е ходещо доказателство колко напреднали са технологиите в днешно време и колко лесно изчезват границите между измисленото и истинското. В случая създателите на "Книга за джунглата" използват единствено документални филми, за да изградят образа на свирепия тигър.</figcaption>
      </figure>
      <p>Когато чуем за компютърно създадени герои, обикновено сме с противоречиви чувства.</p>
      <p>Понякога технологиите играят лоша шега в киното и вместо зрелище за сетивата, получаваме размазани, неясни, грозни образи.</p>
      <p>
        <b>Но има и виртуално генерирани герои, които успяват да ни спечелят на своя страна, без да можем да ги забравим.</b>
      </p>
      <p>Последният пример е пресен-пресен - бебе Йода от сериала на Disney+ "The Mandalorian" е тема номер едно в социалните мрежи.</p>
      <p>За отрицателно време интернет се препълни с въздишки по зеления мъник и с тематични мемета в стил: "Ако бебето ми не прилича на бебе Йода, не го искам".</p>
      <p>Назад във времето има безброй примери как подобни рисувани и анимирани същества се превръщат в любимите ни герои от конкретния филм и засенчват актьорите, влезли в образа им под грима и ефектите.</p>
      <p>Никой не може да си представи "Властелинът на пръстените" без неговия Ам-гъл, който стана толкова популярен, че дори предизвика политически спорове дали умишлено или съвсем случайно прилича на Владимир Путин. Трудно е да си помислим и че "Планетата на маймуните" би била толкова успешна, ако го нямаше Цезар.</p>
      <p>Това далеч не означава, че искаме да гледаме само и единствено създадени от софтуер герои на големия екран. Освен това няма как да изброим абсолютно всички образи, грабнали вниманието ни, защото през последните години се появиха наистина много.</p>
      <p>
        <b>Но в галерията сме събрали 10 от тях, които със сигурност скоро няма да забравим.</b>
      </p>
      <related>
        <a href="https://www.webcafe.bg/lifecafe/galeriya/id_951178882_Efektite_s_koito_filmat_stava_spetsialen"/>
      </related>
    </article>
  </body>
</html>