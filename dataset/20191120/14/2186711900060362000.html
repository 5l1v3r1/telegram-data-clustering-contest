<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/u-hersoni-vshanuvali-pamjat-gerojiv-majdanu"/>
    <meta property="og:site_name" content="ПІК"/>
    <meta property="article:published_time" content="2019-11-20T14:00:00+00:00"/>
    <meta property="og:title" content="У Херсоні вшанували пам’ять героїв Майдану"/>
    <meta property="og:description" content="Патріотичний захід, приурочений до Дня Гідності та Свободи, відбувся у читальній залі Херсонської обласної бібліотеки для дітей ім.Дніпрової Чайки."/>
  </head>
  <body>
    <article>
      <h1>У Херсоні вшанували пам’ять героїв Майдану</h1>
      <address>
        <time datetime="2019-11-20T14:00:00+00:00">20 Nov 2019, 14:00</time>
      </address>
      <p>Патріотичний захід, приурочений до Дня Гідності та Свободи, відбувся у читальній залі Херсонської обласної бібліотеки для дітей ім.Дніпрової Чайки. Про це повідомляють у прес-службі Херсонської облради.</p>
      <p>Його учасники пригадали хронологію подій двох героїчних Майданів, 2004 та 2013-14 років, окремі деталі протистояння на Євромайдані, вшанували пам’ять загиблих героїв Небесної сотні та воїнів, які віддали життя у боях на Сході України.</p>
      <p>Усвідомити й пропустити через власні почуття факти з недалекої історії країни допомогло поетичне слово <b>Анатолія Марущака</b>, херсонського поета і журналіста, який у своїй збірці «Книзі живих» віршованим словом розповідає про подвиг героїв сучасності.</p>
      <p>«Герої не вмирають», «Відпусти мене, мамо, на небо», «Небесна сотня!», «Тату. Яструб», «Сорбонна – піски»… Ці та інші вірші <b>Анатолія Маращука</b> пролунали як акорди симфонії пам’яті всім тим, хто боровся за свободу і не повернувся додому.</p>
      <p>«Книга живих» митця – яскрава зірка у цілому сузір’ї книг про Майдан. Учасники заходу ознайомилися із ними завдяки книжковій виставці «За волю, правду, майбуття!». Особливим чином були відмічені і книга-реквієм «Небесна сотня», і книга-розповідь «Хронологія мужності» про 50 загиблих у зоні АТО херсонських бійців.</p>
      <p>Наприкінці заходу присутні вшанували пам’ять героїв хвилиною мовчання, а бібліотекарі побажали юним херсонцям пам’ятати про подвиги героїв-українців нового часу й щодня, у міру власних сил, робити добрі справи для розквіту України.</p>
      <related>
        <h4>Новини по темі</h4>
        <a href="https://pik.ua/photos/url/fotoreportazh-z-rekonstruktsiji-u-vezhi-vitovta"/>
        <a href="https://pik.ua/news/url/viktor-romanchenko-u-hersoni-rozpoviv-pro-parkan"/>
        <a href="https://pik.ua/news/url/v-hersoni-vidkrilas-fotovistavka-jaku-povinen-pobachiti-kozhnij"/>
      </related>
    </article>
  </body>
</html>