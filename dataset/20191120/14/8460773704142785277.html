<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/sabarimala-supreme-court/835645"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-20T14:35:09+00:00"/>
    <meta property="og:title" content="ശബരിമലയിൽ ഭരണനിർവ്വഹണത്തിന്‌ പ്രത്യേക നിയമം വേണം: സുപ്രീംകോടതി"/>
    <meta property="og:description" content="ശബരിമല ഭരണ നിർവ്വഹണത്തിന് പ്രത്യേക നിയമം വേണമെന്ന് സുപ്രീം ..."/>
  </head>
  <body>
    <article>
      <h1>ശബരിമലയിൽ ഭരണനിർവ്വഹണത്തിന്‌ പ്രത്യേക നിയമം വേണം: സുപ്രീംകോടതി</h1>
      <address><time datetime="2019-11-20T14:35:09+00:00">20 Nov 2019, 14:35</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി&gt; ശബരിമല ഭരണ നിർവ്വഹണത്തിന് പ്രത്യേക നിയമം വേണമെന്ന് സുപ്രീം കോടതി ആവശ്യപ്പെട്ടു. പുതിയ നിയമത്തിന്റെ കരട് നാല് ആഴ്ചക്കകം കോടതിയിൽ സമർപ്പിക്കണമെന്നും ആവശ്യപ്പെട്ടു. പന്തളം രാജകൊട്ടാരം സമർപ്പിച്ച ഹർജിയിലാണ്‌ സുപ്രീംകോടതിയുടെ പരാമർശം.</p>
      <p>ശബരിമലയെ പ്രത്യേകമായി തന്നെയാണ് കണക്കാക്കുന്നതെന്നായിരുന്നു സർക്കാരിന്റെ മറുപടി. തിരുവിതാംകൂർ ദേവസ്വം ബോർഡിന് കീഴിലുള്ള എല്ലാ ക്ഷേത്രങ്ങളിലെയും ഭരണ നിർവ്വഹണത്തിനായി പ്രത്യേക ബോർഡ് രൂപീകരിക്കുന്നതിന്റെ കരട്‌ ബില്ലും സർക്കാർ ഹാജരാക്കി. കരടിൽ മൂന്നിലൊന്ന്‌ സ്‌ത്രീസംവരണം നൽകിയതിൽ കോടതി സംശയം പ്രകടിപ്പിച്ചു. ശബരിമല സംബന്ധിച്ച ഥ അംഗ ബെഞ്ചിന്റെ വിധി എതിരായാൽ എങ്ങിനെ വനിതാ അംഗങ്ങളെ ഉൾപ്പെടുത്തുമെന്നും കോടതി ചോദിച്ചു. ജസ്‌റ്റിസ്‌ എൻ വി രമണ അധ്യക്ഷനായ ബെഞ്ചാണ്‌ വാദം കേട്ടത്‌. ശബരിമലയ്ക്ക് വേണ്ടി മാത്രമായി ഒരു നിയമം കൊണ്ടുവരുന്നതിന് എന്താണ് തടസമെന്നും കോടതി ചോദിച്ചു.</p>
      <p>ഈ കേസ് പരിഗണിക്കുന്നതിന്റെ പ്രധാന ലക്ഷ്യം പ്രത്യേക നിയമം തന്നെയാണെന്ന് കോടതി പറഞ്ഞു. ഇതിനായി മൂന്നുമാസത്തെ സമയം നൽകുന്നുവെന്നും, ബില്ലിന്റെ കരട് ഒരു മാസത്തിനകം ഹാജരാക്കണമെന്നുമാണ്‌ ആവശ്യപ്പെട്ടത്‌. കേസ് പരിഗണിക്കുന്നത് ജനുവരി മൂന്നാം ആഴ്ചയിലേക്ക് മാറ്റി.</p>
      <p>തിരുവിതാംകൂർ ദേവസ്വം ബോർഡിന് കീഴിലുള്ള എല്ലാ ക്ഷേത്രങ്ങളിലെയും ഭരണ നിർവ്വഹണത്തിനായി പ്രത്യേക ബോർഡ് രൂപീകരിക്കാൻ നേരത്തെ സംസ്ഥാന സർക്കാർ തീരുമാനിച്ചിരുന്നു. ഇതിനെ ചോദ്യം ചെയ്തുകൊണ്ട് പന്തളം രാജകുടുംബം സമർപ്പിച്ചതാണ്‌ ഹർജി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-pathanamthittakerala-20-11-2019/835595"/>
        <a href="https://www.deshabhimani.com/news/kerala/news-kerala-19-11-2019/835578"/>
        <a href="https://www.deshabhimani.com/news/kerala/news-pathanamthittakerala-19-11-2019/835346"/>
        <a href="https://www.deshabhimani.com/news/kerala/news-kerala-18-11-2019/835213"/>
        <a href="https://www.deshabhimani.com/news/national/ayodhya-case-supreme-court/833399"/>
        <a href="https://www.deshabhimani.com/news/kerala/news-alappuzhakerala-21-11-2019/835881"/>
        <a href="https://www.deshabhimani.com/news/kerala/news-alappuzhakerala-21-11-2019/835880"/>
        <a href="https://www.deshabhimani.com/news/kerala/news-thiruvananthapuramkerala-21-11-2019/835879"/>
        <a href="https://www.deshabhimani.com/news/kerala/news-alappuzhakerala-21-11-2019/835878"/>
        <a href="https://www.deshabhimani.com/news/kerala/news-thiruvananthapuramkerala-21-11-2019/835877"/>
      </related>
    </article>
  </body>
</html>