<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23502882-tragedia-din-timisoara-alte-5-persoane-din-blocul-care-murit-3-oameni-urma-deratizarii-dusi-spital-dupa-anuntat-112-simt-rau.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T14:05:00+00:00"/>
    <meta property="og:title" content="Tragedia din Timișoara: Alte 5 persoane din blocul în care au murit 3 oameni, în urma deratizării, duse la spital după ce au anunțat la 112 că se simt rău"/>
    <meta property="og:description" content="Alte cinci persoane, între care trei copii, care locuiau în blocul din Timișoara unde trei oameni au murit în urma deratizării au ajuns la spital miercuri, după ce au sunat la 112 și"/>
  </head>
  <body>
    <article>
      <h1>Tragedia din Timișoara: Alte 5 persoane din blocul în care au murit 3 oameni, în urma deratizării, duse la spital după ce au anunțat la 112 că se simt rău</h1>
      <address><time datetime="2019-11-20T14:05:00+00:00">20 Nov 2019, 14:05</time> by <a rel="author">Redactia</a></address>
      <p><b>Alte cinci persoane, între care trei copii, care locuiau în blocul din Timișoara unde trei oameni au murit în urma deratizării au ajuns la spital miercuri, după ce au sunat la 112 și au anunțat că se simt rău, potrivit <a href="http://www.tion.ro/doua-persoane-dintre-cele-evacuate-de-pe-miorita-8-au-avut-nevoie-de-ingrijiri-medicale-miercuri-dimineata/2358922">Timiș Online</a>.<br/></b><br/>Reprezentanții Inspectoratului pentru Situații de Urgență (ISU) Timiș au transmis că au răspuns la 3 solicitări prin apel la 112, iar cinci persoane au fost transportate cu ambulanțele la spital. Printre acestea se află și trei copii, care au ajuns la Spitalul "Louis Țurcanu”.<br/><br/>"Astăzi am primit 3 solicitări prin apel la 112, pentru 5 persoane: o mamă cu 2 copii (12 si 14 ani), un adult si încă un copil de 11 ani. Adulții au fost transportați la Unitatea de Primiri Urgențe, iar copiii la Spitalul «Louis Țurcanu». Toate cele 5 persoane locuiau la adresa Miorita, nr. 8, bloc în care nu s-a mai permis accesul din momentul evacuării - luni, ora 14.00”, au anunțat reprezentanții ISU Timiș.<br/><br/>Miercuri, zece adulți mai erau internați la Spitalul Județean din Timișoara, iar la Municipal, unul. La Spitalul de Copii au fost internați până acum 29 de copii.<br/><br/>Locatarii blocului din Timișoara unde au murit doi copii în vârstă de 10 zile și 3 ani și mama acestuia din urmă nu se pot întoarce încă acasă, pentru că au loc în continuare acțiuni de decontaminare. <br/><br/>Miercuri, la bloc au ajuns și reprezentanți ai Ministerului Sănătății care fac măsurători.<br/><br/>"Inspectoratul pentru Situații de Urgență a acționat pentru ventilarea spațiilor respective cu motosuflante speciale. În acest moment, în teren se află o echipă a Ministerului Sănătății, care va face măsurători amănunțite cu aparate specializate, mai performante, și în urma rezultatelor vom comunica care sunt măsurile următoare. O parte din decontaminare înseamnă și ventilarea spațiilor, care a început încă de ieri. Astăzi, ca măsură suplimentară, Ministerul Sănătății a trimis o echipă care face verficări amănunțite pentru că nu putem să permitem încă accesul populației în spațiile respective până nu avem certitudinea că nu mai există niciun pericol", a declarat pentru Mediafax purtătorul de cuvânt al ISU Timiș, Elena Megherea.<br/><br/>Întrebată care este procedura în aceste cazuri, purtătorarea de cuvânt a ISU Timiș a răspuns că nu poate da aceste informații acum: "Nu pot să vă dau niște informații legate de o procedură pe care eu în momentul acesta nu pot să v-o explic. În momentul în care se va stabili cu exactitate care este următoarea măsură care se va lua o să v-o comunic".<br/><br/>Apoi, purtătorul de cuvânt al ISU Timiș a explicat că se iau probe din aer pentru a identifica eventuala prezență a substanței toxice, dacă depășește limitele admise sau nu. "Măsurătorile realizate cu echipamentele noastre, care sunt de cercetare inițială, nu au mai indicat prezența substanțelor toxice. DSP va face măsurători amănunțite și în funcție de decizia lor se va comunica care sunt următorii pași".<br/><br/>Un bebeluș de 10 zile, un copil de 3 ani şi mama acestuia au murit, după ce în blocul în care locuiau s-a făcut dezinsecţie și deratizare. Procurorii au stabilit că a fost folosit un insecticid denumit „Delicia - GASTOXIN”, care are în compoziție fosfură de aluminiu, o substanţă foarte toxică, cu efecte letale în caz de inhalare. Patronul firmei care a făcut dezinsecția a fost arestat pentru vătămare corporală din culpă, ucidere din culpă și trafic de produse sau substanțe toxice.<br/><br/><b>CITEȘTE ȘI:</b></p>
      <ul>
        <li>
          <a href="https://www.hotnews.ro/stiri-esential-23500975-tragedia-timisoara-cine-autorizeaza-cine-verifica-firmele-care-fac-dezinsectia-deratizarea.htm">Tragedia de la Timișoara. Cine autorizează și cine verifică firmele care fac dezinsecția și deratizarea</a>
        </li>
        <li>
          <a href="https://www.hotnews.ro/stiri-esential-23500867-directorul-ambulantei-despre-intarzierea-care-fost-facuta-legatura-intre-pacientii-timisoara-unde-stim-noi-care-stam-20-minute-caz-sunt-legate-intre-ele-mai-ales-unul-doare-capul-unul-varsa.htm">Directorul Ambulanței, despre întârzierea cu care a fost făcută legătura între pacienții de la Timișoara: De unde să știm noi, care stăm 20 de minute la un caz, că sunt legate între ele, mai ales că pe unul îl doare capul și unul varsă</a>
        </li>
        <li>
          <a href="https://www.hotnews.ro/stiri-administratie_locala-23500415-nicolae-robu-despre-firma-care-facut-deratizare-bloculul-din-timisoara-unde-murit-3-oameni-nu-avea-autorizatie.htm">Nicolae Robu despre firma care a făcut deratizare în blocul din Timișoara unde au murit 3 oameni: Nu avea autorizație</a>
        </li>
        <li>
          <a href="https://www.hotnews.ro/stiri-esential-23500386-livevideo-noi-informatii-ancheta-timisoara-unde-3-oameni-murit-dupa-fost-facuta-deratizarea-intr-bloc.htm">Noi informații în ancheta de la Timișoara, unde 3 oameni au murit după ce a fost făcută deratizarea într-un bloc: DSP nu a verificat niciodată această firmă</a>
        </li>
        <li>
          <a href="https://www.hotnews.ro/stiri-esential-23500277-substantele-care-facut-deratizarea-blocul-din-timisoara-fost-cumparate-piata-neagra-avocat.htm">Substanțele cu care s-a făcut deratizarea în blocul din Timișoara ar fi fost cumpărate de pe piața neagră - avocat</a>
        </li>
      </ul>
    </article>
  </body>
</html>