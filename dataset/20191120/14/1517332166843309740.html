<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/tracce-di-lattice-nei-vaccini-anti-influenzali-il-viceministro-nessuna-contaminazione/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T14:36:14+00:00"/>
    <meta property="og:title" content="Tracce di lattice nei vaccini anti-influenzali, il viceministro: “Nessuna contaminazione”"/>
    <meta property="og:description" content="L'Aifa e il viceministro alla Salute, Pierpaolo Sileri, hanno affermato che 'non c'è alcuna contaminazione e alcun pericolo nei vaccini anti-influenzali' in riferimento ad una nota diffusa ieri dalla stessa Agenzia italiana del farmaco in merito all'eventuale presenza di lattici in questi prodotti e che è stata 'pericolosamente fraintesa'."/>
  </head>
  <body>
    <article>
      <h1>Tracce di lattice nei vaccini anti-influenzali, il viceministro: “Nessuna contaminazione”</h1>
      <h2>L’Aifa e il viceministro alla Salute, Pierpaolo Sileri, hanno affermato che “non c’è alcuna contaminazione e alcun pericolo nei vaccini anti-influenzali” in riferimento ad una nota diffusa ieri dalla stessa Agenzia italiana del farmaco in merito all’eventuale presenza di lattici in questi prodotti e che è stata “pericolosamente fraintesa”.</h2>
      <address><time datetime="2019-11-20T14:36:14+00:00">20 Nov 2019, 14:36</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Dopo l'allarme lanciato nei giorni scorsi da <b>Aifa</b>, l'Agenzia italiana del Farmaco, per la presenza di tracce di lattice nei vaccini anti-influenzali, è intervenuto il  viceministro alla Salute, <b>Pierpaolo Sileri</b>, a sgonfiare il caso. "Non c'è alcuna <b>contaminazione</b> e alcun pericolo nei vaccini anti-influenzali", ha detto a margine della sua partecipazione alla tavola rotonda "Rompiamo il silenzio contro l'Hiv". Lo stesso Salieri ha poi aggiunto che l'Aifa, rispondendo a una associazione di pazienti allergici al lattice, "ha fatto un grande lavoro chiedendo alle aziende i dati sulle <b>confezioni</b> perché sono le confezioni che possono contenere quella sostanza. In alcune c'è potenzialmente il contatto e Aifa ha fatto bene a comunicare in modo corretto per consentire, anche ai soggetti allergici, una adeguata <b>vaccinazione</b>, informandoli sui <b>prodotti latex-free</b>".</p>
      <p>Tutto è cominciato ieri, quando l'Aifa ha pubblicato una nota con la quale informava che <a href="https://www.fanpage.it/attualita/tracce-di-lattice-in-alcuni-vaccini-anti-influenzali-aifa-pericoloso-per-i-soggetti-allergici/">le confezioni dei vaccini anti-influenzali potrebbero contenere tracce di lattice</a>. Un'informazione, questa, di "estrema importanza per i soggetti allergici al lattice che necessitano della copertura vaccinale, i quali, in caso di presenza di lattice anche in tracce – affermava l'agenzia – sarebbero esposti al rischio di reazioni allergiche". Tali pazienti, era consigliato, devono rivolgersi al più presto al proprio <b>medico</b>. Sulla base delle rivelazioni delle aziende e di quanto riportato nel foglietto illustrativo di questi vaccini, l'Aifa ha anche fornito le informazioni per "contribuire ulteriormente all'<b>uso sicuro e corretto</b> dei vaccini anti-influenzali stagionali anche nei soggetti con storia di reazioni allergiche severe al lattice. La stessa Aifa ha sottolineato già nella serata di ieri, prima dell'intervento del viceministro, che è "stata <b>pericolosamente fraintesa</b>". L'avviso serve a tutelare solo "coloro che presentano allergie a tale sostanza. Ciò per consentire anche ai soggetti allergici una adeguata vaccinazione informandoli sui prodotti latex-free". Dunque: nei vaccini antinfluenzali non ci sono tracce di lattice.</p>
    </article>
  </body>
</html>