<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/592185/%E0%A6%9A%E0%A7%80%E0%A6%A8%E0%A7%87%E0%A6%B0-%E0%A6%A8%E0%A6%BF%E0%A6%AA%E0%A7%80%E0%A7%9C%E0%A6%A8%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%AC%E0%A7%8D%E0%A6%B0%E0%A6%BF%E0%A6%9F%E0%A6%BF%E0%A6%B6-%E0%A6%A6%E0%A7%82%E0%A6%A4%E0%A6%BE%E0%A6%AC%E0%A6%BE%E0%A6%B8-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T14:50:00+00:00"/>
    <meta property="og:title" content="চীনের নিপীড়নের শিকার ব্রিটিশ দূতাবাস কর্মী"/>
    <meta property="og:description" content="হংকংয়ে নিযুক্ত ব্রিটিশ হাইকমিশনের এক কর্মী বিবিসির কাছে চীনে নিপীড়নের শিকার হওয়ার অভিজ্ঞতা বর্ণনা করেছেন। তিনি বলেন, তার চোখ বেঁধে নির্যাতন করা হয়।  তাকে মারধর করা হয়েছে এবং জোর করে স্বীকারোক্তিমূলক জবানবন্দিতে স্বাক্ষর করা হয়েছে। ব্রিটিশ সরকারও তার দাবি বিশ্বাসযোগ্য বলে আখ্যা দিয়ে..."/>
  </head>
  <body>
    <article>
      <h1>চীনের নিপীড়নের শিকার ব্রিটিশ দূতাবাস কর্মী</h1>
      <address><time datetime="2019-11-20T14:50:00+00:00">20 Nov 2019, 14:50</time> by <a rel="author">বিদেশ ডেস্ক</a></address>
      <p>
        <b>হংকংয়ে নিযুক্ত ব্রিটিশ হাইকমিশনের এক কর্মী বিবিসির কাছে চীনে নিপীড়নের শিকার হওয়ার অভিজ্ঞতা বর্ণনা করেছেন। তিনি বলেন, তার চোখ বেঁধে নির্যাতন করা হয়।  তাকে মারধর করা হয়েছে এবং জোর করে স্বীকারোক্তিমূলক জবানবন্দিতে স্বাক্ষর করা হয়েছে। ব্রিটিশ সরকারও তার দাবি বিশ্বাসযোগ্য বলে আখ্যা দিয়ে চীনা রাষ্ট্রদূতকে তলব করেছে। তবে চীন সেই তলব গ্রহণ না করে বেইজিংয়ে নিযুক্ত ব্রিটিশ রাষ্ট্রদূতকে তলব করে অভ্যন্তরীণ বিষয়ে হস্তক্ষেপ না করার হুঁশিয়ারি জানিয়েছে।  </b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/644457360a94779fa1dffe353c6b63c1-5dd55282802a6.jpg"/>
      </figure>
      <p>সাইমন চেং নামের হংকংয়ের সেই নাগরিক প্রায় দুই বছর ধরে যুক্তরাজ্য সরকারের হয়ে কাজ করছেন। চলতি বছর আগস্টে চীন সফরের কারণে তাকে ১৫ দিন আটক রাখা হয়। চেং বলেন, ‘আমাকে বেঁধে রাখা হয়, চোখ বেঁধে রেখে হুডি দিয়ে মাথাও ঢেকে ফেলা হয়। সেখানে মারধরের পর জোর করে স্বীকারোক্তিমূলক জবানবন্দি নেওয়া হয় তার</p>
      <p>সাইমন চেং দাবি করেন, হংকংয়ে চীনবিরোধী আন্দোলনকারীদেরকেও সেখানে বন্দি থাকতে দেখেছেন তিনি। তিনি আশঙ্কা করেন এতে করে আন্দোলন আরও বেগবান হবে। সাইমন বলেন, আটককারীরা তাকে বলেছিলেন তারা গুপ্তচরবৃত্তিতে যুক্ত এবং সেখানে কোনও মানবাধিকার নেই। এর পরেই  তাকে নির্যাতন করতে শুরু করে আটককারীরা।</p>
      <p>সাইমন বলেন, তার হাতে হাতকড়া লাগানো ছিলো। আর তা মাথার ওপর তুলে শেকল দিয়ে বেঁধে ঝুলিয়ে রাখা হয় তাকে।  তারা তার কাছে এই আন্দোলনে যুক্তরাজ্যের ভূমিকা জানতে চেয়েছিলো। যুক্তরাজ্য কোনভাবে আন্দোলনকারীদের অস্ত্র কিংবা অর্থ সহায়তা করছে কি না তাও জানার চেষ্টা করে তারা।  তিনি বলেন, ‘তারা আমার হাঁড়ে আঘাত করতে থাকে, আমার গোড়ালিসহ স্পর্শকাতর অঙ্গে মারতে থাকে।’</p>
      <p>সাইমন আরও বলেন, ‘আমি হংকংয়ের অনেককে আটক হতে দেখেছি। আমি শুনেছি কাউকে হাত তুলতে বলার হুমকি দেওয়া হচ্ছে। বলা হচ্ছে ‘‘এই হাত দিয়েই তো পতাকা তুলেছিলে তোমরা’ । তিনি বলেন, ওই গোপন পুলিশ খুব স্পষ্ট করে বলেছে যে তারা হংকংয়ের নাগরিককে আটক করেছে। </p>
      <p>সাইমন চেং আরও বলেন, তিনি তাদের আশ্বস্ত করতে চেয়েছেন যে এর সঙ্গে যুক্তরাজ্য জড়িত নয়। তবে তারা মানতে চায়নি। জোর করে তাকে দিয়ে দুটি ভিডিওবার্তায় স্বীকারোক্তিমূলক জবানবন্দি নেয় তারা।</p>
      <p>বিবিসিকে দেওয়া সাক্ষাতকার ছাড়াও নিজে বিস্তারিত ওিই ঘটনার বিবরণ প্রকাশ করেছেন। সেখানে তিনি বলেন, আটকের ১১তম দিন থেকে হঠাৎ তার সঙ্গে ভালো আচরণ শুরু করে। সেদিনেই প্রথম আন্তর্জাতিক সংবাদমাধ্যমে তার হারিয়ে যাওয়ার খবর সামনে আসে।  </p>
      <p>ব্রিটিশ সরকার জানায়, তার মুক্তি নিশ্চিত করতে কূটনৈতিক তৎপড়তা চালানো হয়। চীনের দাবি, পতিতাবৃত্তির সঙ্গে যুক্ত থাকার অভিযোগে চীন ১৫ দিন আটক রেখেছিলো তাকে। সাইমন বলেন, এটা তাকে দীর্ঘসময় বন্দি রাখার কৌশল ছিলো চীনের। চীনে প্রশাসনিক এই আটকের এখতিয়ার আছে পুলিশের। এতে তাদের কোনও বিচারিক প্রক্রিয়ার দরকার হয় না।</p>
      <p>বিবিসিতে ওই সাক্ষাতকার প্রকাশিত হওয়ার পর চীনা রাষ্ট্রদূতকে তলব করেছে ব্রিটিশ পররাষ্ট্রমন্ত্রী ডমিনিক রাব। তিনি বলেন, চীনে আটক থাকা অবস্থায় সাইমন চেংয়ের ওপর অপমানজনক আচরণে আমরা খুবই ক্ষুব্ধ। আমরা স্পষ্ট করে বলেছি যে আমরা চাই এর সঙ্গে জড়িতদের বিচারের আওতায় আনা হোক।’</p>
      <p>তবে বুধবার চীনা পররাষ্ট্র মন্ত্রণালয়ের এক মুখপাত্র বিবিসিকে বলেন, তারা এই তলব গ্রহণ করেননি বরং তারা ব্রিটিশ রাষ্ট্রদূতকে তলব করেছে নিজেদের ক্ষোভ প্রকাশ করেছে। মুখপাত্র বলেন, ‘আমরা আশা করি  যুক্তরাজ্য আরও বিচক্ষণ হবে এবং হংকং ও চীনের অভ্যন্তরীণ বিষয়ে হস্তক্ষেপ করা বন্ধ করবে। কারণ এতে করে যুক্তরাজ্যের স্বার্থই ক্ষতিগ্রস্ত হবে।  </p>
      <p> </p>
      <footer>/এমএইচ/</footer>
    </article>
  </body>
</html>