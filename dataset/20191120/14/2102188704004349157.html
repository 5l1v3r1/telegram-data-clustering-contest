<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653934/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T14:40:00+00:00"/>
    <meta property="og:title" content="Радник Кличка розповів, коли Київ зможе позбутися маршруток"/>
    <meta property="og:description" content="Радник мера Києва Віталія Кличка Максим Бахматов заявив, що аби замінити маршрутки на комфортні та сучасні автобуси, знадобиться 5-10 років."/>
  </head>
  <body>
    <article>
      <h1>Радник Кличка розповів, коли Київ зможе позбутися маршруток</h1>
      <address>
        <time datetime="2019-11-20T14:40:00+00:00">20 Nov 2019, 14:40</time>
      </address>
      <p>Радник мера Києва Віталія Кличка Максим Бахматов заявив, що аби замінити маршрутки на комфортні та сучасні автобуси, знадобиться 5-10 років.</p>
      <p>Про це він сказав в інтерв'ю <a href="https://biz.liga.net/all/transport/novosti/u-klichko-rasskazali-kogda-kiev-smojet-izbavitsya-ot-marshrutok">liga.net.</a></p>
      <p>"Від маршруток треба позбавлятися в тому вигляді, в якому вони є. Маршрутки швидко закривають проблему (перевезення), але глобально це йде на шкоду.</p>
      <p>З маршрутками треба прощатися, а з людьми, які інвестують в маршрутки, потрібно домовлятися про створення спільних маршрутів, про управління. Тільки не в плані маршрутних таксі - неприємних, брудних, як зараз, - а звичайного транспорту - автобусів", - зазначив Бахматов.</p>
      <p>За його словами, проблема настільки об'ємна та критична, що різко заборонити маршрутки неможливо.</p>
      <p>"Тому що ми повинні завтра дати альтернативу в автобусах", - пояснив він.</p>
      <p>"Я можу показати цифри і сказати: "Хлопці, ви класно заробляєте, а давайте тепер ці гроші інвестуємо в комфортні, нормальні автобуси, з нормальним графіком і ви продовжуєте заробляти". Інакше я не можу зробити. У міста немає достатньо грошей, щоб миттєво це вирішити. Але поступово, рік за роком, протягом 5 або 10 років, ми оновимо це все", - сказав радник мера.</p>
      <p>За словами Бахматова, лише на троєщинському маршруті обіг приватних перевізників становить близько 1 млрд грн на рік, а їх частка на цьому напрямку - 55-60%.</p>
      <p>"40-45% - це комунальний транспорт, інше - маршрутки. Виходить, приблизно 247 тисяч чоловік в день користується маршрутками", - розповів він.</p>
      <p><i>Читайте також</i>: <a href="https://www.epravda.com.ua/publications/2018/02/21/634304/"><b>Реформа автобусних перевезень: коли завершиться ера жовтих "Богданів"</b></a></p>
    </article>
  </body>
</html>