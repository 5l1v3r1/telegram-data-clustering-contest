<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204694-rosiyani-faktichno-ugrobili-zahopleni-ukrayinski-sudna-voronchenko"/>
    <meta property="og:site_name" content="Mind UA"/>
    <meta property="article:published_time" content="2019-11-20T14:59:00+00:00"/>
    <meta property="og:title" content="Росіяни фактично «угробили» захоплені українські судна – Воронченко"/>
    <meta property="og:description" content="На даний час кораблі тільки підходять до територіальних вод"/>
  </head>
  <body>
    <article>
      <h1>Росіяни фактично «угробили» захоплені українські судна – Воронченко</h1>
      <h2>На даний час кораблі тільки підходять до територіальних вод</h2>
      <address>
        <time datetime="2019-11-20T14:59:00+00:00">20 Nov 2019, 14:59</time>
      </address>
      <p>Українські судна, затримані в Керченській протоці в листопаді 2018 року, повертаються в Україну на буксирі, бо росіяни їх фактично «угробили». Про це розповів командувач Військово-морськими силами Ігор Воронченко розповів <a href="https://www.facebook.com/watch/?v=578963079539765">4 каналу</a>.</p>
      <p>За його словами, на даний час кораблі тільки підходять до територіальних вод. Йде буксирування, швидкість дуже маленька, за словами Воронченка, кораблі своїм ходом не йдуть.</p>
      <p>«Росіяни їх «угробили». Познімали навіть плафони, розетки і унітази. Так що ми зараз покажемо всьому світу варварське ставлення росіян», – зауважив Воронченко.</p>
      <p>Раніше, 16 листопада, в Росії видання «Коммерсант» <a href="https://www.kommersant.ru/doc/4162014">повідомило</a>, що, за його даними, Росія має намір урегулювати справу з поверненням захоплених кораблів Україні до саміту в «нормандському форматі», який наразі запланований на 9 грудня.</p>
      <p>18 листопада, відбулася <a href="https://mind.ua/news/20204583-peredacha-ukrayini-troh-korabliv-vmf-zatrimanih-v-kerchenskij-protoci-vidbulasya-mzs-rf">передача Україні трьох кораблів</a> ВМФ України, затриманих рік тому в Керченській протоці.</p>
      <p>Нагадаємо, 25 листопада минулого року <a href="https://mind.ua/news/20190974-rosiya-zahopila-tri-ukrayinski-korabli-v-azovskomu-mori-e-poraneni">прикордонники ФСБ Росії застосували зброю</a> щодо українських військових кораблів «Бердянськ», «Нікополь» і «Яни Капу», які ішли в українські порти Азовського моря. В результаті 24 українських моряки були затримані. Українська сторона заявила про акт агресії з боку Росії. Одним з наслідків інциденту в Керченській протоці стало введення в Україні воєнного стану терміном на місяць – президент Петро Порошенко заявив про можливість повномасштабної агресії з боку Росії.</p>
      <p>Міжнародний трибунал ООН з морського права в Гамбурзі 25 травня ухвалив, що Росія повинна негайно звільнити українських моряків, які утримувалися в СІЗО, і повернути Україні буксир і два катери, які були захоплені в ході інциденту в Керченській протоці.</p>
      <p>Українські моряки були звільнені і повернені додому в рамках обміну між Україною і Росією, який пройшов 7 вересня.</p>
      <related>
        <h4>Також читайте</h4>
        <a href="https://mind.ua/news/20204674-chergovij-raund-tristoronnih-gazovih-konsultacij-vidbudetsya-v-bryusseli-sogodni"/>
        <a href="https://mind.ua/news/20204586-pershi-sluhannya-u-spravi-pro-zahoplennya-ukrayinskih-moryakiv-ta-suden-vidbudutsya-21-listopada"/>
        <a href="https://mind.ua/news/20204583-peredacha-ukrayini-troh-korabliv-vmf-zatrimanih-v-kerchenskij-protoci-vidbulasya-mzs-rf"/>
      </related>
    </article>
  </body>
</html>