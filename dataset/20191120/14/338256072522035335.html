<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58480-zakon-pro-podvyne-gromadyanstvo-v-ukrayin-mozhut-uhvaliti-do-kncya-2019-roku.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-20T14:55:00+00:00"/>
    <meta property="og:title" content="&quot;Закон про подвійне громадянство&quot; в Україні можуть ухвалити до кінця 2019 року"/>
    <meta property="og:description" content="За словами заступника міністра закордонних справ України Василь Боднара, законопроект про запровадження подвійного громадянства буде подано до Верховної Ради, а можливо, й затверджено до кінця цього року."/>
  </head>
  <body>
    <article>
      <h1>"Закон про подвійне громадянство" в Україні можуть ухвалити до кінця 2019 року</h1>
      <address>
        <time datetime="2019-11-20T14:55:00+00:00">20 Nov 2019, 14:55</time>
      </address>
      <p>
        <b>За словами заступника міністра закордонних справ України Василь Боднара, законопроект про запровадження подвійного громадянства буде подано до Верховної Ради, а можливо, й затверджено до кінця цього року.</b>
      </p>
      <figure>
        <img src="https://zak-kor.net/uploads/posts/2019-11/1574254628_p_678654_1_slidertop2.jpg"/>
      </figure>
      <p>"Є два шляхи. Перший - якщо ми підемо традиційним міжвідомчим шляхом - це може зайняти декілька місяців... Може бути інша ініціатива, якщо безпосередньо депутати з правлячої фракції візьмуться за розробку, або президент внесе цю пропозицію. Зараз шляхи опрацьовуються, але ми намагатимемося зробити це набагато швидше, щоб уже до кінця року мати, як мінімум, законопроект, а може, й закон", - сказав Василь Боднар в інтерв'ю "Сьогодні".<br/><br/>За словами Боднара, отримати подвійне громадянство зможуть три категорії громадян. Це українці, які виїхали за кордон і проживають там постійно або тимчасово. Також громадяни, які проживають на території України і отримали інше громадянство. Третя категорія - іноземці, переважно українського походження, які хотіли б отримати українське громадянство.<br/><br/>Цілком можливо у законопроекті буде прописано, що для отримання громадянства України необхідно буде скласти присягу та іспит з української мови.<br/><br/>Обмеження на отримання подвійного громадянства стосуватимуться держслужбовців, президента і депутатів, але можливо, будуть й винятки.<br/><br/>"Можуть бути певні винятки за результатами дискусій. Наприклад, не виключено, що може виникнути необхідність у залученні громадян іноземних держав до роботи в уряді або в інших інституціях. Політичні посади в принципі могли б бути одним із варіантів винятків", - наголосив заступник міністра.<br/><br/>При цьому заступник глави МЗС України додав, що в питанні з Росією діятиме запобіжник - "громадянство держави-агресора не може бути предметом регулювання цього закону".<br/><br/>"У нас є окреме законодавство, яке, по-перше, не визнає незаконні дії РФ на окупованих територіях щодо паспортизації громадян України. По-друге, в цьому законопроекті виняток становитимуть держави-постачальники нелегальних мігрантів, а також РФ. Це так само важливий компонент, оскільки ми не можемо дозволити відкрити двері для потоку нелегальних мігрантів, які ми намагаємося закривати, запровадивши безвізовий режим з ЄС. Як відомо, це була одна з передумов для запровадження безвізу", - зазначив Боднар.<br/><br/><a href="http://www.mukachevo.net/ua/news/view/678654">Mukachevo.net</a> <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>