<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/beslutat-klubbar-forbjuds-att-valja-spel-infor-tomma-laktare/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-20T14:33:00+00:00"/>
    <meta property="og:title" content="Beslutat: Klubbar förbjuds att välja spel inför tomma läktare"/>
    <meta property="og:description" content="SOLNA. Dalkurd valde att spela fjolårets match mot Syrianska inför tomma läktare. Det kommer inte längre vara tillåtet. - Ingen kommer kunna säga att man väljer att spela utan, säger Svensk Elitfotbolls generalsekreterare Mats Enquist till Fotbollskanalen."/>
  </head>
  <body>
    <article>
      <h1>Beslutat: Klubbar förbjuds att välja spel inför tomma läktare</h1>
      <address><time datetime="2019-11-20T14:33:00+00:00">20 Nov 2019, 14:33</time> by <a rel="author">Alexander Malmkvist</a></address>
      <p>
        <b>SOLNA. Dalkurd valde att spela fjolårets match mot Syrianska inför tomma läktare.<br/>Det kommer inte längre vara tillåtet.<br/>- Ingen kommer kunna säga att man väljer att spela utan, säger Svensk Elitfotbolls generalsekreterare Mats Enquist till Fotbollskanalen.</b>
      </p>
      <p>När Dalkurd förra året skulle ställas mot Syrianska i superettan så tog klubbledningen ett mycket ovanligt beslut. Klubben valde att på eget initiativ spela matchen inför tomma läktare. Publik tilläts inte komma in. <a href="https://www.fotbollskanalen.se/superettan/dalkurd-spelar-utan-publik---kritiserar-tillstandsmyndigheten-rigorosa-krav/">Anledningen var att klubben menade att de ställts orimliga krav på säkerhetsarrangemanget.</a></p>
      <p>”Tillståndsmyndigheten har vid sin bedömning av arrangemanget ställt orimliga krav på bemanningen av säkerhetspersonal som behöver finnas i och omkring arenan för att ett evenemang ska kunna genomföras. Det antal vakter, publikvärdar m.m. som efterfrågas från myndighetshåll går att likställa med det antal som krävs för att genomföra ett evenemang för ca 21 000 personer på Tele 2 Arena när det bedöms att evenemanget är klassat som medelrisk”, skrev Dalkurd i en kommentar på sin hemsida.</p>
      <p>Att aktivt välja att spela utan publik är dock något som inte längre kommer vara tillåtet. Efter förslag från Svensk Elitfotboll (som företräder klubbarna i allsvenskan och superettan) klubbades på SvFF:s årliga representantskap igenom en ny formulering i de särskilda tävlingsbestämmelserna.</p>
      <p>”Krav på att publik ska beredas tillträde till arenan i samband med match införs”, uttryckte SvFF själva sig om den nya regeln, under sammanträdet, då de röstberättigade skulle rösta igenom 2020 års bestämmelser.</p>
      <p>Formuleringen väckte frågor från ett av distrikten och Mats Enquist, generalsekreterare i Sef som lagt förslaget, fick då motivera.</p>
      <p>- Vi har haft uppe frågan i våra elitföreningar då det varit ganska hårda diskussioner med polisen om vilka villkors- och tillståndskrav som ställs kring matcharrangemangen. Då har det blivit så att de klubbar som kanske inte har så mycket publik ändå har fått väldigt hårda villkorskrav, som ställer hårda ekonomiska krav på dem och då har det faktiskt kommit upp som förslag från elitföreningar att man hellre ska spela utan publik och det tycker vi är fel. I grunden ska svensk fotboll spelas inför publik även om det är tuffa och hårda krav och kostar pengar att arrangera, sa Enquist.</p>
      <p>Förslaget röstades alltså igenom och för efter mötet utvecklade Enquist sina tankar för Fotbollskanalen.</p>
      <p>- De klubbar på elitsidan som inte har så mycket publik började plötsligt säga, i och med att poliskraven varit så hårda: ”Är det värt att ha publik över huvud taget? För det kostar så mycket”. Vi hade ju den beryktade matchen mellan Dalkurd och Syrianska en måndagskväll uppe i Gävle där det var totalt 56 poliser varav ridande poliser och så vidare<i>.</i> I stället för att fylla upp poliskraven med alla möjliga ordningsvakter och annat så som polisen såg på den matchen, så var det lättare att spela utan publik tyckte man, för då kostade det ingenting. Men vi tycker att det är en ideologisk fråga. Vi kan hantera polisfrågan separat, men svensk elitfotboll ska definitivt spelas inför publik, säger Enquist.</p>
      <p><b>Så det här kom till för att stänga till den dörren lite?</b><br/>- För att helt stänga till den dörren. Att det inte börjar bli så att den del föreningar säger att de har så pass lite publik att det är billigare att spela utan publik. Vår absoluta önskan, inte bara från Sef utan från svensk fotboll tror jag, är att man i stället får vända på det och säga: ”Hur drar vi mer publik till arenan”. För det är en av grunderna; att vi spelar för vår publik.</p>
      <p><b>Din bedömning är den här formuleringen kommer fylla sin funktion?<br/></b>- Ja. Ingen kommer kunna säga att man väljer att spela utan. Det är klart att det kan finnas särskilda skäl, att man inte får spela med publik av polisskäl eller att man inte får med anledning av någon bestraffning eller annat. Men i grunden så ska vi spela fotboll för publik. Har vi inte med det i våra egna bestämmelser… Frågan ska inte behöva ställas egentligen, men eftersom den nu blev aktuell så var det här ett bra beslut.</p>
      <p>Trots att Dalkurd aviserat att inga åskådare skulle komma valde polisen att kommendera ut 56 poliser till matchen. Bland annat hämtades ridande poliser in från Stockholm. N<a href="https://www.fotbollskanalen.se/superettan/polisnotan-for-publiklosa-superettanmatchen---runt-150-000-kanns-bedrovligt/">otan landade på runt 150 000 kronor</a>, för en match som alltså spelades utan publik.</p>
      <p>Beslutet att öka insatsen från polisens sida grundade sig delvis i att det var stökigt då de båda lagen möttes 2017. I den matchen kastades pyroteknik in på planen.</p>
    </article>
  </body>
</html>