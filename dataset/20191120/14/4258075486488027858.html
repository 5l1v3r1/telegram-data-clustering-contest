<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/kkr-s-ceo-venky-mysore-told-yuvraj-singh-that-why-they-released-chris-lynn-dgtl-1.1073110"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T14:55:39+00:00"/>
    <meta property="og:title" content="তোমাকে বিড করব বলে লিনকে ছাড়লাম, যুবিকে উত্তর কেকেআর-এর"/>
    <meta property="og:description" content="১৯ ডিসেম্বর কলকাতায় হবে আগামী মরসুমের আইপিএল-এর নিলাম। নিলামের আগে ১১ জন ক্রিকেটারকে ছেড়ে দিয়েছে কলকাতা"/>
  </head>
  <body>
    <article>
      <h1>তোমাকে বিড করব বলে লিনকে ছাড়লাম, যুবিকে উত্তর কেকেআর-এর</h1>
      <address><time datetime="2019-11-20T14:55:39+00:00">20 Nov 2019, 14:55</time> by <a rel="author">সংবাদ সংস্থা</a></address>
      <p>ক্রিস লিনকে ছেড়ে দিয়ে ভুল করেছে কলকাতা নাইট রাইডার্স। টি ১০ টুর্নামেন্টে প্রাক্তন নাইট তারকাকে ঝড়ের গতিতে ব্যাট করতে দেখে যুবরাজ সিংহ এমনই মন্তব্য করেছিলেন। এমনকি এই ব্যাপারে শাহরুখ খানকে মেসেজ করার কথাও বলেছিলেন তিনি।</p>
      <p>যুবির এমন বক্তব্য শোনার পরে নাইটদের তরফে জবাব দিয়েছেন সিইও ভেঙ্কি মাইসোর। ভেঙ্কি মাইসোর কী বলেছেন? লিনকে নিয়ে পঞ্জাবতনয়ের মন্তব্যের পরে ভেঙ্কি সোশ্যাল মিডিয়ায় লিখেছেন, ‘আমরা ক্রিস লিনকে ছেড়ে দিয়েছি যাতে তোমাকে দলে নেওয়ার জন্য বিড করতে পারি। তোমাদের দু’জনের প্রতিই ভালবাসা ও শ্রদ্ধা রইল।’ </p>
      <p>আন্তর্জাতিক ক্রিকেট থেকে অবসর নিয়েছেন যুবরাজ। আইপিএল-ও তিনি খেলবেন না বলে জানিয়েছিলেন অবসর গ্রহণের সময়ে। লিনকে নিয়ে মন্তব্য করার পরেই নাইট-সিইও মজার ছলে যুবিকে খোঁচা দিয়েছেন। ভেঙ্কি মাইসোরের এমন মন্তব্যকে অবশ্য অন্য ভাবে দেখছেন যুবি-ভক্তরা। তাঁরা মনে করছেন, প্রথমে সানরাইজার্স হায়দরাবাদ এবং পরে কেকেআর যুবরাজকে নিয়ে উচ্ছ্বসিত মন্তব্য করায় সিদ্ধান্ত বদলে আইপিএলে ফিরলেও ফিরতে পারেন বাঁহাতি অলরাউন্ডার। </p>
      <p>
        <b>আরও পড়ুন: </b>
        <a href="https://www.anandabazar.com/sport/pink-ball-test-bangladesh-may-opt-for-an-extra-pacer-at-eden-gardens-dgtl-1.1073098">এগিয়ে আল আমিন, গোলাপি বলের টেস্টে বাড়তি পেসার খেলানোর কথা ভাবছে বাংলাদেশ</a>
      </p>
      <p>১৯ ডিসেম্বর কলকাতায় হবে আগামী মরসুমের আইপিএল-এর নিলাম। নিলামের আগে ১১ জন ক্রিকেটারকে ছেড়ে দিয়েছে কলকাতা। যুবরাজ এখন আবু ধাবিতে টি ১০ খেলতে ব্যস্ত। নিলামের পরেই যুবিকে নিয়ে ছবিটা পরিষ্কার হয়ে যাবে। মত কি বদলাবেন পঞ্জাবতনয়? এটাই এখন বড় প্রশ্ন ভারতের ক্রিকেটমহলে। </p>
      <figure>
        <iframe data-src="https://twitter.com/VenkyMysore/status/1196794759831965696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SunRisers/status/1196478154602270721?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>আরও পড়ুন: </b>
        <b>
          <a href="https://www.anandabazar.com/sport/coach-r-muralidhar-wants-to-see-mayank-agarwal-as-world-s-best-batsman-dgtl-1.1072761">চার মারতে যেত আর আউট হত, ওর মানসিকতাটা বদলে ছাড়লাম, বলছেন ময়াঙ্কের কোচ​</a>
        </b>
      </p>
    </article>
  </body>
</html>