<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wall-street.ro/articol/Social/247037/asociatia-daruieste-viata-doneaza-spitalului-marie-curie-un-cazan-de-capacitate-mare-pentru-apa-calda-si-caldura.html"/>
    <meta property="og:site_name" content="Wall-Street"/>
    <meta property="article:published_time" content="2019-11-20T14:27:58+00:00"/>
    <meta property="og:title" content="Asociatia Daruieste Viata doneaza Spitalului Marie Curie un cazan de capacitate mare, pentru apa calda si caldura"/>
    <meta property="og:description" content="Asociatia Daruieste Viata doneaza Spitalului Marie Curie un cazan de capacitate mare, care va asigura apa calda si caldura spitalului atunci cand sunt avarii RADET, a declarat, miercuri, pentru HotNews.ro, Oana Gheorghiu, co-fondatoare a asociatiei. Cazanul a ajuns ieri la Spitalul Marie Curie, insa va mai dura aproximativ 10 zile pana cand va putea fi pus in functiune, din cauza ca trebuie parcurse toate procedurile legale pentru instalarea lui, a precizat Oana Gheorghiu."/>
  </head>
  <body>
    <article>
      <h1>Asociatia Daruieste Viata doneaza Spitalului Marie Curie un cazan de capacitate mare, pentru apa calda si caldura</h1>
      <address>
        <time datetime="2019-11-20T14:27:58+00:00">20 Nov 2019, 14:27</time>
      </address>
      <p>
        <b>Asociatia Daruieste Viata doneaza Spitalului Marie Curie un cazan de capacitate mare, care va asigura apa calda si caldura spitalului atunci cand sunt avarii RADET, a declarat, miercuri, pentru <a href="https://www.hotnews.ro/stiri-sanatate-23503084-video-asociatia-daruieste-viata-donat-spitalului-marie-curie-cazan-capacitate-mare-care-asigura-apa-calda-caldura-spitalului-perioada-avariilor-radet.htm">HotNews.ro</a>, Oana Gheorghiu, co-fondatoare a asociatiei. Cazanul a ajuns ieri la Spitalul Marie Curie, insa va mai dura aproximativ 10 zile pana cand va putea fi pus in functiune, din cauza ca trebuie parcurse toate procedurile legale pentru instalarea lui, a precizat Oana Gheorghiu.</b>
      </p>
      <p>Oana Gheorghiu mai spune ca donarea acestui cazan catre spital era in plan de mai mult timp, insa problemele din ultima perioada - spitalul nu a avut apa calda si caldura din cauza unei avarii RADET - au facut ca donatia sa fie urgentata.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Foana.gheorghiu.58%2Fvideos%2F2674886599201411%2F&amp;show_text=false&amp;width=640" width="640" height="1164" data-service="Facebook" scrolling="no"/>
      </figure>
      <h3>Spitalul Marie Curie si Centrul de Recuperare Robanescu, fara apa calda si caldura de cateva zile</h3>
      <p>Spitalul de Copii Marie Curie si Centrul de Recuperare Neuropsihomotorie Dr. Nicolae Robanescu, care nu au avut apa calda si caldura timp de peste 3 zile saptamana trecuta, au ramas din nou fara apa calda si caldura, timp de 48 de ore, incepand de luni, de la ora 15:00, potrivit unei informari transmise de RADET catre Directia de Sanatate Publica Bucuresti. Cele doua spitale au, impreuna, peste 400 de copii internati - Spitalul Marie Curie are peste 300 de copii internati, iar Centrul Robanescu peste 100.</p>
      <p>Reprezentantii RADET au precizat luni ca este vorba despre continuarea lucrarilor de saptamana trecuta, la magistrala de la CET Progresu, si nu mai pot amana: "Dureaza 48 de ore. Noi lucram din primavara in tot orasul, acum s-a ajuns si aici. Spitalul are obligatia potrivit legii sa asigure o sursa alternativa de incalzire si apa calda. Din pacate aceasta nu mai este functionala, de asta s-a ajuns aici", au explicat luni reprezentanti ai RADET.</p>
      <p>
        <a href="https://www.wall-street.ro/articol/Real-Estate/246948/stirea-despre-falimentul-radet-pune-presiune-pe-preturile-solicitate-pentru-apartamente-vechi.html">Citeste si:<br/>Va pune falimentul RADET presiune pe preturile apartamentelor vechi?</a>
      </p>
      <figure>
        <img src="https://img.wall-street.ro/image_thumbs/thumbs/c8e/c8ef272b76d18b32f848dcc67f08b20c-400x250-00-65.jpg?v=1574155622"/>
      </figure>
      <p>Saptamana trecuta, RADET a anuntat lucrari pentru remedierea unei avarii incepand din data de 12 noiembrie, cu termen de remediere de 40 de ore, insa cele doua spitale au avut apa calda si caldura abia vineri dimineata, pe 15 noiembrie.</p>
      <p>Managerii celor doua spitale, Daniel Buzatu (Spitalul Marie Curie) si Liliana Padure (Centrul de Recuperare Robanescu) declarau, vinerea trecuta ca pe perioada avariei, in spital s-a incalzit apa, iar saloanele au fost incalzite cu aer conditionat.</p>
    </article>
  </body>
</html>