<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dva-mostecane-hodili-z-okna-cast-sedacky-zranila-chodkyni/1823294?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T14:51:00+00:00"/>
    <meta property="og:title" content="Dva Mostečané hodili z okna část sedačky, zranila chodkyni"/>
    <meta property="og:description" content="Most - Dva Mostečané vyhodili z okna ve druhém patře část rohové sedací soupravy, spadla na záda ženě, která procházela kolem domu. Žena utrpěla zranění. Mužům hrozí až dvouletý trest za těžké ublížení na zdraví z nedbalosti. Informovala o tom dnes mluvčí mostecké policie Ludmila Světláková."/>
  </head>
  <body>
    <article>
      <h1>Dva Mostečané hodili z okna část sedačky, zranila chodkyni</h1>
      <address><time datetime="2019-11-20T14:51:00+00:00">20 Nov 2019, 14:51</time> by <a rel="author" href="http://www.ctk.cz/" target="_blank">ČTK</a></address>
      <p>Most - Dva Mostečané vyhodili z okna ve druhém patře část rohové sedací soupravy, spadla na záda ženě, která procházela kolem domu. Žena utrpěla zranění. Mužům hrozí až dvouletý trest za těžké ublížení na zdraví z nedbalosti. Informovala o tom dnes mluvčí mostecké policie Ludmila Světláková.</p>
      <p>Případ se stal u činžáku na okraji města. Muži ve věku 33 a 28 let vyhodili podle Světlákové kus sedačky z okna ve druhém patře, aby ji nemuseli nést po schodišti. "Bohužel v době, kdy pod domem zrovna procházela starší žena, které kus spadl z výšky zhruba čtyř metrů přímo na záda. Muži údajně ženu neviděli a na místo ihned přivolali záchrannou službu," uvedla mluvčí.</p>
      <p>Žena skončila v nemocnici se zraněními, která si vyžádala dobu léčení delší než šest týdnů. Obvinění jsou stíháni na svobodě. Soud jim může v případě prokázání viny uložit trest odnětí svobody až na dva roky.</p>
    </article>
  </body>
</html>