<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%A2%D9%85%D8%B1%DB%8C%DA%A9%D8%A7-%D8%AA%D8%B9%D8%AF%D8%A7%D8%AF-%D9%85%D9%88%D8%B4%DA%A9%E2%80%8C%D9%87%D8%A7%DB%8C-%D8%A8%D8%A7%D9%84%DB%8C%D8%B3%D8%AA%DB%8C%DA%A9-%D8%A7%DB%8C%D8%B1%D8%A7%D9%86-%D8%A7%D8%B2-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%DB%8C%D8%B4%D8%AA%D8%B1-%D8%A7%D8%B3%D8%AA-20191120/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-20T14:38:24+00:00"/>
    <meta property="og:title" content="وزارت دفاع آمریکا: تعداد موشک‌های بالیستیک ایران از اسرائیل بیشتر است"/>
    <meta property="og:description" content="&quot;آژانس اطلاعات دفاعی&quot; آمریکا که سازمان اطلاعاتی وزارت دفاع – پنتاگون – است، در ارزیابی خود از توان نظامی ایران بر گستردگی برنامۀ موشکی تأکید دارد و می‌گوید که ایران ضعف نیروی هوایی خود را با ساخت انواع موشک‌های بالیستیک جبران کرده، به طوری که از نظر..."/>
  </head>
  <body>
    <article>
      <h1>وزارت دفاع آمریکا: تعداد موشک‌های بالیستیک ایران از اسرائیل بیشتر است</h1>
      <address>
        <time datetime="2019-11-20T14:38:24+00:00">20 Nov 2019, 14:38</time>
      </address>
      <p>
        <b>"آژانس اطلاعات دفاعی" آمریکا که سازمان اطلاعاتی وزارت دفاع – پنتاگون – است، در ارزیابی خود از توان نظامی ایران بر گستردگی برنامۀ موشکی تأکید دارد و می‌گوید که ایران ضعف نیروی هوایی خود را با ساخت انواع موشک‌های بالیستیک جبران کرده، به طوری که از نظر تعداد موشک از اسرائیل و سایر کشورهای خاورمیانه پیشی گرفته است.</b>
      </p>
      <p><a href="http://www.dia.mil/News/Articles/Article-View/Article/2020456/defense-intelligence-agency-releases-report-iran-military-power/">آژانس اطلاعات دفاعی آمریکا (<b>D</b>efense <b>I</b>ntelligence <b>A</b>gency) در گزارشی ١٣٠ صفحه‌ای که روز ١٩ نوامبر/٢٨</a><a href="http://www.dia.mil/News/Articles/Article-View/Article/2020456/defense-intelligence-agency-releases-report-iran-military-power/"> آبان، تحت عنوان "توان نظامی ایران" منتشر شد،</a> می‌گوید که به رغم تحریم‌ها و موانع بین‌المللی، ایران توانسته به نخستین قدرت موشکی منطقه تبدیل شود و حتی از اسرائیل هم پیشی گیرد.</p>
      <p>در گزارش آمده است که ایران دارای یک برنامۀ گستردۀ موشکی است که از نظر حجم و پیچیدگی همچنان در حال پیشرفت است. در فقدان یک  نیروی هوایی مدرن، ایران با اتکا به موشک‌های بالیستیک یک نیروی ضربتی با برد زیاد ایجاد کرده تا دشمنانش را از حمله منصرف سازد.</p>
      <p>کریستیان ساندرز، متخصص ایران در آژانس اطلاعات دفاعی آمریکا می‌نویسد که در خاورمیانه، ایران صاحب بیشترین تعداد موشک است که شامل انواع موشک‌های کوتاه‌برد و و میان‌برد می‌شود. این موشک‌ها می‌توانند نقاطی را تا فاصلۀ ٢ هزار کیلومتری هدف قرار دهند. یکی از مقامات آژانس اطلاعات دفاعی آمریکا تأکید کرده است که در این مقایسۀ منطقه‌ای، اسرائیل نیز منظور شده است.</p>
      <p>طی سال‌های اخیر، ایران نزدیک به چهل نوع موشک بالیستیک ساخته است. قوی‌ترین آنها، موشک‌های "قدرF" و <a href="http://www1.rfi.fr/actufa/articles/120/article_9958.asp">"سجیل </a><a href="http://www1.rfi.fr/actufa/articles/120/article_9958.asp">٢</a><a href="http://www1.rfi.fr/actufa/articles/120/article_9958.asp">" </a>می‌توانند خاک اسرائیل و همچنین تمامی پایگاه‌های نظامی آمریکا در منطقه را هدف بگیرند.</p>
      <p>با اینحال، ظرفیت دفاعی و نظامی ایران از تحریم‌های بین‌المللی بسیار آسیب خورده است. در حال حاضر بودجۀ دفاعی ایران نزدیک به ٢١ میلیارد دلار و معادل ٣٫٨ درصد تولید ناخالص داخلی است، در حالی که یک سال قبل (٢٠١٨)، این رقم به بیش از ٢٧ میلیارد دلار و ۶٫١ درصد تولید ناخالص می‌رسید. در مقام مقایسه، بودجۀ دفاعی عربستان در سال ٢٠١۵، حدود ۵۶ میلیارد دلار اعلام شده بود.</p>
      <p>گزارش آژانس اطلاعات دفاعی آمریکا هشدار می‌دهد که طبق مفاد برجام، تحریم‌های تسلیحاتی ایران در سال آینده (اکتبر ٢٠٢٠) به پایان خواهد رسید و بنابراین ایران فرصت خرید سلاح‌هایی را به دست خواهد آورد که طی چند دهه از آن محروم بوده است.</p>
      <p>یکی از مقامات اطلاعاتی آمریکایی گفته است که ایرانی‌ها به دنبال دستیابی به هواپیماهای جنگی و تانک هستند. به عقیدۀ او، ایران به احتمال زیاد برای تهیۀ چنین تجهیزاتی به روسیه و چین روی خواهد برد.</p>
      <p>آژانس اطلاعات دفاعی آمریکا (DIA) در سال ١٩۶١ تأسیس شد و جای "بخش ضدجاسوسی" وزارت دفاع را گرفت. این آژانس به ویژه بر اطلاعات نظامی تمرکز دارد، در حالی که سازمان سیا بیشتر به اطلاعات غیرنظامی (سیاسی و...) می‌پردازد.</p>
      <p>آژانس اطلاعات دفاعی آمریکا در معرفی خود می‌نویسد که این مؤسسه وظیفۀ ارائۀ اطلاعات در بارۀ قوای نظامی کشورهای خارجی را در جهت پیش‌‌گیری از جنگ و یا پیروزی قاطعانه در جنگ را بر عهده دارد. در سایت این سازمان آمده است: "این آژانس از ۵٨ سال قبل تمامی مسائل مربوط به امنیت ایالات متحده را بررسی می‌کند. افسران اطلاعاتی سازمان در تمام جهان فعال‌اند و به بسیاری از دولت‌های خارجی مشاوره می‌دهند".</p>
    </article>
  </body>
</html>