<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/jacobsson-klar-for-gais-star-for-de-varderingar-som-vi-vill-se/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-20T14:51:40+00:00"/>
    <meta property="og:title" content="Jacobsson klar för Gais: &quot;Står för de värderingar som vi vill se&quot;"/>
    <meta property="og:description" content="Det har ryktats ett tag, nu är det klart. Den tidigare Skövde AIK-tränaren Stefan Jacobsson blir ny tränare för Gais."/>
  </head>
  <body>
    <article>
      <h1>Jacobsson klar för Gais: "Står för de värderingar som vi vill se"</h1>
      <address><time datetime="2019-11-20T14:51:40+00:00">20 Nov 2019, 14:51</time> by <a rel="author">Lo Hägerfelth</a></address>
      <p>
        <i>Det har ryktats ett tag, nu är det klart.<br/>Den tidigare Skövde AIK-tränaren Stefan Jacobsson blir ny tränare för Gais.</i>
      </p>
      <p>Under måndagen meddelade Stefan Jacobsson att han skulle lämna sitt uppdrag som huvudtränare för Degerfors IF. Detta efter att han lett laget till en femte plats i superettan denna säsong.</p>
      <p>Snabbt kom <a href="https://www.gp.se/sport/fotboll/jagas-av-gais-bryter-med-konkurrenten-1.20488113">uppgifter från Göteborgs-Posten</a> att Göteborgsklubben Gais var intresserade av hans tjänster, och nu står det klart att det blir Jacobssons nya klubb.</p>
      <p>Via sin hemsida meddelar Gais att den före detta Skövde AIK-tränaren tar över laget.</p>
      <p>– Vi har sökt efter en tränare som kan hjälpa oss att över tiden bygga en klubb som är rustad för att konkurrera i Allsvenskan och är mycket nöjda med att nu ha tecknat avtal med Stefan Jacobsson. Han står för många av de värderingar som vi vill se i Gais, med högre kontinuitet i spelartruppen, ett inkluderande ledarskap, en mer direkt spelidé och en miljö som gör att spelare utvecklas positivt. Jag ser fram emot att vi nu gemensamt ska skapa bra förutsättningar inför säsongen 2020, säger Jonas Östergaard, fotbollsansvarig i Gais styrelse, <a href="http://www.gais.se/gais-rekryterar-tranare-2/">till klubbens hemsida</a>.</p>
      <p>Medan Degerfors var ett topplag i superettan denna säsong höll Gais å andra sidan till i bottenträsket och slutade tolva. I somras fick tränaren Bosko Orovic lämna posten och nu har alltså Gais utsett Jacobsson till ny tränare.</p>
      <p>I Gais har Jacobsson skrivit på ett avtal som sträcker sig över de tre kommande säsongerna.</p>
      <p>– Jag tror inte att det är så stor skillnad egentligen, säger Jacobsson <a href="http://www.gais.se/mot-stefan-jacobsson-ny-tranare-i-gais/">till klubbens hemsida</a> angående Degerfors och Gais skilda tabellpositioner.</p>
      <p>– Man hör ju i olika sammanhang att någon pratar om att alla kan slå alla, men det finns väl ingen serie där det stämmer så bra som i Superettan. Här kan verkligen laget som är jumbo åka till serieledarna, vara det bättre laget och få med sig tre poäng hem, det är något som inte är särskilt vanligt. Det kan vara enkelt att förklara bort en förlust i omgång sju men i slutändan är dessa poäng lika viktiga som dem man krigar om i de sista omgångarna när serien ska avgöras.</p>
      <related>
        <h4>Relaterat:</h4>
        <a href="https://www.skovdenyheter.se/article/bilos-yonakhir-om-sin-skadefyllda-sasong-och-framtiden/"/>
      </related>
      <related>
        <h4>Relaterat:</h4>
        <a href="https://www.skovdenyheter.se/article/saik-avslutade-sasongen-den-som-sager-nagot-annat-ljuger/"/>
      </related>
    </article>
  </body>
</html>