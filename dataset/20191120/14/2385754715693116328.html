<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598304/to-zitima-ton-paranomon-geotriseon-ethese-o-proedros-tou-ek-ston-tsavousoglou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T14:57:00+00:00"/>
    <meta property="og:title" content="Το ζήτημα των παράνομων γεωτρήσεων έθεσε ο Πρόεδρος του EK στον Τσαβούσογλου"/>
    <meta property="og:description" content="Συνάντηση με τον Υπουργό Εξωτερικών της Τουρκίας, Μεβλούτ Τσαβούσογλου, πραγματοποίησε σήμερα o Πρόεδρος του Ευρωπαϊκού Κοινοβουλίου, David Sasoli, ο οποίος..."/>
  </head>
  <body>
    <article>
      <h1>Το ζήτημα των παράνομων γεωτρήσεων έθεσε ο Πρόεδρος του EK στον Τσαβούσογλου</h1>
      <address><time datetime="2019-11-20T14:57:00+00:00">20 Nov 2019, 14:57</time> by <a rel="author">SigmaLive</a></address>
      <p>Συνάντηση με τον Υπουργό Εξωτερικών της Τουρκίας, Μεβλούτ Τσαβούσογλου, πραγματοποίησε σήμερα o Πρόεδρος του Ευρωπαϊκού Κοινοβουλίου, David Sasoli, ο οποίος του έθεσε το ζήτημα των παράνομων τουρκικών γεωτρήσεων στην κυπριακή ΑΟΖ.</p>
      <p>Σύμφωνα με ανακοίνωση, ο Πρόεδρος του ΕΚ είχε σήμερα το πρωί «ειλικρινή ανταλλαγή» με τον Τούρκο Υπουργό και επανέλαβε «την έντονη καταδίκη της ΕΕ για την τουρκική στρατιωτική παρέμβαση στη βορειοανατολική Συρία».</p>
      <p>«Πρόκειται για σοβαρή παραβίαση του διεθνούς δικαίου, η οποία υπονομεύει τη σταθερότητα και την ασφάλεια στην περιοχή», αναφέρει.<br/><br/>«Επέστησα επίσης το ζήτημα των συνεχιζόμενων παράνομων γεωτρήσεων της Τουρκίας στην ανατολική Μεσόγειο. Είμαστε σε πλήρη αλληλεγγύη με την Κύπρο, όσον αφορά στον σεβασμό της κυριαρχίας και των κυριαρχικών δικαιωμάτων της σύμφωνα με το διεθνές δίκαιο», ανέφερε ο Πρόεδρος του ΕΚ.<br/><br/>«Τόνισα ότι το Ευρωπαϊκό Κοινοβούλιο εξακολουθεί να δίνει ιδιαίτερη προσοχή στην αντιμετώπιση της τρέχουσας ανθρωπιστικής και προσφυγικής κρίσης. Αυτό περιλαμβάνει πλήρη στήριξη για εκείνα τα κράτη μέλη που αντιμετωπίζουν τις πιο σοβαρές προκλήσεις όσον αφορά τα μεταναστευτικά ρεύματα στην Ανατολική Μεσόγειο. Κατέστησα επίσης σαφές ότι είναι εντελώς απαράδεκτο να χρησιμοποιούμε ανθρώπους που φεύγουν από τον πόλεμο και τις διώξεις για πολιτικό κέρδος ή για πίεση προς την ΕΕ», τόνισε ο D.Sasoli.</p>
      <p>«Και οι δύο συμφωνήσαμε ότι ο διάλογος είναι απαραίτητος για την αντιμετώπιση των πολλών προκλήσεων που έχουμε από κοινού, όπως η μετανάστευση και η καταπολέμηση της τρομοκρατίας», πρόσθεσε.</p>
      <p>Ο κ. Τσαβούσογλου έφτασε στις Βρυξέλλες για τη σύνοδο των Υπουργών Εξωτερικών του ΝΑΤΟ.</p>
      <p>ΠΗΓΗ:ΚΥΠΕ</p>
    </article>
  </body>
</html>