<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/radet-s-au-finalizat-lucrarile-de-inlocuire-a-portiunilor-de-conducte-din-magistrala-care-alimenteaza-si-zona-spitalulului-marie-curie-si-a-centrului-de-recuperare-dr-nicolae-robanescu-1922401320222019111419175686"/>
    <meta property="og:site_name" content="News.ro"/>
    <meta property="article:published_time" content="2019-11-20T14:13:22+00:00"/>
    <meta property="og:title" content="RADET: S-au finalizat lucrările de înlocuire a porţiunilor de conducte din magistrala care alimentează şi zona Spitalulului &quot;Marie Curie&quot; şi a Centrului de Recuperare &quot;Dr. Nicolae Robănescu&quot;"/>
    <meta property="og:description" content="RADET anunţă că s-au finalizat lucrările de înlocuire a porţiunilor de conducte din magistrala Berceni - DN800 care alimentează şi zona Spitalulului &quot;Marie Curie&quot; şi a Centrului de Recuperare &quot;Dr. Nicolae Robănescu&quot;."/>
  </head>
  <body>
    <article>
      <h1>RADET: S-au finalizat lucrările de înlocuire a porţiunilor de conducte din magistrala care alimentează şi zona Spitalulului "Marie Curie" şi a Centrului de Recuperare "Dr. Nicolae Robănescu"</h1>
      <address><time datetime="2019-11-20T14:13:22+00:00">20 Nov 2019, 14:13</time> by <a rel="author">News.ro</a></address>
      <p>
        <b>RADET anunţă că s-au finalizat lucrările de înlocuire a porţiunilor de conducte din magistrala Berceni - DN800 care alimentează şi zona Spitalulului "Marie Curie" şi a Centrului de Recuperare "Dr. Nicolae Robănescu".</b>
      </p>
      <p>RADET anunţă, miercuri, că au fost finalizate lucrările pentru înlocuirea unor porţiuni de conductă afectată, cu o vechime de peste 34 de ani, din magistrala Berceni - DN800, care alimentează inclusiv zona Spitalului Clinic de Urgenţă pentru Copii "Maria Sklodowska Curie” şi a Centrului de Recuperare Neuropsihomotorie "Dr. Nicolae Robănescu".</p>
      <p>"Succesiunea manevrelor premergătoare lucrării a presupus următoarele: închiderea vanelor, ventilarea galeriei pentru a permite accesul angajaţilor în subteran - operaţiunea fiind de durată având în vedere faptul că temperatura agentului termic din conducte depăşeşte 90 de grade - controlul conductelor, urmate de golirea acestora. Vă precizăm că operaţiunile de sudură pentru înlocuirea tronsoanelor de conductă au fost finalizate în noaptea de marţi spre miercuri, în jurul orei 03.00, ulterior fiind începute operaţiunile de încărcare şi punere în funcţiune a magistralei", se arată într-un comunicat al RADET.</p>
      <p>Conform sursei citate, realizarea celor trei copci în Bulevardul Brâncoveanu, golirea conductei pe o distanţă de peste 2 kilometri, volumul de apă evacuat fiind de peste 2.000 metri cubi, înlocuirea tronsoanelor afectate, reumplerea şi punerea în funcţiune a magistralei reprezintă operaţiuni absolut obligatorii oricărei intervenţii de acest gen, iar termenul aproximativ de desfăşurare este de peste 48 de ore.</p>
      <p>RADET subliniază că, în cazul unor astfel de lucrări, echipele lucrează 24 de ore din 24, pentru a reduce timpii de disconfort.</p>
      <p>RADET arată că a început în acest an cel mai amplu program de reparaţii, modernizări şi înlocuiri de subansamble tehnice, după o perioadă de zeci de ani în care nu s-a investit nimic în sistemul de termoficare din Capitală. Astfel, în planul de lucrări au fost introduse cu prioritate zonele care au creat probleme în sezonul anterior de încălzire, dar au fost dispuse lucrări şi în zone cu risc ridicat de producere a unor avarii, asa cum este şi zona Bulevardului Constantin Brâncoveanu. În cazul acestei lucrări s-a constatat, după intrarea în galeriile subterane, că tronsoanele care necesită înlocuire sunt mai mari decât cele avute în vedere iniţial.</p>
      <p>"Deşi lucrarea putea fi efectuată într-o singură etapă, pentru a nu priva cetăţenii şi implicit unităţile medicale timp de cinci zile consecutiv de lipsa apei calde şi a căldurii, am decis ca acesta să fie efectuată în două etape. Astfel, am ales varianta opririi, punerii în funcţiune şi apoi a reopririi sistemului de termoficare. Nu în ultimul rând vă reamintim că, înainte de începerea lucrărilor, spitalul a fost anunţat, pentru a putea asigura sursa alternativă de încălzire, potrivit normativelor în vigoare", mai afirmă reprezentanţii RADET.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>