<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259966/toyrkia-peripoy-100-000-syroi-exoyn-fygei-apo-tin-konstantinoypoli-apo-ton-ioylio"/>
    <meta property="og:site_name" content="LiFO"/>
    <meta property="article:published_time" content="2019-11-20T14:32:00+00:00"/>
    <meta property="og:title" content="Τουρκία: Περίπου 100.000 Σύροι έχουν φύγει από την Κωνσταντινούπολη από τον Ιούλιο"/>
    <meta property="og:description" content="ο Τούρκος υπουργός Εσωτερικών δήλωσε ότι περίπου 100.000 Σύροι έχουν φύγει από την Κωνσταντινούπολη από τον Ιούλιο"/>
  </head>
  <body>
    <article>
      <h1>Τουρκία: Περίπου 100.000 Σύροι έχουν φύγει από την Κωνσταντινούπολη από τον Ιούλιο</h1>
      <h2>ο Τούρκος υπουργός Εσωτερικών δήλωσε ότι περίπου 100.000 Σύροι έχουν φύγει από την Κωνσταντινούπολη από τον Ιούλιο</h2>
      <address><time datetime="2019-11-20T14:32:00+00:00">20 Nov 2019, 14:32</time> by <a rel="author">NEWSROOM</a></address>
      <p>
        <b>Ότι περίπου <a href="https://www.lifo.gr/tags/%CE%A3%CF%85%CF%81%CE%AF%CE%B1">100.000 Σύροι</a> που διέμεναν χωρίς άδεια στην Κωνσταντινούπολη, έχουν φύγει από την πόλη από τον Ιούλιο δήλωσε ο υπουργός Εσωτερικών της Τουρκίας, <a href="https://www.lifo.gr/tags/%CE%A3%CE%BF%CF%85%CE%BB%CE%B5%CF%8A%CE%BC%CE%AC%CE%BD+%CE%A3%CE%BF%CF%8A%CE%BB%CE%BF%CF%8D">Σουλεϊμάν Σοϊλού.</a></b>
      </p>
      <p>Ειδικότερα, με το αρνητικό κλίμα που έχει διαμορφωθεί μεταξύ των Τούρκων τα τελευταία χρόνια απέναντι στους σύρους πρόσφυγες οι αρχές δήλωσαν ότι οι Σύροι που δεν είναι καταγεγραμμένοι στην μεγαλύτερη πόλη της Τουρκίας θα πρέπει να επιστρέψουν στις περιοχές στις οποίες είναι καταγεγραμμένοι μέχρι τις 30 Οκτωβρίου, διαφορετικά θα κινδυνεύουν με αναγκαστική απομάκρυνση.</p>
      <p>Η Τουρκία φιλοξενεί περίπου 3,6 εκατομμύρια πρόσφυγες, οι οποίοι έφυγαν από τη Συρία για να γλιτώσουν από τον εμφύλιο που μαίνεται εδώ και οκτώ χρόνια. Ο αριθμός αυτός είναι ο μεγαλύτερος σε σχέση με οποιαδήποτε άλλη χώρα. Ο συριακός πληθυσμός στη Κωνσταντινούπολη, ο συνολικός πληθυσμός της οποίας είναι περίπου 15 εκατομμύρια, έχει ξεπεράσει το μισό εκατομμύριο, περισσότεροι δηλαδή κάτοικοι από οποιαδήποτε άλλη τουρκική πόλη.</p>
      <p>Οι Σύροι που είναι καταγεγραμμένοι σε άλλες πόλεις πήγαν στην Κωνσταντινούπολη προκαλώντας συσσώρευση πληθυσμού στην πόλη, δήλωσε ενώπιον του κοινοβουλίου ο υπουργός Εσωτερικών Σουλεϊμάν Σοϊλού. «Περίπου 100.000 Σύροι έχουν επιστρέψει στις περιοχές στις οποίες είναι καταγεγραμμένοι από τις 12 Ιουλίου», είπε και πρόσθεσε ότι συνολικά 200.000 μετανάστες έχουν φύγει από την πόλη. Η Τουρκία φιλοξενεί επίσης μετανάστες από άλλες χώρες της Μέσης Ανατολής και της Αφρικής.</p>
      <p>Την Παρασκευή το γραφείο του κυβερνήτη της Κωνσταντινούπολης ανακοίνωσε ότι περισσότεροι από 6.000 σύροι μετανάστες στην Κωνσταντινούπολη έχουν σταλεί σε κέντρα προσωρινής κράτησης σε άλλες περιοχές από τις αρχές Ιουλίου.</p>
      <p>Η Άγκυρα θέλει να εγκαταστήσει ορισμένους σύρους πρόσφυγες σε ένα κομμάτι γης που ελέγχει σήμερα στη βορειοανατολική Συρία μετά την επίθεση που εξαπέλυσε τον περασμένο μήνα εναντίον της κουρδικής πολιτοφυλακής YPG.</p>
      <p>Η Διεθνής Αμνηστία και η οργάνωση Human Rights Watch δημοσιοποίησαν τον περασμένο μήνα εκθέσεις οι οποίες αναφέρουν ότι η Τουρκία στέλνει δια της βίας Σύρους πρόσφυγες στη βόρεια Συρία. Το τουρκικό ΥΠΕΞ χαρακτήρισε τις πληροφορίες αυτές «ψευδείς και πλαστές».</p>
      <p>Η Τουρκία έχει απελάσει 86.625 παράνομους μετανάστες από τις αρχές του χρόνου σε σχέση με 56.000 που απέλασε στη διάρκεια του 2018, είπε ο Σοϊλού.</p>
      <p>Με πληροφορίες από ΑΠΕ-ΜΠΕ / Reuters</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/259851/i-toyrkia-tha-exei-epanapatrisei-toys-perissoteroys-tzixantistes-mexri-to-telos-toy-etoys-leei-o-soiloy"/>
      </related>
    </article>
  </body>
</html>