<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/childhood"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T14:40:36+00:00"/>
    <meta property="og:title" content="Kungaparet hoppas på AI mot barnövergrepp på nätet"/>
    <meta property="og:description" content="Miljoner bilder av sexuella övergrepp mot barn sprids på nätet och antalet ökar. För att hitta lösningar bjuder kungafamiljen i dag in världens ledande experter till möte på Stockholms slott."/>
  </head>
  <body>
    <article>
      <h1>Kungaparet hoppas på AI mot barnövergrepp på nätet</h1>
      <address><time datetime="2019-11-20T14:40:36+00:00">20 Nov 2019, 14:40</time> by <a rel="author">Ingrid Thörnqvist</a></address>
      <p>
        <b>Miljoner bilder av sexuella övergrepp mot barn sprids på nätet och antalet ökar. För att hitta lösningar bjuder kungafamiljen i dag in världens ledande experter till möte på Stockholms slott.</b>
      </p>
      <p>Med internets snabba utveckling har problemet vuxit. I USA rapporterade techföretagen 45 miljoner bilder och videor av övergrepp mot barn under 2018, enligt en genomgång som <a href="https://www.nytimes.com/interactive/2019/09/28/us/child-sex-abuse.html?mtrref=www.google.com&amp;gwh=B602E8093226E142160F71FBA496FB48&amp;gwt=pay&amp;assetType=REGIWALL">New York Times</a> gjort.</p>
      <p>Det har blivit allt lättare att tillverka, sprida och gömma material med sexuella övergrepp mot barn med hjälp av kryptering och molntjänster.</p>
      <h3>”Lidandet blir värre”</h3>
      <p>Drottning Silvia grundade stiftelsen Childhood för tjugo år sedan för att uppmärksamma frågan om sexuellt utnyttjande av barn i världen.</p>
      <p>– Lidandet blir värre för det utsatta barnet när övergreppet sprids på nätet, sa drottningen nyligen i ett tal vid en konferens på samma tema organiserad av påven Franciskus i Vatikanen.</p>
      <figure>
        <img src="https://www.svtstatic.se/image/wide/992/24543097/1574253261"/>
        <figcaption>Drottning Silvias stiftelse Childhood vill med en rundabordskonferens med ledande experter hitta lösningar om hur man bättre kan skydda barn mot sexövergrepp på nätet.<cite>Foto: Kungahuset/Sara Friberg</cite></figcaption>
      </figure>
      <p>Drottningen efterlyser bättre tekniska verktyg och mer samarbete för att upptäcka och analysera material med övergrepp och därmed kunna identifiera och rädda fler barn. Kungaparet har därför bjudit in 40 ledande experter inom techföretagen, Interpol och internetoperatörer för att hitta fler lösningar.</p>
      <h3>”Kriminella utnyttjar kryphålen”</h3>
      <p>– Utbudet av material med övergrepp mot barn har exploderat. Det finns ett antal tekniska lösningar men kriminella på nätet utnyttjar kryphålen. Techföretagen behöver göra mer och samarbeta med myndigheterna, säger Elaine Weidman-Grunewald till SVT Nyheter. Hon är en av grundarna av AI Sustainability Center, en organisation som arbetar med sociala frågor inom techindustrin.</p>
      <figure>
        <img src="https://www.svtstatic.se/image/wide/992/24543805/1574254812"/>
        <figcaption>Kungen uppmanade i sitt tal alla inbjudna experter att påskynda utvecklingen av tekniska lösningar som kan bekämpa övergrepp mot barn.<cite>Foto: TT/Janerik Henriksson</cite></figcaption>
      </figure>
      <p>Ett Göteborgsbaserat företag har utvecklat <a href="https://www.svt.se/nyheter/inrikes/ny-teknik-avslojar-barnporrsurf-aven-i-mobilen">programvara </a>som kan upptäcka övergreppsmaterial. I dag samarbetar företaget Netclean med polismyndigheter i många länder med olika tekniska lösningar som kan spåra, identifiera och rapportera bilder på sexuella övergrepp mot barn, både på internet, i darknet och i företagsdatorer.</p>
      <h3>Problemet förvärras</h3>
      <p>Childhood och andra aktörer befarar att situationen kommer att förvärras i takt med att internet byggs ut i världens fattigaste länder. AI, artificiell intelligens, hoppas man kunna använda för att bättre skydda barn i framtiden.</p>
      <related>
        <h4>Relaterat</h4>
        <a href="https://www.svt.se/nyheter/inrikes/polisen-vi-behover-verktyg-att-hitta-utsatta-barn-pa-natet"/>
        <a href="https://www.svt.se/nyheter/inrikes/ny-teknik-avslojar-barnporrsurf-aven-i-mobilen"/>
        <a href="https://www.svt.se/nyheter/lokalt/stockholm/filter-mot-barnporr-pa-anstalldas-datorer"/>
        <a href="https://www.svt.se/nyheter/lokalt/halland/kungsbacka-installerar-filter-mot-barnporr"/>
      </related>
    </article>
  </body>
</html>