<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58479-mukachvskiy-zamok-vdremontuyut-zaluchivshi-koshti-yevrosoyuzu.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="Мукачівський замок відремонтують, залучивши кошти Євросоюзу"/>
    <meta property="og:description" content="Про це повідомляє пресслужба Мукачівського історичного музею."/>
  </head>
  <body>
    <article>
      <h1>Мукачівський замок відремонтують, залучивши кошти Євросоюзу</h1>
      <address>
        <time datetime="2019-11-20T14:30:00+00:00">20 Nov 2019, 14:30</time>
      </address>
      <p>
        <b>Про це повідомляє пресслужба Мукачівського історичного музею.</b>
      </p>
      <figure>
        <img src="https://zak-kor.net/uploads/posts/2019-11/1574253125_630_360_1542297465-978.jpg"/>
      </figure>
      <p>Замок "Паланок" на Закарпатті відремонтують на умовах співфінансування: частину коштів сплатить Мукачівський історичний музей, а 80 тисяч євро виділить Європейський Союз.<br/>Як повідомляє пресслужба Мукачівського історичного музею у Facebook, така співпраця відбудеться в межах міжнародного проєкту "Смарт-музей – сучасні форми представлення культурної спадщини". <br/><br/>"За словами директора Мукачівського історичного музею Михайла Белеканича на замок "Паланок" в рамках проєкту шляхом співфінансування передбачено 108 тисяч євро, з яких 25 тисяч – кошти Мукачівського історичного музею. За грантові гроші – 80 тисяч євро – капітально відреставрують два корпуси у нижньому дворі замку загальною площею близько 400 кв. метрів", - йдеться у повідомленні.<br/><br/>Насамперед, тут повністю планують перекрити дах, укріпити фасади стін, замінити вікна та двері. Капітальний ремонт приміщень заплановано як всередині, так і ззовні корпусів. Після ремонту кімнати приміщень наповнять новими смартекспозиціями. Зокрема, планують облаштувати кінотеатр, де демонструватимуть відеофільми про історію "Паланку" У планах також інтерактивна анімація та уроки краєзнавства для дітей в ігровій формі.<br/><br/>У верхньому дворі замку хочуть створити експозицію замку "Паланок" у форматі 3D-моделей, придбають Touch Screen монітори та закуплять відповідну техніку, що дасть змогу екскурсоводам цікавіше розповідати про історичну фортецю. Також планують придбати два спеціальні широкоформатні екрани, на яких демонструватимуться відео- та фотоматеріали про музеї, які є учасниками проекту.<br/><br/>Про це йшлося на презентації проєкту "Смарт Музей – сучасні форми представлення культурної спадщини", що відбулася 18 листопада у Мукачівському історичному музеї.<br/><br/>Проєкт реалізовується за підтримки Європейського Союзу в межах Програми транскордонного співробітництва Європейського інструменту сусідства "Угорщина – Словаччина – Румунія – Україна 2014-2020" та спрямований на залучення жителів та гостей цільових регіонів до вивчення культури й історії у сучасному інтерактивному форматі. На реалізацію заходів, до яких залучені Мукачівський історичний музей (Замок "Паланок"), Кошицький самосправний край та Агенція регіонального розвитку Кошице у Словаччині, а також Музей ім. Германа Отто (м. Мішкольц) та Керуюче бюро замку Фюзер в Угорщині, передбачено два роки.<br/><br/>Загальний бюджет проєкту становить 800 тисяч євро. Сума гранту Європейського Союзу – 721 тисяча євро, з яких партнери в Україні отримають близько 280 тисяч євро.<br/><br/><a href="https://www.ukrinform.ua/rubric-tourism/2821617-zamok-palanok-vidremontuut-iz-zalucennam-kostiv-evrosouzu.html">Укрінформ</a> <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>