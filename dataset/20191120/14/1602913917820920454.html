<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/violeta-alexandru-ministrul-muncii-nu-vom-taia-pensiile-nu-vom-taia-salariile-sa-oprim-manipularea-18599205"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T14:47:24+00:00"/>
    <meta property="og:title" content="Violeta Alexandru, Ministrul Muncii:Nu vom tăia pensiile,nu vom tăia salariile. Să oprim manipularea"/>
    <meta property="og:description" content="Violeta Alexandru, ministrul Muncii, a declarat că toate pensiile şi salariile vor fi livrate la timp şi a precizat că îşi doreşte ca „manipularea” din spaţiul public privind eventuale întârzieri ale plăţilor să înceteze, deoarece există şi alte subiecte care pot fi exploatate politic. "/>
  </head>
  <body>
    <article>
      <h1>Violeta Alexandru, Ministrul Muncii:Nu vom tăia pensiile,nu vom tăia salariile. Să oprim manipularea</h1>
      <address>
        <time datetime="2019-11-20T14:47:24+00:00">20 Nov 2019, 14:47</time>
      </address>
      <p>Violeta Alexandru, ministrul Muncii, a declarat că toate pensiile şi salariile vor fi livrate la timp şi a precizat că îşi doreşte ca „manipularea” din spaţiul public privind eventuale întârzieri ale plăţilor să înceteze, deoarece există şi alte subiecte care pot fi exploatate politic. </p>
      <p>„Îmi respect mandatul de a ne asigura că toate pensiile se plătesc la timp, că toate pensiile se plătesc în cuantumul la care pensionarul are dreptul. Aş vrea să opresc manipularea din spaţiul public reafirmând foarte ferm: nu vom tăia pensiile, nu vom tăia salariile. Cer tuturor celor care întreţin manipularea să se oprească. Există suficiente alte subiecte pe care le pot exploata politic dacă doresc, nu viaţa pensionarilor, pensia oamenilor, respectiv salariile meritate ale oamenilor”, a declarat ministrul Muncii.</p>
      <p>Violeta Alexandru a mai subliniat că politica nu are nicio legătură cu livrarea pensiilor.</p>
      <p>„Aş vrea să oprim orice manipulare legată de faptul că acest guvern întârzie în mod intenţionat plata pensiilor sau că ar scădea salariile ca să pregătească terenul pentru a nu le mai da deloc sau pentru a scădea nejustificat”, a mai spus ministrul.</p>
      <p>Precizările vin după ce în spaţiul public, au fost membri PSD care au precizat că Guvernul Orban va aduce austeritatea şi nu vor mai fi livrate pensiile şi salariile.</p>
    </article>
  </body>
</html>