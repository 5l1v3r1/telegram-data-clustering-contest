<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/grillet-ministeren-om-fluorforbud---det-holder-ikke/71840864"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T14:59:25+00:00"/>
    <meta property="og:title" content="Grillet ministeren om fluorforbud: - Det holder ikke"/>
    <meta property="og:description" content="Klima- og miljøminister Ola Elvestuen (V) sier det er vanskelig å lage et eget fluorforbud for Norge. Det argumentet mener SV at ikke er bra nok."/>
  </head>
  <body>
    <article>
      <h1>Grillet ministeren om fluorforbud: - Det holder ikke</h1>
      <h2>Klima- og miljøminister Ola Elvestuen (V) sier det er vanskelig å lage et eget fluorforbud for Norge. Det argumentet mener SV at ikke er bra nok.</h2>
      <address><time datetime="2019-11-20T14:59:25+00:00">20 Nov 2019, 14:59</time> by <a rel="author">Bernt Jakob Oksnes</a></address>
      <p>SVs Lars Haltbrekken grillet i onsdag klima- og miljøminister Ola Elvestuen i Stortingets spørretime om helse- og miljøfarene ved fluor i skismøring.</p>
      <p>Haltbrekkens spørsmål kom som følge av Dagbladets artikkelserie Glidens Pris.</p>
      <p>
        <b>- I verste fall kan fluorsmøringen ha bidratt til kreft og dødsfall. I tillegg er dette et alvorlig miljøproblem, sa Halbrekken i Stortingets muntlige spørretime onsdag, ifølge NTB.</b>
      </p>
      <p>Han viste til at <a href="https://www.dagbladet.no/sport/vi-ma-forby-denne-dritten/71835572">SV i Dagbladet i går</a> foreslo å forby bruk av fluorsmøring på alle idrettsarrangement i Norge, også internasjonale, og han ville vite om Elvestuen støtter forslaget.</p>
      <p>- Det jeg er helt enig i, er at vi må forby fluor, men da mange flere stoffer enn det som er i skismøring. Vi har gjennom flere år jobbet aktivt, innenfor det europeiske kjemikalieregelverket, for å drive fram et bredere forbud, svarte Elvestuen.</p>
      <p>Men la til:</p>
      <p>
        <b>- Det er vanskelig og krevende å lage egne, nasjonale forbud.</b>
      </p>
      <p>Han viste videre til at ingenting står i veien for at Skiforbundet eller myndighetene kan ta initiativ til å stoppe bruken av fluor i smøring.</p>
      <p>Etter spørretimen sier Haltbrekken til Dagbladet:</p>
      <p>- Elvestuen svarte han mente det ble vanskelig med nasjonalt forbud. Det er jeg helt uenig i. Det internasjonale skiforbundet (FIS) må forholde seg til ulikt regelverk allerede på andre områder som alkohol, påpeker Haltbrekken.</p>
      <p>
        <b>- Elvestuen skyver ansvaret fra seg og over på Skiforbundet. Det holder ikke når du er minister.</b>
      </p>
    </article>
  </body>
</html>