<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/aklagaren-om-forsvunna-17-aringen-nytt-forhor-av-misstankt-ska-hallas-pa-torsdagen/"/>
    <meta property="og:site_name" content="DN.SE"/>
    <meta property="article:published_time" content="2019-11-20T14:13:17+00:00"/>
    <meta property="og:title" content="Åklagaren om försvunna 17-åringen: Nytt förhör av misstänkt på torsdagen"/>
    <meta property="og:description" content="En stor sökinsats pågår och polisen undersöker flera platser och föremål av intresse för utredningen kring den 17-åring som försvunnit från Uddevalla."/>
  </head>
  <body>
    <article>
      <h1>Åklagaren om försvunna 17-åringen: Nytt förhör av misstänkt på torsdagen</h1>
      <address><time datetime="2019-11-20T14:13:17+00:00">20 Nov 2019, 14:13</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>Det utreds som ett mord, samtidigt säger polisen att de fortfarande hoppas på att hitta den försvunna 17-åriga flickan vid liv.<br/>En stor sökinsats pågår och polisen undersöker flera platser och föremål som kan vara av intresse för utredningen.<br/>En ung man anhölls på tisdagen, skäligen misstänkt för mord.<br/>– Han ska förhöras igen i morgon, säger åklagaren Caroline Fransson.</b>
      </p>
      <p>Sökandet efter den 17-åriga flicka <a href="https://www.dn.se/nyheter/sverige/minst-200-personer-fortsatter-sokandet-efter-17-aringen/">som i mitten av förra veckan försvann</a> från sin bostad i Uddevalla har pågått i flera dygn.</p>
      <p>Vad som först betraktades som ett försvinnande fick i går rubriken misstänkt mord och en ung man anhölls som skäligen misstänkt, den lägre misstankegraden.</p>
      <p><b>Medan polisen säger </b>att de fortfarande hoppas på att hitta flickan vid liv pågår en omfattande mordutredning.</p>
      <p>– Varför det utreds som mord beror på omständigheter som också ligger till grund för mitt beslut att anhålla en person och det gör att jag inte kan gå in på det, utöver att vi har en målsägande som har varit försvunnen ett antal dagar. Och det är med anledning av förundersökningssekretessen, säger Caroline Fransson, vice chefåklagare och den som leder förundersökningen.</p>
      <p>
        <b>Varför riktas misstankarna mot just den här personen?</b>
      </p>
      <p>– Jag kan inte gå in på de omständigheterna.</p>
      <p>Enligt Caroline Fransson arbetar polisen – som det heter – brett. En rad förhör har genomförts med personer som skulle kunna vet någonting om vad som har hänt, flera platser har undersökts och polisen har beslagtagit föremål som kan vara av betydelse för undersökningen.</p>
      <p>– Jag kan inte berätta varför vi är på olika platser och jag kommenterar inte heller var polisen har sin sökinsats. Dels på grund av utredningen, men även av hänsyn till polisens arbete.</p>
      <p><b>Den unge man som sitter </b>anhållen har i inledande förhör nekat till att ha begått något brott. Mer än så vill Caroline Fransson inte säga om vad som framkom i förhöret.</p>
      <p>– Men jag kan berätta att vi avser att hålla ytterligare förhör med den misstänkte under morgondagen, säger hon.</p>
      <p>– I nuläget är han alltjämt anhållen så som skäligen misstänkt. Det där är sådant som alltid kan ändras under utredningens gång.</p>
      <p><b>Caroline Fransson säger</b> till DN att hon har för avsikt att fatta beslut i häktningsfrågan efter det förhör som ska hålla i morgon. Det betyder i klartext att hon kommer att begära mannen häktad, eller fatta beslut om att försätta honom på fri fot.</p>
      <p>– Jag kan också nämna att polisen under dagen har lagt ut på sin Facebooksida och vädjat om ytterligare tips. Det är av stort intresse om människor tror sig ha gjort intressanta iakttagelser.</p>
      <p><a href="https://www.dn.se/gbg">Läs fler nyheter från Västsverige här</a> </p>
    </article>
  </body>
</html>