<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%A7%DB%8C%DA%A9-%D9%BE%D9%85%D9%BE%D8%A6%D9%88-%D8%B4%D9%87%D8%B1%DA%A9%E2%80%8C%D9%87%D8%A7%DB%8C-%DB%8C%D9%87%D9%88%D8%AF%DB%8C%E2%80%8C-%D9%86%D8%B4%DB%8C%D9%86-%DA%A9%D8%B1%D8%A7%D9%86%D9%87-%D8%A8%D8%A7%D8%AE%D8%AA%D8%B1%DB%8C-%D8%AF%DB%8C%DA%AF%D8%B1%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D9%86%DB%8C%D8%B3%D8%AA%D9%86%D8%AF-20191119/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-20T14:35:01+00:00"/>
    <meta property="og:title" content="مایک پمپئو: &quot;شهرک‌های یهودی‌ نشین کرانه باختری رود اردن دیگرغیرقانونی نیستند&quot;"/>
    <meta property="og:description" content="پس از به رسمیت شناختن بیت المقدس به عنوان پایتخت اسرائیل توسط آمریکا در دسامبر سال ۲۰۱۷، مایک پمپئو، وزیر امور خارجه این کشور در یک کنفرانس خبری اعلام کرد که ایالات متحده دیگر شهرک‌های یهودی‌ نشین در کرانه باختری رود اردن را غیرقانونی نمی‌داند."/>
  </head>
  <body>
    <article>
      <h1>مایک پمپئو: "شهرک‌های یهودی‌ نشین کرانه باختری رود اردن دیگرغیرقانونی نیستند"</h1>
      <address>
        <time datetime="2019-11-20T14:35:01+00:00">20 Nov 2019, 14:35</time>
      </address>
      <p>
        <b>پس از به رسمیت شناختن بیت المقدس به عنوان پایتخت اسرائیل توسط آمریکا در دسامبر سال ۲۰۱۷، مایک پمپئو، وزیر امور خارجه این کشور در یک کنفرانس خبری اعلام کرد که ایالات متحده دیگر شهرک‌های یهودی‌ نشین در کرانه باختری رود اردن را غیرقانونی نمی‌داند.</b>
      </p>
      <p>دولت دونالد ترامپ بار دیگر اجماع بین‌المللی در مورد اختلاف میان اسرائیل و فلسطین را نادیده گرفت و در پایان روز دوشنبه اعلام کرد که این کشور دیگر شهرک‌سازی در کرانه باختری را نقض قوانین بین‌المللی نمی‌داند.</p>
      <p>مایک پمپئو رئیس دیپلماسی ایالات متحده گفت: «پس از بررسی دقیق همه استدلال‌ها و جوانب حقوقی، دولت ما به این نتیجه رسیده است که شهرک‌سازی در کرانه باختری رود اردن، مغایر با قوانین بین‌المللی نیست».</p>
      <p>تصمیم جدید دونالد ترامپ، مبنی بر غیرقانونی نپنداشتن شهرک‌سازی در کرانه باختری مغایر چهار دهه سیاست آمریکا در این زمینه است. این تصمیم مورد استقبال بنیامین نتانیاهو، نخست وزیر اسرائیل قرار گرفت.</p>
      <p>بنیامین نتانیاهو امروز صبح در این رابطه گفت: «تصمیم دولت آمریکا یک حقیقت تاریخی را منعکس می‌کند».</p>
      <p>علاوه بر واکنش مثبت دولت اسرائیل، تصمیم جدید کاخ سفید واکنش‌های منفی زیادی را نیز در پی داشته است.</p>
      <p>مقامات فلسطینی تصمیم جدید ایالات متحده را محکوم کرده و گفته‌اند که «تصمیم آمریکا کاملا بر خلاف قوانین بین‌المللی است». نبیل ابوردینه ، سخنگوی تشکیلات خود گردان فلسطینی دیروز در بیانیه‌ای اعلام کرد: « واشنگتن صلاحیت لغو مقررات بین‌المللی و قانونی ساختن شهرک‌سازی در کرانه باختری رود اردن را ندارد».</p>
      <p>اتحادیه اروپا نیز کمی پس از اعلام تصمیم جدید کاخ سفید، سیاست اسرائیل در زمینه شهرک‌سازی در سرزمین‌های اشغالی فلسطینیان را محکوم کرد. فدریکا موگرینی، رئیس سیاست خارجه اتحادیه اروپا گفت: « سیاست‌های این اتحادیه در زمینه شهرک‌سازی در سرزمین‌های اشغالی فلسطین روشن است و تغییر نخواهد کرد. وی تأکید کرد که بر اساس قوانین بین‌الملل، شهرک‌سازی در این مناطق غیرقانونی است و به راه حل ایجاد دو کشور مستقل اسرائیلی و فلسطینی و همچنین صلح پایدار آسیب می‌رساند».</p>
      <p>مولود چاووش‌اوغلو، وزیر امور خارجه ترکیه، امروز اعلام کرد که هیچ کشوری فراتر از قوانین بین‌المللی نیست. وی همچنین تأکید کرد که تصمیم جدید دونالد ترامپ در باره شهرک‌سازی در کرانه باختری روز اردن، از منظر حقوق بین‌الملل هیچگونه اعتباری ندارد.</p>
      <p>رئیس جمهوری ایالات متحده در زمینه بلندی‌های جولان نیز پیش از این اعلام کرده بود: «پس از ۵۲ سال، وقت آن رسیده که آمریکا حاکمیت اسرائیل بر بلندی‌های جولان را کاملا به رسمیت بشناسد. این برای امنیت اسرائیل و ثبات منطقه اهمیت استراتژیک دارد.» توئیت دونالد ترامپ در ماه مارس گذشته نیز واکنش‌های زیادی در پی داشت.</p>
    </article>
  </body>
</html>