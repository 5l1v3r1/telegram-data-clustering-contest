<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/kvieciame-priimti-sveikatiados-issuki/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-20T14:49:00+00:00"/>
    <meta property="og:title" content="Kviečiame priimti „Sveikatiados“ iššūkį"/>
    <meta property="og:description" content="Jonavos „Neries“ pagrindinė mokykla – tai sveikatą stiprinanti mokykla. Nepailstanti mokytojų komanda nuolat kviečia mokyklos bendruomenę įsijungti į įvairias sveikatą stiprinančias veiklas. Šiemet mokykla ir respublikinio projekto „Sveikatiad"/>
  </head>
  <body>
    <article>
      <h1>Kviečiame priimti „Sveikatiados“ iššūkį</h1>
      <address>
        <time datetime="2019-11-20T14:49:00+00:00">20 Nov 2019, 14:49</time>
      </address>
      <p>
        <i>Jonavos „Neries“ pagrindinė mokykla – tai sveikatą stiprinanti mokykla. Nepailstanti mokytojų komanda nuolat kviečia mokyklos bendruomenę įsijungti į įvairias sveikatą stiprinančias veiklas. Šiemet mokykla ir respublikinio projekto „Sveikatiada“ dalyvė. Šį mėnesį projekto iššūkis „400g daržovių ir vaisių kasdien“. Lapkritį minima Europos sveikos mitybos diena, todėl lapkričio 19 d. mokyklos  penktokai buvo pakviesti priimti šį iššūkį.</i>
      </p>
      <p>Pasaulinė sveikatos organizacija kasdien rekomenduoja suvalgyti bent po 400g įvairių vaisių ir daržovių (be bulvių). Nors visi žinome, kad daržovės ir vaisiai yra nepamainomas vitaminų ir mineralinių medžiagų šaltinis, juose gausu nuo įvairių ligų saugančių skaidulinių medžiagų bei antioksidantų,  daugelio Europos šalių, taip pat ir Lietuvos gyventojai daržovių ir vaisių suvartoja gerokai mažiau.</p>
      <blockquote>Kviečiame visus priimti sveikatiados iššūkį. </blockquote>
      <p>Mokyklos salėje penktokai rinko populiariausias, kasdien namuose vartojamas daržoves ir vaisius, galėjo vizualiai įvertinti daug ar mažai 400g vaisių ir 400g daržovių. Akį traukė spalvingi vaisių ir daržovių vėrinukai. Ant jų puikavosi agurkai, pomidorai, morkos, vynuogės ir  apelsinai. Taip pat popietės organizatoriai kvietė skanauti obuolių ir kriaušių. Kuo įvairesnes daržoves ir vaisius valgysime, tuo geriau bus patenkinami mūsų organizmo poreikiai. Juk maisto įvairovė yra raktas į sveiką mitybą. Vaikai mielai valgė vaisius ir daržoves, dalinosi savo pastebėjimais apie mėgstamiausius ir ne taip pamėgtus vaisius ir daržoves.  Daug smalsuolių ir ragautojų sulaukė aklasis „Moliūgo“ iššūkis, kur paragavus reikėjo atspėti retesnius vaisius ir daržoves. Nors nedaug mylėtojų sulaukė juodasis ridikas ir kaliaropė, o egzotiškasis anonos vaisius kai kuriems pasirodė per daug saldus, paragauti buvo verta. Pasibaigus pamokai penktokai smagiai dalijosi įspūdžiais ir džiaugėsi, kad daugiau sužinojo apie  vaisių ir daržovių svarbą sveikatai,  susipažino su retesnėmis daržovėmis,  žadėjo kasdien valgyti kuo įvairesnių  vaisių ir daržovių. Tikime, kad nuo šiol parduotuvėje jie atkreips dėmesį ir  į kitas, ant mūsų stalo ne tokias dažnas daržoves ir vaisius ir norės jų paragauti.</p>
      <p>Kviečiame visus priimti sveikatiados iššūkį. Žaiskime su daržovių ir vaisių spalvomis: kiekvieną kartą rinkimės vis kitokios spalvos – žalių, geltonų, oranžinių, raudonų – vaisių ir daržovių. Bus nenuobodu, o organizmas gaus skirtingų naudingų medžiagų.</p>
      <p>
        <i>Jonavos „Neries“ pagrindinės mokyklos mokytoja Daiva Balandienė</i>
      </p>
      <h3>Nuotraukų galerija</h3>
      <slideshow>
        <figure>
          <img src="https://www.jonavoszinios.lt/file/2019/11/20/20191119_085613_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
        <figure>
          <img src="https://www.jonavoszinios.lt/file/2019/11/20/IMG_20191119_084044_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
        <figure>
          <img src="https://www.jonavoszinios.lt/file/2019/11/20/IMG_20191119_090116_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
        <figure>
          <img src="https://www.jonavoszinios.lt/file/2019/11/20/IMG_20191119_091007_0_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
        <figure>
          <img src="https://www.jonavoszinios.lt/file/2019/11/20/IMG_20191119_091453_2_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
        <figure>
          <img src="https://www.jonavoszinios.lt/file/2019/11/20/IMG_20191119_092132_8_2.jpg"/>
          <figcaption>Kviečiame priimti „Sveikatiados“ iššūkį</figcaption>
        </figure>
      </slideshow>
    </article>
  </body>
</html>