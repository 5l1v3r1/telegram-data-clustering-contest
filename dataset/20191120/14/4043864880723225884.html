<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232546/"/>
    <meta property="og:site_name" content="Українська правда"/>
    <meta property="article:published_time" content="2019-11-20T14:49:43+00:00"/>
    <meta property="og:title" content="Посол США в ЄС на слуханнях про імпічмент: Тиск на Україну чинився за вказівкою Трампа"/>
    <meta property="og:description" content="Посол США в Європейському Союзі Гордон Сондленд заявив про пряму вказівку президента Дональда Трампа працювати з його адвокатом Руді Джуліані, щоб змусити українське керівництво почати справу проти Джо Байдена."/>
  </head>
  <body>
    <article>
      <h1>Посол США в ЄС на слуханнях про імпічмент: Тиск на Україну чинився за вказівкою Трампа</h1>
      <address>
        <time datetime="2019-11-20T14:49:43+00:00">20 Nov 2019, 14:49</time>
      </address>
      <p>Посол США в Європейському Союзі Гордон Сондленд заявив про пряму вказівку президента Дональда Трампа працювати з його адвокатом Руді Джуліані, щоб змусити українське керівництво почати справу проти Джо Байдена.</p>
      <p>Як повідомляє "<a href="https://www.eurointegration.com.ua/news/2019/11/20/7103289/">Європейська правда</a>", про це Сондленд сказав під час відкритого слухання в Палаті представників в рамках розгляду справи про імпічмент.</p>
      <p>"Я знаю, що члени цього комітету часто формували ці складні ситуації у вигляді простого питання: чи існувало "quid pro quo?" (послуга за послугу, - ред.). Як я вже свідчив раніше, що стосується телефонного дзвінка Білого дому та засідання Білого дому, відповідь - так", - сказав Сондленд.</p>
      <p>Дипломати називали Сондланда разом з іншими посадовими особами частиною тіньової зовнішньополітичної операції із тиску на Україну щодо розслідування проти Джо Байдена та його сина Хантера.</p>
      <p>Сьогодні він підтвердив, що разом із міністром з питань енергетики Ріком Перрі та колишнім спецпредставником по Україні Куртом Волкером працював з Руді Джуліані з питань України "за прямою вказівкою президента США".</p>
      <p>"Секретар Перрі, посол Волкер і я працювали з паном Руді Джуліані з питань України за прямою вказівкою президента США. Ми не хотіли працювати з паном Джуліані. Усі ми розуміли, що якщо ми відмовимося працювати з паном Джуліані, ми втратимо важливу можливість зміцнити відносини між США та Україною. Тому ми виконували розпорядження президента", - сказав він.</p>
      <p>Посол підкреслив, що на той момент він не знав про плани Джуліані щодо України, а якби знав, то відмовився би він співпраці з ним.</p>
      <p>Він також заявив, що був категорично проти затримки виділення України військової допомоги і не отримав від Білого дому пояснень, чому це було зроблено.</p>
      <p>"Ми працювали з Джуліані за вказівкою Трампа, ми не хотіли жодних передумов для виділення допомоги Україні", - сказав Сондленд.</p>
      <p>Нагадаємо, цього тижня у Конгресі США розпочалась друга серія відкритих допитів свідків у рамках процедури імпічменту президента Трампа.</p>
      <p>У вівторок свої свідчення <b><a href="https://www.eurointegration.com.ua/news/2019/11/19/7103235/">дали співробітники Білого дому</a></b>: Александер Віндман, що працює у Радбезі, та Дженніфер Вільямс, помічниця віцепрезидента Майка Пенса.</p>
      <p>
        <b>Детальніше читайте у статті – <a href="https://www.eurointegration.com.ua/articles/2019/11/19/7103244/">"Американець на чолі ЗСУ та "догідливий" Зеленський: що показали нові слухання у Конгресі США"</a></b>
      </p>
      <related>
        <a href="https://www.pravda.com.ua/news/2019/11/20/7232526/"/>
        <a href="https://www.eurointegration.com.ua/news/2019/11/20/7103257/"/>
        <a href="https://www.eurointegration.com.ua/news/2019/11/20/7103255/"/>
      </related>
    </article>
  </body>
</html>