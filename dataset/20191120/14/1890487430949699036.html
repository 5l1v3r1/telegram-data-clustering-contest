<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520694-statistika-umrti-cechu-tyto-nemoci-nas-zabijeji-nejcasteji-prehled/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T14:14:46+00:00"/>
    <meta property="og:title" content="Statistika úmrtí Čechů: Tyto nemoci nás zabíjejí nejčastěji. PŘEHLED"/>
    <meta property="og:description" content="Úmrtnost v Česku za posledních deset let klesla o sedminu, lidé umírají v pozdějším věku. Nejčastěji přitom Češi umírají na onemocnění srdce. Vyplývá to z nově zveřejněných dat Českého statistického úřadu (ČSÚ)."/>
  </head>
  <body>
    <article>
      <h1>Statistika úmrtí Čechů: Tyto nemoci nás zabíjejí nejčastěji. PŘEHLED</h1>
      <address><time datetime="2019-11-20T14:14:46+00:00">20 Nov 2019, 14:14</time> by <a rel="author">TNBiz</a></address>
      <p>
        <b>Úmrtnost v Česku za posledních deset let klesla o sedminu, lidé umírají v pozdějším věku. Nejčastěji přitom Češi umírají na onemocnění srdce. Vyplývá to z nově zveřejněných dat Českého statistického úřadu (ČSÚ).</b>
      </p>
      <p>Onemocnění srdce v minulém roce podlehlo 32 procent zemřelých. Z těch pak nejvíce zemřelo na chronickou ischemickou poruchu srdeční, následuje infarkt a selhání srdce.</p>
      <p>V těsném závěsu jsou pak zhoubné nádory, na ty skonalo 25 procent Čechů. "Mezi nádorovými onemocněními je u mužů a žen nejvyšší úmrtnost na nádor průdušky a plíce, přičemž v případě mužů dochází u tohoto nádoru k poklesu úmrtnosti. U obou pohlaví také mírně klesá úmrtnost na zhoubný novotvar tlustého střeva a konečníku,“ uvedla vedoucí oddělení demografické statistiky ČSÚ Terezie Štyglerová. Na třetím místě jsou cévní nemoci mozku se sedmiprocentním podílem.</p>
      <p> </p>
      <figure>
        <img src="https://img1.kurzy.cz/zpravy/obrazky/94/520694-statistika-umrti-cechu-tyto-nemoci-nas-zabijeji-nejcasteji-prehled/umrti_2018_w404h662.jpg"/>
      </figure>
      <p>Asi sedminový pokles úmrtnosti za posledních deset let nastal hlavně kvůli poklesu úmrtí u nemocí srdce, zhoubných novotvarů a cévních onemocnění mozku. „V případě úmrtí na cévní nemoci mozku došlo mezi roky 2009 až 2018 k relativně velkému poklesu, kdy se jejich počet snížil o celou jednu polovinu,“ upozornil předseda ČSÚ Marek Rojíček.</p>
      <p>Příčiny smrti se ale v České republice liší u žen a u mužů. Ačkoliv první tři místa jsou shodná, na čtvrté příčce muži nejčastěji umírají vlivem nehod, ženy na Alzheimerovu nemoc a jiné demence.</p>
      <figure>
        <img src="https://img.kurzy.cz/zpravy/obrazky/94/520694-statistika-umrti-cechu-tyto-nemoci-nas-zabijeji-nejcasteji-prehled/umrti_2018_rodinnystav.jpg"/>
      </figure>
      <p>Rozdíl najdeme i podle věku a rodinného stavu. Nejvíce umírají svobodní. Z hlediska sezónnosti pak nejvíce Čechů zemře v zimě. V létě naopak narůstá počet obětí dopravních nehod, a to především od června do září.</p>
      <figure>
        <img src="https://img2.kurzy.cz/zpravy/obrazky/94/520694-statistika-umrti-cechu-tyto-nemoci-nas-zabijeji-nejcasteji-prehled/umrti_2018_nehody.jpg"/>
      </figure>
      <p>Celkem v minulém roce zemřelo 112 920 lidí. Tři hlavní příčiny smrti zůstávají stejné už od roku 2009. <br/> </p>
      <related>
        <h4>Příbuzné stránky</h4>
        <a href="https://www.kurzy.cz/tema/4322773.html"/>
        <a href="https://www.kurzy.cz/tema/4549313.html"/>
        <a href="https://www.kurzy.cz/zpravy/475934-tyto-nemoci-cechy-trapi-nejvic-marodila-tretina-zamestnancu/"/>
        <a href="https://www.kurzy.cz/tema/4908061.html"/>
        <a href="https://www.kurzy.cz/tema/detail/zahadna-nemoc-zabiji-vietnamce-930385.html"/>
        <a href="https://www.kurzy.cz/tema/detail/za-zahadna-umrti-kambodzskych-deti-muze-nemoc-rukou-nohou-a-1011050.html"/>
        <a href="https://www.kurzy.cz/zpravy/395421-tyto-potraviny-mohou-zabijet-nasli-tam-i-jed-atropin-nemate-je/"/>
        <a href="https://www.kurzy.cz/tema/4150447.html"/>
        <a href="https://www.kurzy.cz/zpravy/409177-akcie-nemohou-vyse-toto-je-sest-argumentu-proti-dalsimu-rustu/"/>
        <a href="https://video.kurzy.cz/y/8OSvbfPMdDI"/>
        <a href="https://www.kurzy.cz/tema/detail/komari-prenasi-mnozstvi-nemoci-tyto-muzete-chytit-i-v-cesku-3137462.html"/>
        <a href="https://www.kurzy.cz/zpravy/396430-nemohli-se-dockat-sezony-tyto-hrady-a-zamky-oteviraji-uz-nyni/"/>
      </related>
    </article>
  </body>
</html>