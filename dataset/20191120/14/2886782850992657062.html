<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/hazudott-a-kormany-a-magyar-helsinki-bizottsagrol-a-kuria-itelete-szerint"/>
    <meta property="og:site_name" content="euronews"/>
    <meta property="article:published_time" content="2019-11-20T14:21:17+00:00"/>
    <meta property="og:title" content="Hazudott a kormány a Magyar Helsinki Bizottságról a Kúria ítélete szerint"/>
    <meta property="og:description" content="Nyilvánosan bocsánatot kell kérniük a civil szervezettől egy nemzeti konzultációs kérdés miatt."/>
  </head>
  <body>
    <article>
      <h1>Hazudott a kormány a Magyar Helsinki Bizottságról a Kúria ítélete szerint</h1>
      <address><time datetime="2019-11-20T14:21:17+00:00">20 Nov 2019, 14:21</time> by <a rel="author">Pálfi Rita</a></address>
      <p>
        <b>A kormány 2017-es nemzeti konzultációja valótlan és jó hírnevét sértő állításokat fogalmazott meg a Magyar Helsinki Bizottságról: mindenben fenntartotta a Kúria a Fővárosi Ítélőtábla korábbi jogerős ítéletét – <a href="https://www.helsinki.hu/a-kurian-is-veszitett-a-kormany-a-magyar-helsinki-bizottsaggal-szemben/#">számolt be a civil szervezet a honlapján.</a></b>
      </p>
      <p>A Miniszterelnöki Kabinetirodának 2 millió forintos sérelemdíjat kell fizetnie, valamint nyilvános bocsánatkérésre kötelezték, melyet a magyar hírügynökségnek (MTI) és a kormány oldalának (kormany.hu) is közölnie kell, utóbbi nyitóoldalán 30 napon át kell szerepelnie.</p>
      <p>A Helsinki Bizottság szerint ez arányos elégtétel a „8 millió választópolgárhoz eljuttatott hazugsággal”.</p>
      <p>Kicsit több mint két évvel ezelőtt indított a civil szervezet személyiségi jogi pert a nemzeti konzultációért felelős Miniszterelnöki Kabinetiroda ellen, mert a minden háztartásba eljuttatott kérdőívben szereplő állítások „megsértették az egyesület jó hírnévhez fűződő jogát. Az úgynevezett „Soros-tervről” szóló konzultáció 5. pontjában többek közt azt írták, hogy „a Helsinki Bizottság a törvénytelenségeket elkövető bevándorlókat védi, és ezzel pártolja a törvénytelenséget”.</p>
      <p>
        <a href="https://hu.euronews.com/2017/11/20/soros-gyorgy-a-kormany-szandekosan-felrevezeti-a-magyarokat">
          <b>EZT OLVASTA? Soros pontról-pontra cáfolta a "tervéről" szóló konzultációt</b>
        </a>
      </p>
      <p>Az ítélet szerint a kérdés magyarázataként szereplő szövegben a Magyar Helsinki Bizottságra vonatkozó kitételek nem a „<i>kormány véleményének”, hanem tényállításnak minősülnek, amelyek a valós tevékenységétől eltérő, hamis színben tüntetik fel a civil szervezetet.</i></p>
      <p>A másodfokú bíróság a nemzeti konzultációs kérdőívet egyfajta sajátos politikai marketing-eszközként értékelte. Megállapították azt, hogy a Kabinetiroda mint kormányzati szerv „<b>nem igényelhet alapjogi védelmet a vélemény-nyilvánítás szabadságára hivatkozva, mert ez a védelem a polgárokat illeti meg az állammal szemben, nem a kormányt a polgárokkal szemben".</b></p>
      <p>A Fővárosi Ítélőtábla tavaly februárban, majd májusban hozott ítéletét megtámadta a kormány, most zárult le a felülvizsgálati eljárás a Kúrián. A mai döntéssel a per végleg eldőlt a Magyar Helsinki Bizottság javára.</p>
      <p>
        <a href="https://hu.euronews.com/2019/01/23/a-finkelstein-formula">
          <b>EZT OLVASTA? Az igazi Soros-terv? - a Finkelstein-formula című svájci cikk teljes magyar fordítása az Euronews-on</b>
        </a>
      </p>
      <p>A Kúria szerint a nemzeti konzultációs kérdőív a Helsinki Bizottság tevékenységét „elrettentő példaként” mutatta be, amellyel az embereknek szemben állást kellene foglalniuk. Emellett megerősítette azt, hogy <b>a nemzeti konzultációs kérdőív nem sajtótermék volt, hanem egy állami jellegű megnyilvánulás.</b></p>
      <blockquote>„Természetesen elégedettek vagyunk az ítélettel. Mindenkinek jobb lett volna, persze, ha a kormány nem hazudozik rólunk. Állampolgárként annak különösen örülünk, hogy a bíróság nem nagyon magas sérelemdíjat állapított meg, amit végeredményben az adófizetők állnának, hanem elfogadta a mi kérésünket, és olyan kompenzációt alkalmazott, ami a kormánynak fáj igazán, nem pedig az ország polgárainak.<cite>Győző Gábor <br/>a Magyar Helsinki Bizottság ügyvédje</cite></blockquote>
      <p>Közleménnyel válaszolt a Kormányzati Tájékoztatási Központ. Nincs benne bocsánatkérés. Azt írták, hogy a minisztérium tudomásul veszi a Kúria döntését.</p>
      <p>Majd hozzátették, hogy "a Helsinki Bizottság hiába tagadja és csűri-csavarja, akkor is tény, hogy egy Soros által pénzelt bevándorláspárti szervezet".</p>
    </article>
  </body>
</html>