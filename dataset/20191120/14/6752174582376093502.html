<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-atlagosan-harminc-szazalekkal-no-a-bolcsodei-szakdolgozok-bere-2021-re/"/>
    <meta property="og:site_name" content="lokál"/>
    <meta property="article:published_time" content="2019-11-20T14:59:59+00:00"/>
    <meta property="og:title" content="Átlagosan harminc százalékkal nő a bölcsődei szakdolgozók bére 2021-re"/>
    <meta property="og:description" content="Átlagosan harminc százalékkal nő minden bölcsődei szakdolgozó bére 2021-re - közölte az Emberi Erőforrások Minisztériumának család- és ifjúságügyért felelős államtitkára szerdán Budapesten, sajtótájékoztatón."/>
  </head>
  <body>
    <article>
      <h1>Átlagosan harminc százalékkal nő a bölcsődei szakdolgozók bére 2021-re</h1>
      <address><time datetime="2019-11-20T14:59:59+00:00">20 Nov 2019, 14:59</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/D_NOE20190211012-1280x852.jpg"/>
      </figure>
      <p>
        <b>Átlagosan harminc százalékkal nő minden bölcsődei szakdolgozó bére 2021-re – közölte az Emberi Erőforrások Minisztériumának család- és ifjúságügyért felelős államtitkára szerdán Budapesten, sajtótájékoztatón.</b>
      </p>
      <p>Novák Katalin azt mondta, hogy az emelés két lépésben történik, amelynek során végzettségtől és munkatapasztalattól függően 2020-ra minimum bruttó 18 ezer, maximum bruttó 73 ezer, 2021-re pedig legalább bruttó 24 ezer, legfeljebb bruttó 161 ezer forinttal nő majd a bölcsődei dolgozók fizetése.</p>
      <p>Az emelés részeként a bölcsődei pótlékot kiterjesztik a bölcsődei dajkákra és a pedagógus-munkakörben foglalkoztatott felsőfokú végzettségű kisgyermeknevelőkre és szaktanácsadókra is, valamint jelentősen megemelik annak összegét – tudatta.</p>
      <p>Hozzátette: a bölcsődei dolgozók kérésére a bölcsődei pótlék a jövőben beszámít a jubileumi jutalom alapjául szolgáló illetmény összegébe.</p>
      <p>Az államtitkár tájékoztatása szerint továbbá a jelenlegi gyógypedagógiai pótlék helyett differenciált gyógypedagógiai pótlék jár majd azoknak a kisgyermeknevelőknek, akiknek a csoportjába sajátos nevelési igényű gyermek jár. A pótlék összege a jelenlegihez képest négyszeresére, de akár nyolcszorosára is emelkedhet, függően attól, hogy egy, vagy kettő, vagy három gyermeket nevel, gondoz a kisgyermeknevelő.</p>
      <p>Kiemelte, hogy az anyagi elismerésnek köszönhetően a legtöbb fizetési kategóriában 2010-hez képest háromszorosára nő a bölcsődei dolgozók bére.</p>
      <p>Novák Katalin emlékeztetett, hogy 2016-ban a bölcsődei felsőfokú végzettségű kisgyermeknevelőkre is kiterjesztették a pedagógus-előmeneteli rendszert, 2017-ben pedig a középfokú végzettségűek esetében a speciális bölcsődei pótlék felváltotta a szociáliságazati-pótlékot. A mostani béremelés célja, hogy javítsák a bölcsődei dolgozók anyagi és erkölcsi megbecsültségét – mondta.</p>
      <p>Az államtitkár hangsúlyozta: a kormány célja, hogy minden élethelyzetben segítse azokat, akik gyermekvállalás előtt állnak, vagy gyermeket nevelnek. Ennek részeként tíz év alatt mintegy kétszeresére, körülbelül 51 ezerre nőtt a bölcsődei férőhelyek száma, 2022-re pedig hetvenezerre növelik, annak érdekében, hogy minden kisgyermekes szülő számára helyben elérhetővé váljon bölcsődei ellátást – tette hozzá.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-gyermekek-vedelme-mindennel-fontosabb/">A gyermekek védelme mindennél fontosabb</a>
        </li>
        <li>
          <a href="https://www.lokal.hu/2019-11-ekkorra-keszulhet-el-a-gyermekvedelmi-strategia/">Ekkorra készülhet el a kormány gyermekvédelmi stratégiája</a>
        </li>
        <li>
          <a href="https://www.lokal.hu/2019-11-minden-varakozast-felulmul-a-csaladvedelmi-akcioterv-iranti-erdeklodes/">Minden várakozást felülmúl a családvédelmi akcióterv iránti érdeklődés</a>
        </li>
        <li>
          <a href="https://www.lokal.hu/2019-11-orban-balazs-a-kormany-mar-dolgozik-a-masodik-csaladvedelmi-akcioterv-elokeszitesen/">Orbán Balázs: A kormány már dolgozik a második családvédelmi akcióterv előkészítésén</a>
        </li>
        <li>
          <a href="https://www.lokal.hu/2019-11-folytatodik-a-csaladvedelmi-akcioterv/">Folytatódik a családvédelmi akcióterv</a>
        </li>
      </ul>
    </article>
  </body>
</html>