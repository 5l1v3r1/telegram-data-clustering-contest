<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/dislerini-fircalamayanlar-alzheimer-olabilir"/>
    <meta property="og:site_name" content="CNN Türk"/>
    <meta property="article:published_time" content="2019-11-20T14:43:08+00:00"/>
    <meta property="og:title" content="Dişlerini fırçalamayanlar alzheimer olabilir"/>
    <meta property="og:description" content="Ağız ve diş sağlığını korumak için yapılması..."/>
  </head>
  <body>
    <article>
      <h1>Dişlerini fırçalamayanlar alzheimer olabilir</h1>
      <h2>Ağız ve diş sağlığını korumak için yapılması gereken en önemli şey diş fırçalamak. Üstelik diş fırçalayarak sadece ağız sağlığı değil vücut ve beyin sağlığı da korunabiliyor. Diş fırçalamayanlar kışın daha sık hasta oluyor ve Alzheimer gibi hastalıklara yakalanma risklerini artırabiliyor.</h2>
      <address>
        <time datetime="2019-11-20T14:43:08+00:00">20 Nov 2019, 14:43</time>
      </address>
      <p>Diş Hekimi Aslı Tapan, diş fırçalamayanları bekleyen tehlikeler hakkında bilgi verdi.</p>
      <p>
        <b>• Diş hekimine gitmelisiniz</b>
      </p>
      <p>Hastalıklı dişler, ağız sağlığını etkilediği gibi insan vücudunun da hastalanmasına neden olabilir. Sigara kullanımı, yanlış beslenme, ağız ve diş sağlığı bakımını yapmamak, diş hekimine gitmemek vücutta pek çok hastalığa neden olabilmektedir.</p>
      <p>
        <b>• Diş fırçalamak hastalıklara karşı korur</b>
      </p>
      <p>Ağız ve diş sağlığını korumanın en etkili ve <a href="https://www.cnnturk.com/haberleri/altin">altın</a> yolu düzenli olarak diş fırçalamaktır. Diş fırçalamak alışkanlık haline getirilmelidir. Günde iki kez dişler fırçalanmazsa ağızdaki yiyecek-içecek artıkları dişlerin üzerinde tutunur ve plak halini alır. Bu plaklar 24 saat sonunda fırçayla temizlenmeyecek hale gelir. Plak oluşumuyla birlikte pek çok mikroorganizma dişlerin üzerinde oluşur ve bunlar dişlere büyük hasar verir. Bunun da koroner kalp hastalıklarından, böbrek hastalıklarına, vücutta iltihaplanmalara sebep olabileceği unutulmamalıdır.</p>
      <p>
        <b>• Diş fırçalamamak bağışıklık sistemini olumsuz etkileyebilir</b>
      </p>
      <p>Dişlerde oluşan mikroorganizmalar özellikle kış aylarında bağışıklık sistemini de etkilemektedir. Bu da soğuk algınlığı, grip gibi hastalıklara neden olabilmektedir. Hasta olmamak için düzenli olarak dişleri fırçalamak gerekmektedir.</p>
      <p>
        <b>• Dişini fırçalamayan bunuyor</b>
      </p>
      <p>Science Advances dergisinde yayımlanan araştırma, diş fırçalamamak sonucunda olulan kronik diş eti iltihabına yol açan Porphyromonas gingivalis adlı bakterinin <a href="https://www.cnnturk.com/haberleri/alzheimer">Alzheimer</a> hastalarının beyninde de görüldüğünü ortaya koymuştur. Ayrıca <a href="https://www.cnnturk.com/haberleri/abd">ABD</a>’de 18 sene boyunca yapılan başka bir araştırmaya göre de dişlerini düzenli fırçalayan yetişkinlerin ilerleyen yaşlarda Alzheimer ve demansa yakalanma oranlarının düştüğü belirtilmiştir. 5 bin 468 kişi üzerinde yapılan çalışmada günde 1 kere düzenli olarak dişlerini fırçalayanların bunama risklerini yüzde 65 oranında azalttığı tespit edilmiştir. Ayrıca ağız sağlığına önem veren kadınların erkeklere oranla Alzheimer ve demanstan daha çok koruma sağladığı belirlenmiş.</p>
      <p>
        <b>• Diş fırçalanmazsa çürüğe, çürük de organların hastalanmasına neden olur</b>
      </p>
      <p>Dişleri fırçalamamak diş çürükleri ve dolayısıyla diş eti hastalıklarına neden olabilmektedir. Bu da farklı hastalıkları beraberinde getirebilmektedir. Dişteki bir çürük sadece o dişi değil bütün vücudu etkilemektedir. Çürüğe neden olan bakteriler, önce ağızdaki diğer sağlıklı dişlere ardından tüm vücut sistemine bulaşabilir bir yapıdadır. Kalp-damar, mide, karaciğer ve böbrek gibi pek çok sistemik hastalığı tetiklediği gibi bu hastaların iyileşme süreçlerine de olumsuz etkisi olmaktadır.</p>
      <p>
        <b>• Mide duvarı da olumsuz etkileniyor</b>
      </p>
      <p>İyi temizlenmeyen bir ağızda oluşan ve çürüğe sebep olan bakteriler, kan damarları vasıtasıyla kalp hastalıklarına da zemin hazırlamaktadır. Aynı zamanda ağız yoluyla mideye inerek mide duvarında da çeşitli hastalıklara sebep olmaktadır. Diş çürüğü bakterileri böbreklere de taşınarak risk oluşturabilmektedir. Basit bir diş çürüğü çok kısa bir temizleme ve dolgu işlemi ile tedavi edilebilirken önemsenmeyerek sağlığı ciddi oranda tehdit eder hale gelebilmektedir.</p>
      <related>
        <h4>ilgili haberler</h4>
        <a href="https://www.cnnturk.com/saglik/bu-besinler-hafizayi-yeniliyor"/>
        <a href="https://www.cnnturk.com/video/saglik/sinuzit-nedir-sinuzit-belirtileri-ve-tedavi-yontemleri"/>
        <a href="https://www.cnnturk.com/saglik/kilo-aldiran-10-hatali-davranis"/>
      </related>
    </article>
  </body>
</html>