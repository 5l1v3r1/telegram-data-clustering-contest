<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1416779/kokkalis-se-marinaki-o-olympiakos-einai-pio-megalos-apo-mena-kai-sigoyra-apo-sena-pic"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T14:05:00+00:00"/>
    <meta property="og:title" content="Kόκκαλης σε Μαρινάκη: «Ο Ολυμπιακός είναι πιο μεγάλος από μένα και σίγουρα από σένα» (pic)"/>
    <meta property="og:description" content="O Σωκράτης Κόκκαλης έστειλε επιστολή προς τον Βαγγέλη Μαρινάκη. «Παρέλαβα έναν Ολυμπιακό ερείπιο και σου παρέδωσα έναν ΜΕΓΑΛΟ με πρωταθλήματα, κύπελλα, σύγχρονο γήπεδο, ακαδημίες...»"/>
  </head>
  <body>
    <article>
      <h6 class="kicker">«ΜΗΝ ΣΥΝΕΧΙΖΕΙΣ ΝΑ ΜΙΚΡΑΙΝΕΙΣ ΤΟΝ ΟΛΥΜΠΙΑΚΟ»</h6>
      <h1>Kόκκαλης σε Μαρινάκη: «Ο Ολυμπιακός είναι πιο μεγάλος από μένα και σίγουρα από σένα» (pic)</h1>
      <h2>O Σωκράτης Κόκκαλης έστειλε επιστολή προς τον Βαγγέλη Μαρινάκη. «Παρέλαβα έναν Ολυμπιακό ερείπιο και σου παρέδωσα έναν ΜΕΓΑΛΟ με πρωταθλήματα, κύπελλα, σύγχρονο γήπεδο, ακαδημίες...»</h2>
      <address><time datetime="2019-11-20T14:05:00+00:00">20 Nov 2019, 14:05</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η... κόντρα ανάμεσα στον <b>Σωκράτη Κόκκαλη</b> και τον <b>Βαγγέλη Μαρινάκη</b>, που υφίσταται εδώ και πολλούς μήνες φαίνεται πλέον να έχει φουντώσει για τα καλά. Οι δύο πλευρές με εκατέρωθεν δηλώσεις, ανακοινώσεις και δημοσιεύματα δείχνουν πως το... γυαλί όχι μόνο ράγισε, αλλά έσπασε και έγινε χίλια κομμάτια. Με αφορμή,<b><i><u><a href="http://www.gazzetta.gr/football/superleague/article/1416524/olympiakos-i-etaireia-intrakat-zitise-epistrofi-ektasis-toy-proponitikoy-ston-renti-skliri-apantisi"> την επιστολή της ΙΝΤΡΑΚΑΤ προς την ΘΡΥΛΟΣ ΑΕ</a></u></i></b> που είδε το φως της δημοσιότητας την περασμένη Τρίτη, ο πρώην ιδιοκτήτης του <b>Ολυμπιακού</b>, Σωκράτης Κόκκαλης με προσωπική του επιστολή ξιφουλκεί κατά του Βαγγέλη Μαρινάκη όπου μεταξύ άλλων τον καλεί να «μην μικραίνει άλλο τον Ολυμπιακό» επισημαίνοντας ότι χρησιμοποιεί τον σύλλογο. Αν μη τι άλλο πλέον με τεράστιο ενδιαφέρον αναμένεται και η απάντηση από την πλευρά του νυν ιδιοκτήτη της ΠΑΕ.</p>
      <p>
        <b>Η επιστολή του πρώην διοικητικού ηγέτη του Ολυμπιακού:</b>
      </p>
      <p>Κύριε Μαρινάκη, </p>
      <p>ΦΤΑΝΕΙ ΠΙΑ!</p>
      <p>Οι συνεχείς απαράδεκτοι και συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου, και οι βρώμικες μεθοδεύσεις κατά των επιχειρήσεων που συμμετέχω, με αποκορύφωμα το χθεσινό οχετό από τα μέσα που έχεις εξαγοράσει, δεν θα μείνουν πλέον αναπάντητα.</p>
      <p>Παρέλαβα έναν Ολυμπιακό ερείπιο και σου παρέδωσα ένα ΜΕΓΑΛΟ Ολυμπιακό με πρωταθλήματα, κύπελα, σύγχρονο γήπεδο, προπονητικό κέντρο, ακαδημίες, σχολές και γραφεία.</p>
      <p>Για να γίνουν όλα αυτά, που ήταν μια προσπάθεια ιδιαίτερα δύσκολη εκτός από εκατοντάδες εκατομμύρια ευρώ, διέθεσα πολύ χρόνο, έλαβα κρίσιμες πρωτοβουλίες και δύσκολες αποφάσεις γιατί πάνω από όλα είχα το συμφέρον του Ολυμπιακού.</p>
      <p>Από την πρώτη μέχρι την τελευταία στιγμή ήμουν προσωπικά Πρόεδρος και ο μέτοχος του Ολυμπιακού χωρίς να κρύβομαι πίσω από offshore εταιρίες και παρένθετα πρόσωπα.</p>
      <p>Βλέπω ότι εσύ χρησιμοποιείς τον Ολυμπιακό και τα ΜΜΕ που ελέγχεις ως ασπίδα προσωπικής σου προστασίας, εργαλεία προώθησης προσωπικών σου συμφερόντων και πολιτικών φιλοδοξιών.</p>
      <p>Ο Ολυμπιακός ανήκει στο λαό του, είναι πιο μεγάλος από μένα και σίγουρα από σένα.</p>
      <p>Μην συνεχίζεις να τον μικραίνεις.</p>
      <p>Σ. Κόκκαλης</p>
      <figure>
        <img src="http://www.gazzetta.gr/sites/default/files/sitefiles_2019-11/scan.jpeg"/>
      </figure>
    </article>
  </body>
</html>