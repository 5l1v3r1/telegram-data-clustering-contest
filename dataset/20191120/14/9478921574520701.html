<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/politikes-antidraseis-gia-tis-exaggelies-sto-metanasteytiko/"/>
    <meta property="og:site_name" content="ert.gr"/>
    <meta property="article:published_time" content="2019-11-20T14:58:51+00:00"/>
    <meta property="og:title" content="Πολιτικές αντιδράσεις για τις εξαγγελίες στο μεταναστευτικό"/>
    <meta property="og:description" content="Την αντίδραση των κομμάτων της αντιπολίτευσης προκάλεσαν οι ανακοινώσεις της κυβέρνησης για τη διαχείριση του μεταναστευτικού ζητήματος."/>
  </head>
  <body>
    <article>
      <h1>Πολιτικές αντιδράσεις για τις εξαγγελίες στο μεταναστευτικό</h1>
      <address><time datetime="2019-11-20T14:58:51+00:00">20 Nov 2019, 14:58</time> by <a rel="author">Δήμητρα Λαχουρή</a></address>
      <p>Την αντίδραση των κομμάτων της αντιπολίτευσης προκάλεσαν οι ανακοινώσεις της κυβέρνησης για τη διαχείριση του μεταναστευτικού ζητήματος.</p>
      <h3>ΣΥΡΙΖΑ</h3>
      <p>«Οι εξαγγελίες της κυβέρνησης επιβεβαιώνουν το μπάχαλο που δημιούργησε στο προσφυγικό», αναφέρει ο ΣΥΡΙΖΑ ασκώντας κριτική στην κυβέρνηση για τη διαχείριση του θέματος. Σχολιάζοντας τα μέτρα που ανακοινώθηκαν, τονίζει ότι με αυτά «ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <p>Ο ΣΥΡΙΖΑ καλεί την κυβέρνηση «επιτέλους» να προχωρήσει άμεσα στις προσλήψεις χειριστών ασύλου και διερμηνέων, να μεταφέρει άμεσα τις 20.000 από τα νησιά στην ενδοχώρα, σε ξενοδοχεία και λοιπές δομές, ώστε να λειτουργήσουν κανονικά οι υπηρεσίες και να αποσυμφορηθούν τα νησιά. Επίσης την καλεί να πιέσει τη Ε.Ε. ώστε να επιβάλλει στην Τουρκία τις υποχρεώσεις που απορρέουν από την κοινή Δήλωση Ε.Ε. – Τουρκίας και, συγχρόνως, να αποδεχθούν τα κράτη μέλη έναν δίκαιο καταμερισμό του αντικειμενικού βάρους. «Και, επιτέλους, ας σταματήσει τα λόγια και ας προχωρήσει σε πράξεις, σεβόμενη πάντα το διεθνές δίκαιο», καταλήγει.</p>
      <p>Ο ΣΥΡΙΖΑ αναφέρει ότι «με τα μέτρα που ανακοίνωσε σήμερα η κυβέρνηση, ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες».</p>
      <ul>
        <li>
          <a href="https://www.ert.gr/featured/to-schedio-tis-kyvernisis-gia-to-metanasteytiko/">
            <b>Το σχέδιο της κυβέρνησης για το μεταναστευτικό (video)</b>
          </a>
        </li>
      </ul>
      <h3>ΚΚΕ</h3>
      <p>«Τα μέτρα που ανακοίνωσε η κυβέρνηση της ΝΔ για το προσφυγικό ζήτημα ενισχύουν ακόμα περισσότερο τον εγκλωβισμό και την καταστολή των αιτούντων άσυλο, όπως και την ταλαιπωρία του ντόπιου ελληνικού πληθυσμού. Καλλιεργούν και τροφοδοτούν το ρατσισμό και τις ξενοφοβικές αντιδράσεις. Είναι μέτρα επικίνδυνα τόσο για τους πρόσφυγες όσο και για τον ελληνικό λαό, τα οποία μάταια προσπαθούν να διαχειριστούν το αίσχος που δημιουργεί η συμφωνία ΕΕ – Τουρκίας, που υπέγραψε η κυβέρνηση του ΣΥΡΙΖΑ και συνεχίζει αυτή της ΝΔ» αναφέρει ανακοίνωση του ΚΚΕ.</p>
      <p>Ζητά:</p>
      <p>– Να κλείσουν όλα τα hotspots και να μη δημιουργηθεί κανένα νέο κέντρο – φυλακή. Να μεταφέρονται οι αιτούντες άσυλο στην ηπειρωτική Ελλάδα σε δημόσιους, ανοιχτούς και αξιοπρεπείς χώρους φιλοξενίας και στη συνέχεια, με γρήγορες διαδικασίες, στις χώρες προορισμού τους. Να προχωρήσουν άμεσα οι οικογενειακές επανενώσεις σε χώρες της ΕΕ. Να ληφθούν ουσιαστικά μέτρα για τους ασυνόδευτους ανήλικους.<br/>– Να επισπευστούν οι διαδικασίες για τη χορήγηση ασύλου σε όλους όσοι προέρχονται από χώρες πολέμων, χώρες που ζουν κάτω από κατοχή, καθώς και σε θύματα αντιδραστικών καθεστώτων.<br/>– Να εξασφαλιστεί δωρεάν και πλήρης ιατροφαρμακευτική περίθαλψη και πρόσβαση στην εκπαίδευση.<br/>– Να γίνουν προσλήψεις μόνιμου προσωπικού στις αντίστοιχες υπηρεσίες, με την απορρόφηση και του προσωπικού που εργάζεται σε δομές των νησιών» καταλήγει η ανακοίνωση του ΚΚΕ.</p>
      <h3>Ελληνική Λύση</h3>
      <p>Έντονη κριτική στην κυβέρνηση αναφορικά με τα μέτρα που εξήγγειλε σχετικά με την διαχείριση του μεταναστευτικού και προσφυγικού προβλήματος, ασκεί με ανακοίνωσή της η Ελληνική Λύση. «Μέσα σε 10 ημέρες η κυβέρνηση ανέτρεψε τα προηγούμενα μέτρα και ενώ μας έλεγαν ότι όλοι οι λαθροεισβολείς θα πάνε στην ηπειρωτική Ελλάδα, ξαφνικά ανακοινώνουν ότι θα κάνουν κλειστού τύπου hot spots -όπως λένε οι ίδιοι- στα νησιά και πάλι. Αυτό αποδεικνύει, ότι δεν έχουν σχέδιο και πηγαίνουν στα τυφλά. Πηγαίνουν ευθεία στα βράχια», αναφέρει η Ελληνική Λύση.</p>
      <p>«Η μοναδική λύση -αν η Νέα Δημοκρατία μας ακούσει- είναι τα ακατοίκητα νησιά. Ο κ. Μητσοτάκης οφείλει να ακούσει την Ελληνική Λύση και κάποιους εκ των συμβούλων του, που του το πρότειναν.</p>
      <p>Ακατοίκητα νησιά – διακοπή χορήγησης επιδομάτων – κλείσιμο των ΜΚΟ για να τελειώσει αυτή η ιστορία που διαλύει τη χώρα, διαφορετικά η Νέα Δημοκρατία θα είναι σαν να συνεργεί -ως ηθικός αυτουργός- σε ένα έγκλημα, γιατί κάθε εβδομάδα σχεδιάζουν, αλλά ποτέ δε μπορούν να εφαρμόσουν κάτι λογικό!» επισημαίνει η Ελληνική Λύση.</p>
      <p>Πηγή: ΕΡΤ με πληροφορίες ΑΠΕ-ΜΠΕ</p>
    </article>
  </body>
</html>