<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/lifearts/anthony-joseph-o-tzaz-rap-poiitis-apo-to-trinintant-stin-athina/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T14:36:25+00:00"/>
    <meta property="og:title" content="Anthony Joseph: Ο τζαζ-ραπ ποιητής από το Τρίνινταντ στην Αθήνα"/>
    <meta property="og:description" content="O Anthony Joseph είναι μια ξεχωριστή καλλιτεχνική προσωπικότητα που πρωτοπορεί στη σύγχρονη αφροβρετανική μουσική σκηνή."/>
  </head>
  <body>
    <article>
      <h6 class="kicker">Για τέσσερις εμφανίσεις</h6>
      <h1>Anthony Joseph: Ο τζαζ-ραπ ποιητής από το Τρίνινταντ στην Αθήνα</h1>
      <h2>O Anthony Joseph είναι μια ξεχωριστή καλλιτεχνική προσωπικότητα που πρωτοπορεί στη σύγχρονη αφροβρετανική μουσική σκηνή.</h2>
      <address><time datetime="2019-11-20T14:36:25+00:00">20 Nov 2019, 14:36</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μάλλον δεν υπάρχουν πολλοί σύγχρονοι ποιητές που να διδάσκουν δημιουργική γραφή σε πανεπιστήμιο και, παράλληλα, να εμφανίζονται σε πλήθη κόσμου σε διάφορα φεστιβάλ. Ο Anthony Joseph είναι η εξαίρεση ενώ το συγγραφικό του έργο (ποίηση,  λογοτεχνία κ.λπ.) αυγαταίνει παράλληλα με το επιστημονικό και η καλλιτεχνική του υπόσταση γίνεται όλο και πιο σαφής. Για να γίνουμε κι εμείς πιο σαφείς, ο Anthony Joseph είναι μια ξεχωριστή καλλιτεχνική προσωπικότητα που πρωτοπορεί στη σύγχρονη αφροβρετανική μουσική σκηνή. Στην ουσία είναι ένας τζαζ ποιητής που αντλεί από την εδραιωμένη ήδη τζαζ ποίηση και τον σουρεαλισμό σε συνδυασμό με τις μουσικές του ρίζες, που είναι αυτές της Καραϊβικής και ιδιαίτερα του Τρίνινταντ, απ’ όπου και προέρχεται.</p>
      <p>Ο Anthony Joseph είναι ένας διανοητής ράπερ που δεν αυτοεξαντλείται στα τυπικά του χιπ χοπ αλλά επιλέγει ζωντανές μουσικές από το πολιτισμικό του περιβάλλον για να δώσει μια ισχυρή μουσική ταυτότητα που ήδη έχει καταγραφεί σε επτά σημαντικούς δίσκους από το 2007 ως σήμερα που δίνουν μια νέα διάσταση στον συνδυασμό τζαζ φανκ και ποιητικού λόγου.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Ο Anthony Joseph γεννήθηκε στο Τρίνινταντ και η βασική του επίδραση ήταν η μουσική calypso ενώ στην εφηβεία του ανακάλυψε το ταλέντο του στο γράψιμο και γνώρισε τη μουσική reggae. Στην Αγγλία σπούδασε λογοτεχνία και γνώρισε το έργο του Gil Scott-Heron, του πρωτοπόρου αυτού τζαζ ποιητή και ράπερ. Από εκεί, τα πράγματα πήραν τον δρόμο τους και η τέχνη του Anthony Joseph αναδείχθηκε με τέτοιους ρυθμούς που σήμερα να είναι ανάμεσα στους κορυφαίους του σύγχρονου ποιητικού τζαζ-ραπ, με συνεργασίες με εξέχοντες μουσικούς της μοντέρνας σκηνής σόουλ, τζαζ, world κ.λπ.</p>
      <p>Ο ιδιαίτερος αυτός καλλιτέχνης θα πραγματοποιήσει τέσσερις εμφανίσεις στην Αθήνα, στο Hulf Note την Παρασκευή 22/11 και το Σάββατο 23/11 στις 22.30 και την Κυριακή 24/11 και την Δευτέρα 25/11, στις 21.30.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>