<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-tsjc-suspen-el-judici-de-la-mesa-del-parlament-perque-nuet-es-ara-diputat/noticia/2964772/"/>
    <meta property="og:site_name" content="CCMA"/>
    <meta property="article:published_time" content="2019-11-20T14:04:00+00:00"/>
    <meta property="og:title" content="El TSJC suspèn el judici de la mesa del Parlament perquè Nuet és diputat i serà aforat"/>
    <meta property="og:description" content="Es posposa el judici contra els membres de l'anterior mesa del Parlament, que havia de començar la setmana que ve al Tribunal Superior de Justícia de Catalunya. S'havia de fer els dies 28 i 29 de novembre i 3 i 4 de desembre."/>
  </head>
  <body>
    <article>
      <h1>El TSJC suspèn el judici de la mesa del Parlament perquè Nuet és diputat i serà aforat</h1>
      <address><time datetime="2019-11-20T14:04:00+00:00">20 Nov 2019, 14:04</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/5/3/1574261480535.jpg"/>
        <figcaption>Joan Josep Nuet en una imatge d'arxiu al Parlament</figcaption>
      </figure>
      <p><b>Es posposa el judici</b> contra els membres de l'anterior mesa del Parlament, que <a href="https://www.ccma.cat/324/els-6-membres-de-la-mesa-del-parlament-jutjats-per-desobediencia-del-19-al-22-de-novembre/noticia/2950787/"><b>havia de començar la setmana que ve</b></a> al Tribunal Superior de Justícia de Catalunya. S'havia de fer els dies 28 i 29 de novembre i 3 i 4 de desembre.</p>
      <p>El TSJC té dubtes sobre si és competent per jutjar el cas perquè un dels acusats, <b>Joan Josep Nuet, va ser escollit diputat al Congrés</b> i, com a tal, és aforat.</p>
      <p>Ara l'alt tribunal català ha demanat a <b>les parts implicades en el procediment que li donin el seu parer</b> i, després d'aquestes consultes, la sala determinarà què fa: si envia el cas de Nuet al Suprem i jutja la resta de membres o aquest nou aforament arrossega tot el cas a Madrid. La sala del TSJC, liderada pel seu president, Jesús María Barrientos, dona cinc dies a les parts perquè es posicionin.</p>
      <p> </p>
      <figure>
        <img src="https://www.ccma.cat/multimedia/jpg/9/0/1574261490809.jpg"/>
      </figure>
      <p>
        <i>La mesa del Parlament en l'etapa de Carme Forcadell</i>
      </p>
      <p> </p>
      <p>Als membres de <b>la mesa del Parlament del 2017</b> Anna Simó (ERC), Lluís Corominas (PDeCAT), Ramona Barrufet (PDeCAT), Lluís Guinó (PDeCAT), Joan Josep Nuet (llavors a CSQP i ara a ERC) <b>i a l'exdiputada de la CUP Mireia Boya</b> <b>se'ls acusa d'un delicte de desobediència</b> per haver tramitat iniciatives legals que desplegaven el full de ruta unilateral cap a la independència. Els jutgen arran d'aprovar-se la llei del referèndum i la de transitorietat política l'octubre del 2017.</p>
      <p>La Fiscalia demana penes de<b> fins a un any i vuit mesos d'inhabilitació</b> per un delicte de desobediència greu.</p>
      <p>A les eleccions generals de l'abril, Nuet va ser elegit diputat d'ERC al Congrés. El TSJC va posar data al judici quan Nuet va perdre la seva condició perquè es van dissoldre les Corts per la nova convocatòria electoral del 10 de novembre. <b>Va tornar a ser elegit i, per tant, torna a ser aforat.</b></p>
      <p>La causa contra els membres de la mesa -iniciada arran de diverses querelles de la Fiscalia- va arribar al TSJC després que el <b>Tribunal Suprem decidís separar-la del procés contra Forcadell i la resta de líders independentistes</b> i remetre-la a l'alt tribunal català per al seu enjudiciament.</p>
    </article>
  </body>
</html>