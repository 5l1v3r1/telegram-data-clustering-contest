<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%cf%81%ce%ac%ce%bd-%cf%85%cf%80%ce%bf%ce%b8%ce%b5%cf%84%ce%b9%ce%ba%ce%bf%ce%af-%ce%ba%ce%b1%ce%b9-%cf%8c%cf%87%ce%b9-%ce%b1%ce%be%ce%b9%cf%8c%cf%80%ce%b9%cf%83%cf%84%ce%bf%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T14:09:57+00:00"/>
    <meta property="og:title" content="Ιράν: «Υποθετικοί και όχι αξιόπιστοι» οι αριθμοί που δίνονται για τους νεκρούς από τις διαδηλώσεις"/>
    <meta property="og:description" content="Το Ιράν δήλωσε σήμερα πως οι αριθμοί που δίνονται για τις απώλειες που σημειώνονται στη διάρκεια των αιματηρών διαδηλώσεων στη χώρα κατά της αύξησης της τιμής της βενζίνης είναι «υποθετικοί, όχι αξιόπιστοι» εκτός αν επιβεβαιώνονται από την Τεχεράνη, έγραψε στο Twitter ο εκπρόσωπος της αποστολής της χώρας στον ΟΗΕ, Αλιρεζά Μιριουσεφί."/>
  </head>
  <body>
    <article>
      <h1>Ιράν: «Υποθετικοί και όχι αξιόπιστοι» οι αριθμοί που δίνονται για τους νεκρούς από τις διαδηλώσεις</h1>
      <address>
        <time datetime="2019-11-20T14:09:57+00:00">20 Nov 2019, 14:09</time>
      </address>
      <p>
        <b>Το Ιράν δήλωσε σήμερα πως οι αριθμοί που δίνονται για τις απώλειες που σημειώνονται στη διάρκεια των αιματηρών διαδηλώσεων στη χώρα κατά της αύξησης της τιμής της βενζίνης είναι «υποθετικοί, όχι αξιόπιστοι» εκτός αν επιβεβαιώνονται από την Τεχεράνη, έγραψε στο Twitter ο εκπρόσωπος της αποστολής της χώρας στον ΟΗΕ, Αλιρεζά Μιριουσεφί.</b>
      </p>
      <figure>
        <iframe data-src="https://twitter.com/Joyce_Karam/status/1196937462871928832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Οι αβάσιμοι ισχυρισμοί και οι κατασκευασμένοι αριθμοί από προκατειλημμένες δυτικές οντότητες δεν κλονίζουν την αποφασιστικότητα της κυβέρνησης να λαμβάνει συνετές οικονομικές αποφάσεις, σεβόμενη παράλληλα τα ανθρώπινα δικαιώματα του λαού, περιλαμβανομένης της ελεύθερης άσκησης του δικαιώματός του να διαδηλώνει σε ένα ειρηνικό περιβάλλον», έγραψε.</p>
      <p>Η Διεθνής Αμνηστία ανέφερε χθες Τρίτη πως τουλάχιστον 106 διαδηλωτές σε 21 πόλεις έχουν σκοτωθεί στις διαδηλώσεις που πραγματοποιούνται εναντίον της αύξησης της τιμής της βενζίνης την Παρασκευή.</p>
      <p>Στο μεταξύ, το ιρανικό υπουργείο Εξωτερικών κάλεσε σήμερα τον Ελβετό πρεσβευτή προκειμένου να διαμαρτυρηθεί για την υποστήριξη που εξέφρασε ο υπουργός Εξωτερικών των ΗΠΑ Μάικ Πομπέο στους διαδηλωτές που διαμαρτύρονται για την αύξηση της τιμής των καυσίμων, μετέδωσε το επίσημο πρακτορείο ειδήσεων IRNA.</p>
      <p>Το Ιράν είπε στον Ελβετό πρεσβευτή, που εκπροσωπεί τα συμφέροντα των ΗΠΑ στην Ισλαμική Δημοκρατία επειδή το Ιράν και οι Ηνωμένες Πολιτείες δεν έχουν επίσημους διπλωματικούς δεσμούς, πως οι επίσημες δηλώσεις των ΗΠΑ συνιστούν ανάμειξη στις εσωτερικές υποθέσεις του Ιράν.</p>
    </article>
  </body>
</html>