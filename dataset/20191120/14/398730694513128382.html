<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/legaliserad-dodshjalp-fel-vag-att-ga/"/>
    <meta property="og:site_name" content="DN.SE"/>
    <meta property="article:published_time" content="2019-11-20T14:18:55+00:00"/>
    <meta property="og:title" content="DN Åsikt. ”Legaliserad dödshjälp fel väg att gå”"/>
    <meta property="og:description" content="Insändare på DN Åsikt, 20 november 2019: ”Politiker borde lägga mer krut på att utveckla palliativ vård än att plädera för dödshjälp.”"/>
  </head>
  <body>
    <article>
      <h1>DN Åsikt. ”Legaliserad dödshjälp fel väg att gå”</h1>
      <address><time datetime="2019-11-20T14:18:55+00:00">20 Nov 2019, 14:18</time> by <a rel="author">Meryem Yebio, journalist och sjuksköterska, Järfälla</a></address>
      <p>
        <b>INSÄNDARE. Legalisering av dödshjälp är fel väg att gå. Politiker borde lägga mer krut på att utveckla palliativ vård än att plädera för dödshjälp, skriver sjuksköterskan Meryem Yebio.</b>
      </p>
      <p>Debatten om att legalisera <a href="https://www.dn.se/om/dodshjalp/">dödshjälp</a> är återigen i full gång. Jag tänker på alla patienter som kommer missa möjligheten att få hjälp att leva om de får hjälp att dö.</p>
      <p>Jag minns en kurs på gymnasiet då vi skulle välja ett etiskt dilemma. Uppgiften gick ut på att hitta för- och motargument kring utvalt dilemma.</p>
      <p>Jag gick ut på nätet och letade efter olika argument kring etiska dilemman och landade till slut i eutanasi (dödshjälp). Då jag på kort tid lyckats knåpa ihop en gedigen uppsats med lika många för- som motargument fick jag avsluta kursen tidigare.</p>
      <p><b>Det var där</b> och då som jag insåg att dödshjälpsdebatten inte är en lätt diskussion att föra eftersom både förespråkare och motståndare önskar den sjuke väl. Jag blir rädd för den okritiska synen på dödshjälp som en självklarhet.</p>
      <p>Genom att arbeta på en palliativ vårdavdelning med svårt sjuka patienter som befinner sig i olika stadier av sin obotliga sjukdom har jag fått bredda mitt perspektiv avseende vad som är livets slut och dödshjälp.</p>
      <p>Begreppet ”livets slut” är ett problematiskt begrepp, vilket i sig skapar många gråzoner i debatten kring legalisering av dödshjälp. Tack vare utvecklade behandlingar och läkemedel lever människor längre med obotliga sjukdomar, vilket har gjort och fortsätter göra det allt svårare att bedöma vad och när ”livets slut” inträffar.</p>
      <p><b>Börjar ”livets slut”</b> när patienten fått besked om obotlig sjukdom, eller är det när patienten har enstaka veckor kvar att leva? När, av vem och hur skulle det vid legalisering av dödshjälp bestämmas när en människa är kandidat för dödshjälp? Hur mycket fokus skulle läggas på att försöka hitta olika metoder att lindra symptom innan patienten blir kandidat för dödshjälp? Kommer dödshjälp erbjudas direkt när patienten inte orkar och/eller vill vara med längre?</p>
      <p>Många patienter jag har mött har initialt önskat min hjälp att dö (med hjälp av dödlig injektion) innan de fått min och mina kollegors hjälp att leva ett värdigt liv i livets slut. Orsakerna till att svårt sjuka vill ha hjälp att dö är många, däribland chock efter besked om obotlig sjukdom, önskan att avlasta sjukvården/närstående, ha vårdats på fel vårdnivå inom fel vårdinstans, inte ha fått tillräckligt/och eller rätt läkemedel mot utvecklade symptom och så vidare.</p>
      <p>Hur ska en sjuksköterska veta om patienter som önskar dödshjälp verkligen önskar att dö eller bara inte orkar/vill känna sig till last eller är tillräckligt symptomlindrande? Tyvärr är det inte ovanligt att samma patienter som initialt önskat en dödlig injektion börjar leva när de hamnat inom den specialiserade palliativa vården, fått rätt läkemedel och omvårdnad av människor med rätt kompetens.</p>
      <p><b>Många patienter</b> i livets slutskede får faktiskt med rätt hjälp en meningsfull vardag och ovärderlig sista tid med sina närstående. Det som skrämmer mig med dödshjälpsdebatten är att vi förlorar tilltron till den utvecklade palliativa vården som för visso inte botar sjukdomar eller får människor att leva längre, men hjälper människor att leva in i det sista.</p>
      <p>I samband med uppblossande av ovanstående debatt har jag verkligen tänkt på de oräkneligt många patienter som när de precis kommit till avdelningen velat ha en dödsinjektion av mig, men sin sista tid i livet med rätt läkemedel och omvårdnad fått god livskvalitet. En del har till och med kunnat komma hem och fått vara hemma med sina nära och kära sin sista tid i livet.</p>
      <p>Hade ovanstående varit möjligt om jag hade administrerat dödsinjektionen i enlighet med deras önskemål? Om dödshjälp legaliseras är jag rädd för att hjälpen att dö i ett alldeles för tidigt skede kommer gå före hjälpen att leva så fort ”livets slut” (oavsett när i skedet) blir komplicerat.</p>
      <p><b>Jag önskar </b>att politiker hade lagt större krut på att utveckla den palliativa vården snarare än att legalisera dödshjälp. Det behövs pengar till kommuner och landsting så att fler kan vidareutbilda sig inom palliativ vård och att fler kan anställas på sjukhus och vårdboenden så att svårt sjuka kan få snabb symptomlindring och slipper avlida i sin ensamhet.</p>
      <p>Vi ska inte med vår utvecklade vård behöva leva i ett samhälle där svårt sjuka önskar hjälp att dö. Jag tycker dessutom att vi ska vara försiktiga med att stifta lagar och bilda uppfattningar utifrån enstaka svåra fall. Framför allt tycker jag att människor som besitter rätt kompetenser och dagligen arbetar med svåra fall av vård i livets slut ska få vara med i beslutsfattandet kring legalisering av dödshjälp.</p>
      <details>
        <summary>DN Åsikt. 20 november 2019 kl 15</summary>
        <p>
          <b>Insändare</b>
        </p>
        <p>Meryem Yebio:<br/><b>”Legaliserad dödshjälp fel väg att gå”</b></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>