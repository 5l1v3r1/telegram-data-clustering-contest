<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640964/%D8%AF%D8%A7%D9%88%D8%B7%D9%84%D8%A8%D8%A7%D9%86-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%DA%A9%D8%A7%D8%B1%D8%AA-%D8%AD%D8%B6%D9%88%D8%B1%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="داوطلبان آزمون استخدامی برای دریافت کارت حضوری مراجعه کنند"/>
    <meta property="og:description" content="رییس ستاد آزمون‌های سراسری دانشگاه اصفهان گفت: برخی از داوطلبان شرکت در هفتمین آزمون استخدامی دستگاه‌های اجرایی..."/>
  </head>
  <body>
    <article>
      <h1>
        <a href="https://www.bultannews.com/fa/news/640964/%D8%AF%D8%A7%D9%88%D8%B7%D9%84%D8%A8%D8%A7%D9%86-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%DA%A9%D8%A7%D8%B1%D8%AA-%D8%AD%D8%B6%D9%88%D8%B1%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D9%86%D9%86%D8%AF">داوطلبان آزمون استخدامی برای دریافت کارت حضوری مراجعه کنند</a>
      </h1>
      <h2>رییس ستاد آزمون‌های سراسری دانشگاه اصفهان گفت: برخی از داوطلبان شرکت در هفتمین آزمون استخدامی دستگاه‌های اجرایی...</h2>
      <address><time datetime="2019-11-20T14:44:00+00:00">20 Nov 2019, 14:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمدرضا ایروانی روز چهارشنبه افزود: آن دسته از <b>داوطلبان</b> می‌توانند تا ساعت ۱۸ امروز (چهارشنبه) با مراجعه به باجه رفع نقص در دانشگاه اصفهان اقدام به دریافت کارت خود کنند.</p>
      <p>وی یادآور شد: برای ۵۲۱ هزار و ۹۷۳ داوطلب در هفتمین آزمون استخدامی دستگاه‌های اجرایی در کشور کارت آزمون صادر شده که از این تعداد ۳۲۰ هزار و ۱۴ داوطلب زن و بقیه مرد هستند.</p>
      <p>رییس ستاد آزمون‌های سراسری دانشگاه اصفهان اضافه کرد: ۲۳ هزار و ۴۴۴ داوطلب نیز از استان اصفهان در این آزمون شرکت می‌کنند که شامل ۱۵ هزار و ۴۹۷ نفر زن و ۷ هزار و ۹۴۷ نفر مرد هستند.</p>
      <p>وی بیان کرد: ۶۶.۱ درصد داوطلبان هفتمین آزمون استخدامی دستگاه‌های اجرایی کشور در استان اصفهان را زنان تشکیل می‌دهند که در ۱۱ شهرستان و ۱۲ حوزه امتحانی اصلی به رقابت می‌پردازند.</p>
      <p>ایروانی با اشاره به برگزاری آزمون در ۲ نوبت صبح و بعدازظهر عنوان کرد: آزمون استخدامی نوبت صبح در ۲ گروه امتحانی شامل ۱۵ هزار و ۵۶۲ داوطلب و بعدازظهر در سه گروه امتحانی شامل هفت هزار و ۸۸۲ داوطلب در استان اصفهان برگزار می‌شود.</p>
      <p>وی همچنین گفت: در شهر اصفهان ۲ حوزه اصلی در دانشگاه اصفهان و دانشگاه غیرانتفاعی شهید اشرفی اصفهانی و بین شهرستان‌ها نیز در خمینی‌شهر، سمیرم، شاهین‌شهر، شهرضا، فلاورجان، کاشان، گلپایگان، لنجان (زرین‌شهر)، مبارکه و نجف‌آباد حوزه‌های امتحانی دایر است.</p>
      <p>هفتمین آزمون استخدامی دستگاه‌های اجرایی همزمان با سراسر کشور برای جذب نیروی ۲۲ سازمان دولتی و وابسته به دولت صبح و بعد از ظهر پنجشنبه ۳۰ آبان در استان اصفهان برگزار می‌شود.</p>
    </article>
  </body>
</html>