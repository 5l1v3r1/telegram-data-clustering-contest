<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33139/dispositivi-antiabbandono-seggiolino-obbligo-norma"/>
    <meta property="og:site_name" content="DDay.it"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="Cybex avverte: &quot;Nessun dispositivo antiabbandono sul mercato è davvero perfetto&quot;"/>
    <meta property="og:description" content="La presentazione del dispositivo di sicurezza SensorSafe di Cybex è stata l’occasione per parlare della sicurezza dei bambini in auto e per confermare i dubbi sul recente decreto di obbligo di dispositivi anti abbandono sui seggiolini auto"/>
  </head>
  <body>
    <article>
      <h1>Cybex avverte: "Nessun dispositivo antiabbandono sul mercato è davvero perfetto"</h1>
      <h2>La presentazione del dispositivo di sicurezza SensorSafe di Cybex è stata l’occasione per parlare della sicurezza dei bambini in auto e per confermare i dubbi sul recente decreto di obbligo di dispositivi anti abbandono sui seggiolini auto</h2>
      <address><time datetime="2019-11-20T14:30:00+00:00">20 Nov 2019, 14:30</time> by <a rel="author">Alessandra Lojacono</a></address>
      <p>L’incontro organizzato da Cybex per presentare il nuovo sistema di controllo SensorSafe per i seggiolini auto per bambini è stata l’occasione per parlare di <b>sicurezza dei piccoli in auto</b> a 360°. Non solo il problema dell’abbandono, diventato di attualità per l’entrata in vigore del decreto legge del 7 novembre, ma anche la piaga che colpisce soprattutto il Sud Italia della mancanza del seggiolino in auto (i bambini vengono spesso tenuti in braccio) e degli errori che spesso si fanno nell’installazione del seggiolino stesso e dell’alloggiamento del bimbo nel seggiolino.</p>
      <p>L’argomento che comunque ha tenuto banco è stato, naturalmente, <b>l’obbligo dei dispositivi anti abbandono</b>. Il decreto, entrato in vigore dal 7 novembre, che ha dichiarato l’obbligo di avere un dispositivo anti abbandono sui seggiolini auto per bambini fino ai 4 anni di età per prevenirne l’abbandono ha creato molto clamore, dubbi e perplessità tra i genitori e gli addetti ai lavori per la mancanza di chiarezza del decreto stesso.</p>
      <p>In sostanza, <b>al momento, non esiste un dispositivo perfetto in grado di rispondere a tutti i requisiti stabiliti</b> per essere definito a norma, in pratica i sistemi anti abbandono attualmente presenti in commercio non sono omologati; <b>chi ha già acquistato o sta per acquistare un dispositivo anti abbandono adesso deve affidarsi a un’autocertificazione</b> di idoneità rilasciata dal produttore del sistema che è l’unico documento da presentare in caso si venga fermati dai vigili.</p>
      <p>Ma chi deve controllare che questi dispositivi in commercio siano a norma? La risposta è la Direzione generale per la motorizzazione ma quello che colpisce è che questo succederà a partire dal 16 luglio 2021 come recita l’art. 6 del decreto: “La vigilanza del mercato per quanto riguarda la commercializzazione dei dispositivi antiabbandono è effettuata dalla Direzione generale per la motorizzazione, ai sensi del regolamento CE n. 765/2008 e, a partire dal 16 luglio 2021, del regolamento  UE  n. 2019/1020.”</p>
      <p> </p>
      <h3>Il dispositivo antiabbandono di Cybex</h3>
      <p>Tornando al SensorSafe di Cybex, si tratta di una clip da agganciare al sistema di cinturine del seggiolino che ci tiene informati sulla sicurezza e la salute del bambino durante il viaggio in auto. Tramite l’app dedicata da scaricare sullo smartphone attivando il Bluetooth si ricevono notifiche di allarme se il bambino si sgancia le cinture, se la temperatura all’interno del veicolo è troppo elevata o troppo bassa, se il bambino è da troppo tempo seduto sul seggiolino e se c’è quindi bisogno di una pausa o se, appunto, il piccolo è lasciato da solo nel veicolo.</p>
      <p><b>Nell’app possono essere aggiunti quanti contatti si desidera, non c’è limite</b>, però il dispositivo si connetterà solo allo smartphone della persona che entra nel veicolo.</p>
      <figure>
        <img src="https://cdn.dday.it/system/uploads/picture/image/58877/content_small_sensorsafe.jpg"/>
      </figure>
      <p><b>Il dispositivo SensorSafe può essere installato solo su seggiolini omologati e autorizzati Cybex i-Size</b> (Cloud Z, Sirona Z, Aton M, Sirona S, Sirona M2, Vaya) e al momento è venduto unitamente al seggiolino. Si prevede la vendita separata per chi ha già acquistato un seggiolino Cybex dei modelli indicati.</p>
    </article>
  </body>
</html>