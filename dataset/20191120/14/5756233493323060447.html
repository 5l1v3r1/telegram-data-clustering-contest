<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622530/%D8%A7%D8%AF%D8%B9%D8%A7%DB%8C-%D8%AA%D8%A7%D8%B2%D9%87-%D9%87%D9%88%DA%A9-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D9%88-%D9%84%D8%BA%D9%88-%D9%85%D8%B9%D8%A7%D9%81%DB%8C%D8%AA-%D9%87%D8%A7%DB%8C-%D9%87%D8%B3%D8%AA%D9%87-%D8%A7%DB%8C-%D9%81%D8%B1%D8%AF%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T14:36:00+00:00"/>
    <meta property="og:title" content="ادعای تازه هوک درباره اعتراضات در ایران و لغو معافیت های هسته ای فردو"/>
    <meta property="og:description" content="نماینده ویژه آمریکا در امور ایران، بار دیگر در اظهاراتی مداخله‌جویانه به حمایت از برخی ناآرامی‌ها و آشوب در ایران در پی اصلاح قیمت بنزین پرداخت."/>
  </head>
  <body>
    <article>
      <h1>ادعای تازه هوک درباره اعتراضات در ایران و لغو معافیت های هسته ای فردو</h1>
      <address>
        <time datetime="2019-11-20T14:36:00+00:00">20 Nov 2019, 14:36</time>
      </address>
      <p>
        <i>نماینده ویژه آمریکا در امور ایران، بار دیگر در اظهاراتی مداخله‌جویانه به حمایت از برخی ناآرامی‌ها و آشوب در ایران در پی اصلاح قیمت بنزین پرداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برایان هوک در ویدیویی که در صفحه توییتر وزارت امور خارجه آمریکا منتشر شده است، درباره اعتراضات چند روز اخیر در برخی شهرها در ایران، گفت: آمریکا صدای شما را می‌شنود و ما از «مبارزه» شما برای «آینده‌ای بهتر» حمایت می‌کنیم. ما قویا، «خشونت حکومت ایران» را محکوم می‌کنیم.</p>
      <p>این مقام آمریکایی که کشورش تاکنون بارها به شکل علنی از تلاش برای تغییر نظام ایران سخن گفته، همچنین درباره هدف اعتراضات به اصلاح قیمت بنزین، مدعی شد: من معتقدم آن چه مردم ایران را ابتدا به خیابان آورد افزایش قیمت بنزین بود اما اعتراضات به یک جنبش علیه نظام تبدیل شد.</p>
      <figure>
        <img src="https://aftabnews.ir/files/fa/news/1398/8/29/361592_699.jpg"/>
      </figure>
      <p>او در ادامه گفت: اگر حکومت [ایران] همانند یک حکومت عادی رفتار می کرد، شاید ما این روزها شاهد چنین اعتراضاتی نبودیم.</p>
      <p>هوک همچنین درباره قطع شدن دسترسی به اینترنت در ایران در چند روز اخیر، گفت: ما به آزادی دسترسی به اینترنت اعتقاد داریم. اگر آزاد کردن آن به آسانی یک کلید زدن بود، حتما این کار را می کردیم. اما برقراری آن امر دشواری است. به هرحال تلاش داریم راه حل هایی برای مقابله با آن را پیدا کنیم. یعنی بتوانیم این ممنوعیتی که اعمال شده را دور بزنیم.</p>
      <p>او در ادامه درباره عدم تمدید معافیت‌های ایران برای همکاری‌های هسته‌ای در سایت فردو با گفتن این که ایران برای داشتن برنامه صلح آمیز هسته‌ای نیازی به غنی سازی ندارد، مدعی شد: حکومت ایران سال ها پیش در آنجا یک سایت سری زیر زمینی ساخت و در آنجا به طور سری اورانیوم غنی می کرد. آنها به تازگی اعلام کردند که دوباره این کار را از سر می گرند. این خط قرمز ما بود، بنابراین ما به معافیت هسته ای آن پایان دادیم.</p>
      <p>به گزارش ایسنا، اظهارات مداخله‌جویانه هوک درباره ناآرامی‌های اخیر در ایران، در حالی مطرح می‌شود که وزیر امور خارجه و سخنگوی وزارت امور خارجه کشورمان، پیش از این به دسته از مداخله مقامات آمریکایی در پیشامدهای اخیر واکنش نشان داده بودند.</p>
      <p>محمدجواد ظریف، وزیر امور خارجه کشورمان در پیامی توییتری در این باره نوشته بود: «اعلام حمایت مقامات آمریکایی از "مردم ایران" دروغی شرم‌آور است. رژیمی که با اِعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می‌شود، هیچ‌گاه نمی‌تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام‌شده تروریستی و جنایت علیه بشریت ضد مردم ایران باشد».</p>
      <p>سیدعباس موسوی، سخنگوی وزارت امور خارجه کشورمان نیز با اشاره به "نیات شوم و بدخواهانه" دولت ایالات متحده آمریکا بویژه وزیر خارجه این کشور نسبت به ملت ایران، گفته بود: اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر خارجه آمریکا به صراحت بیان شد که باید به مردم ایران گرسنگی داد تا تسلیم شوند.</p>
    </article>
  </body>
</html>