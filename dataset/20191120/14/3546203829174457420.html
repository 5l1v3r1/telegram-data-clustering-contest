<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1400022100_Chakayte_malko_nyamashe_li_Tarantino_da_pravi_sledvashtiya_Star_Trek"/>
    <meta property="og:site_name" content="webcafé"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="Чакайте малко, нямаше ли Тарантино да прави следващия &quot;Стар Трек&quot;?"/>
    <meta property="og:description" content="Съдателят на &quot;Фарго&quot; Ноа Хоули ще режисира новия филм"/>
  </head>
  <body>
    <article>
      <h1>Чакайте малко, нямаше ли Тарантино да прави следващия "Стар Трек"?</h1>
      <address><time datetime="2019-11-20T14:44:00+00:00">20 Nov 2019, 14:44</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/07/17/startrek1707/1170x687.jpg"/>
        <figcaption>Ноа Хоули ("Фарго", "Легион") ще режисира новия филм, който ще е продължение на досегашните три с Крис Пайн и Закари Куинто в главните роли.</figcaption>
      </figure>
      <figure>
        <img src="https://images.webcafe.bg/2016/11/04/423543/618x410.jpg"/>
        <figcaption>Същевременно все още остава планът за по-кървав филм от франчайза, на който продуцент ще е Куентин Тарантино. Слуховете гласяха, че той може и да го режисира, но предпочитаме последното му, десето режисьорстване да бъде запазено за нещо, което е повече в неговия стил.</figcaption>
      </figure>
      <figure>
        <img src="https://images.webcafe.bg/2015/12/04/76454/618x345.jpg"/>
        <figcaption>Последният до момента филм след рестарта на поредицата е "Стар Трек: Отвъд" (2016 г.), отново с Пайн и с Идрис Елба в ролята на злодея. Той беше режисиран от Джъстин Лин ("Бързи и яростни" 3-6).</figcaption>
      </figure>
      <figure>
        <img src="https://images.webcafe.bg/2019/05/29/chrishemsworth1/1170x780.jpg"/>
        <figcaption>Слуховете за четвъртия филм бяха, че Paramount искат да върнат на екран Крис Хемсуърт (на снимката) в ролята на Джордж Кърк - бащата на героя на Пайн. Не е сигурно дали опитите за привличането на австралиеца ще продължат.</figcaption>
      </figure>
      <figure>
        <img src="https://images.webcafe.bg/2015/01/20/50005/618x378.jpg"/>
        <figcaption>Ние предпочитаме на екран отново да се завърне Бенедикт Къмбърбач в ролята на... няма да му казваме името за тези, които още не са гледали Star Trek Into Darkness (2013 г.).</figcaption>
      </figure>
      <p>Три години след излизането на "Стар Трек: Отвъд" (Star Trek Beyond, 2016 г.) най-накрая се появиха новини около втората най-популярна фантастична поредица. Четвъртият филм след рестарта на "Стар Трек" вече си има режисьор и той... не е Куентин Тарантино.</p>
      <p><b>На режисьорския стол ще седне Ноа Хоули. Той в никакъв случай не е за подценяване – създател е на трите сезона на телевизионния сериал </b>"<b>Фарго</b>"<b> и на един от най-различните комиксови сериали - </b>"<b>Легион</b>"<b>.</b></p>
      <p>Хоули, който е и писател, също така ще подготви сценария на следващия филм, който се очаква да продължи историята на капитан Кърк (Крис Пайн), Спок (Закари Куинто) и техния екипаж.</p>
      <p>В същото време това не слага точка на слуховете, които свързват "Стар Трек" с Куентин Тарантино. Според Variety филмът на Хоули ще е четвърта част от новата филмова вселена на франчайза, a Тарантино е продуцент на отделен, предполагаемо по-кървав филм. Стана сложно? Така е.</p>
      <p><b>Мислете за цялата ситуация като за новата трилогия </b>"<b>Междузвездни войни</b>"<b> и отделните </b>"<b>A Star Wars Story</b>"<b> филми, които </b>"<b>Дисни</b>"<b> пускат. Вероятно Paramount виждат подобен потенциал и в </b>"<b>Стар Трек</b>"<b>.</b></p>
      <p>Самият Тарантино наскоро коментира, че пише книга, написал е пиеса и сериал в 5 епизода и вероятно чак след като приключи с работата по тези проекти ще започне да мисли за последния, десети филм, на който ще е режисьор. Това дава надежда, че той все пак няма да режисира "Стар Трек" проекта, на който е продуцент, и десетата му лента един ден ще е нещо доста по-тарантиновско.</p>
      <p>Но да се върнем на Хоули и четвъртия планиран "Стар Трек". Поредицата беше рестартирана за голям екран през 2009 г. с Крис Пайн и Закари Куинто в главните роли. Последва продължението "Пропадане в мрака" (Star Trek Into Darkness, 2013 г.). Новите филми, ориентирани към свежа аудитория, проследяват една алтернативна реалност за познатите от десетилетия капитан Кърк и неговия кораб USS Enterprise.</p>
      <p>Първите два филма, режисирани от Джей Джей Ейбрамс, не наблягаха толкова на изследователския елемент като класическите сериали, а вместо това бяха ориентирани към екшъна. Все пак те дадоха добър нов старт на франчайза.</p>
      <p>Поредицата продължи в същия дух със "Стар Трек: Отвъд" от 2016 г., режисиран от Джъстин Лин ("Бързи и яростни" 3-6).</p>
      <p><b>Paramount планираха четвърти </b>"<b>Стар Трек</b>"<b> и дори се надяваха работата по него да започне миналата година. Голямата идея беше Крис Хемсуърт (Тор в </b>"<b>Отмъстителите</b>"<b>) да се завърне в ролята на Джордж Кърк – бащата на Джеймс Т. Кърк (Крис Пайн).</b></p>
      <p>Хемсуърт се появи за кратко във филма от 2009 г., но това беше преди звездата му да изгрее така ярко на холивудския небосклон.</p>
      <p>До споразумение с него обаче така и не се стигна, като се говори, че той е отхвърлил отправеното му предложение. Не е сигурно дали опитите Кърк-старши да бъде върнат на екран ще продължат, или Хоули ще тръгне в различна посока.</p>
      <figure>
        <img src="https://images.webcafe.bg/2019/11/20/noahhawley/618x411.jpg"/>
      </figure>
      <p>
        <i>Ноа Хоули. Снимка: Getty</i>
      </p>
      <p>Ако сте гледали някой от сезоните на "Фарго", значи сте наясно с неговите възможности като сценарист. Първият му режисьорски опит на голям екран обаче - "Люси в небето" (Lucy in the Sky), драма за астронавтка с Натали Портман – беше сериозен провал. Не само че критици и публика не го харесаха, но дори не успя да излъже достатъчно хора да отидат в киносалоните.</p>
      <p>
        <b>Lucy in the Sky засмука пари като черна дупка - при бюджет от 27 милиона долара изкара едва 319 хиляди в световен мащаб.</b>
      </p>
      <p>С филм от поредицата "Стар Трек" Хоули със сигурност ще изкара повече пари, но ще работи и с много по-голям бюджет, което отново поставя финансовия успех на продукцията под въпрос. А въпреки всички слухове за опити да бъдат привлечен отново Крис Хемсуърт, нашата надежда е да видим отново на екран Бенедикт Къмбърбач в ролята на... гледайте Into Darkness и ще разберете.</p>
      <p>Ако новите филми не са ви по вкуса, сериалът Star Trek Discovery вече има два сезона, а се очаква и трети.</p>
      <related>
        <a href="https://www.webcafe.bg/id_1407197774"/>
      </related>
    </article>
  </body>
</html>