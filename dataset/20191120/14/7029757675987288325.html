<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/ms-odobri-sporazumenieto-s-eib-za-interkonektora-gartsiya-balgariya.html"/>
    <meta property="og:site_name" content="News.bg"/>
    <meta property="article:published_time" content="2019-11-20T14:07:06+00:00"/>
    <meta property="og:title" content="МС одобри споразумението с ЕИБ за интерконектора Гърция-България"/>
    <meta property="og:description" content="Така ще се отвори допълнително трасе към Южния газов коридор"/>
  </head>
  <body>
    <article>
      <h1>МС одобри споразумението с ЕИБ за интерконектора Гърция-България</h1>
      <address>
        <time datetime="2019-11-20T14:07:06+00:00">20 Nov 2019, 14:07</time>
      </address>
      <p>Министрите от кабинета "Борисов-3" <b>предлагат депутатите да ратифицират гаранционното споразумение между Република България и Европейската инвестиционна банка за интерконектора Гърция-България</b>. Това е едно от приетите на днешното заседание на МС решения.</p>
      <p>Причината е <b>сключен на 10 октомври 2019 г. договор за финансиране на междусистемната газова връзка Гърция-България</b> между Европейската инвестиционна банка и "Български енергиен холдинг" ЕАД. Споразумението е подписано в София от българска страна на 14 октомври 2019 г. и в Люксембург от страна на Европейската инвестиционна банка на 17 октомври 2019 г. </p>
      <p>Предоставянето на държавна гаранция в размер до <b>валутната равностойност на 215 млн. лв. по заемните споразумения</b> във връзка с финансирането на проекта е предвидено в чл. 70, ал. 2 от Закона за държавния бюджет на Република България за 2019 г.</p>
      <p><b>Ратифицирането на гаранционното споразумение е предварително условие за усвояване на средствата от заема от ЕИБ в размер на 109.9 млн. евро</b>. С влизането му в сила ще бъде осигурен необходимият финансов ресурс за изпълнението на проекта, който е стратегически за диверсификацията на източниците и маршрутите за доставка на природен газ в региона. </p>
      <p><b>Изграждането на междусистемната връзка Гърция-България ще отвори допълнително трасе към Южния газов коридор</b> между пазарите на Югоизточна Европа и<b> Централна Източна Европа</b>.</p>
      <p><b>Така ще осигури достъп до алтернативни трасета и източници за доставка на газ</b>. Осигурявайки достъп до алтернативни източници на природен газ, проектът за междусистемна газова връзка Гърция-България е ключов за гарантиране на енергийната сигурност както в България, така и в целия район на Югоизточна Европа. Той ще съдейства и за увеличаване конкурентоспособността на националната и регионалните икономики, обясниха от МС.</p>
    </article>
  </body>
</html>