<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2406937,Zlota-Pilka-zagraniczne-media-pod-wrazeniem-Roberta-Lewandowskiego-Powazny-kandydat-do-wygranej"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T14:59:00+00:00"/>
    <meta property="og:title" content="Złota Piłka: zagraniczne media pod wrażeniem Roberta Lewandowskiego. &quot;Poważny kandydat do wygranej&quot;"/>
    <meta property="og:description" content="Czołowe media sportowe w Portugalii i Hiszpanii doceniły klasę Roberta Lewandowskiego i jego udział we wtorkowym zwycięstwie reprezentacji Polski nad Słowenią (3:2) w ostatnim meczu eliminacji mistrzostw Europy. &quot;To poważny kandydat do Złotej Piłki&quot; - napisano w lizbońskim dzienniku &quot;A Bola&quot;. Nie był to odosobniony głos na Półwyspie Iberyjskim. "/>
  </head>
  <body>
    <article>
      <h1>Złota Piłka: zagraniczne media pod wrażeniem Roberta Lewandowskiego. "Poważny kandydat do wygranej"</h1>
      <address>
        <time datetime="2019-11-20T14:59:00+00:00">20 Nov 2019, 14:59</time>
      </address>
      <p>
        <b>Czołowe media sportowe w Portugalii i Hiszpanii doceniły klasę Roberta Lewandowskiego i jego udział we wtorkowym zwycięstwie reprezentacji Polski nad Słowenią (3:2) w ostatnim meczu eliminacji mistrzostw Europy. "To poważny kandydat do Złotej Piłki" - napisano w lizbońskim dzienniku "A Bola". Nie był to odosobniony głos na Półwyspie Iberyjskim. </b>
      </p>
      <ul>
        <li>
          <b>Portugalscy i hiszpańscy dziennikarze doceniają obecną formę Lewandowskiego </b>
        </li>
        <li>
          <b>Tamtejsze media widzą kapitana reprezentacji Polski jako potencjalnego zwycięzcę Złotej Piłki </b>
        </li>
        <li>
          <b>Triumfatora tej prestiżowej nagrody poznamy już 2 grudnia </b>
        </li>
      </ul>
      <p>
        <b>Pokazał klasę </b>
      </p>
      <p>Portugalska telewizja Sport TV widzi kapitana reprezentacji Polski wśród głównych pretendentów do tegorocznej Złotej Piłki, przyznawanej przez francuski magazyn “France Football”. Stacja podkreśliła, że po raz kolejny Lewandowski był zawodnikiem kluczowym dla zwycięstwa biało-czerwonych w meczu eliminacyjnym do Euro 2020.</p>
      <related>
        <a href="https://polskieradio24.pl/5/4147/Artykul/2406451,Polska-Slowenia-Lewandowski-poprowadzil-kadre-do-zwyciestwa"/>
      </related>
      <p>Portugalska telewizja podkreśliła "klasę Roberta Lewandowskiego” przy drugim golu dla Polski we wtorkowym pojedynku ze Słowenią. Odnotowano, że "Lewy" nie tylko samodzielnie rozpoczął akcję, ale również ją wykończył, pokonując Jana Oblaka. Sport TV również słoweńskiego golkipera wyróżnił za postawę we wtorkowym pojedynku w Warszawie.</p>
      <figure>
        <iframe data-src="https://twitter.com/MarcinTyc/status/1196906137439940608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Można oglądać powtórki </b><br/><br/>W środę bramkę Lewandowskiego pokazują zarówno stacje telewizyjne, jak też portale internetowe. Witryna online wydawanego w Porto dziennika "O Jogo" nazwała gola polskiego napastnika "bramką, którą można oglądać wielokrotnie".<br/><br/>Z kolei wydawany w Lizbonie dziennik "A Bola" przypomniał, że to dzięki Robertowi Lewandowskiemu biało-czerwonym udało się w końcówce meczu przechylić szalę zwycięstwa na korzyść Polski po celnym dośrodkowaniu do Kamila Grosickiego i finalizacji Jacka Góralskiego.</p>
      <figure>
        <iframe data-src="https://twitter.com/lewy_official/status/1196918751976927234?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Złota Piłka dla "Lewego"? </b><br/><br/>Stołeczna gazeta, która od kilku tygodni pisze o napastniku Bayernu Monachium jako "poważnym kandydacie" do Złotej Piłki, odnotowała, że dzięki skuteczności Lewandowskiego biało-czerwoni zapewnili sobie pierwsze miejsce w grupie G.</p>
      <related>
        <a href="https://polskieradio24.pl/5/4147/Artykul/2401080,Bundesliga-Klasa-swiatowa-Lewandowski-srubuje-kolejne-rekordy"/>
      </related>
      <p>"A Bola" zaznaczyła też, iż z szesnastoma zdobytymi w tym sezonie golami w Bundeslidze Lewandowski jest również poważnym kandydatem do zdobycia tegorocznej nagrody Złotego Buta, przyznawanej najskuteczniejszemu strzelcowi lig europejskich.</p>
      <figure>
        <iframe data-src="https://twitter.com/WoBaj/status/1196897066871595009?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Gorszy marketing zaważył? </b><br/><br/>Kibice komentujący na portalach sportowych dzienników Portugalii i Hiszpanii twierdzą, że "będący od kilku lat w wysokiej formie" Lewandowski nie był dotychczas uwzględniany w ścisłym gronie pretendentów do Złotej Piłki, gdyż "miał gorszy marketing" niż Cristiano Ronaldo i Lionel Messi.</p>
      <figure>
        <iframe data-src="https://twitter.com/iMiaSanMia/status/1195000813380395010?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Werdykt w grudniu </b><br/><br/>W środę o wysokiej formie Roberta Lewandowskiego piszą też hiszpańskie "El Mundo Deportivo" oraz "AS". Z kolei "Radio Marca" wskazała, że pomimo 31 lat, Robert Lewandowski cieszy się wciąż wysoką skutecznością oraz walnie przyczynia się do zwycięstw polskiej reprezentacji oraz Bayernu Monachium. Także ta rozgłośnia widzi "Lewego" w czołówce do nagrody Złotej Piłki.</p>
      <figure>
        <iframe data-src="https://twitter.com/jlaskowskitvp/status/1196907568557412352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hiszpańskie media przypominają, że Lewandowski znalazł się wśród 30 piłkarzy nominowanych w październiku do tegorocznej Złotej Piłki. Rozstrzygnięcie plebiscytu nastąpi 2 grudnia w Paryżu.</p>
      <p>
        <i>pm</i>
      </p>
      <related>
        <a href="https://www.polskieradio.pl/5/4147/Artykul/2402712,Bundesliga-Robert-Lewandowski-pilkarzem-pazdziernika-w-Bayernie-Monachium"/>
      </related>
      <related>
        <a href="https://www.polskieradio.pl/5/4147/Artykul/2406555,Swietny-Lewy-bohater-Goralski-Jak-zagrali-Polacy-OCENY"/>
      </related>
    </article>
  </body>
</html>