<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/K3XEJ4/toppdiplomat-trump-ville-presse-fram-gransking-av-joe-biden"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T14:16:23+00:00"/>
    <meta property="og:title" content="Toppdiplomat: Trump ville presse fram gransking av Joe Biden"/>
    <meta property="og:description" content="USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien."/>
  </head>
  <body>
    <article>
      <h1>Toppdiplomat: Trump ville presse fram gransking av Joe Biden</h1>
      <h2>USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien.</h2>
      <address><time datetime="2019-11-20T14:16:23+00:00">20 Nov 2019, 14:16</time> by <a rel="author">NTB</a></address>
      <figure>
        <img src="https://images.sacdn.no/v2/images/da6106d0-1a32-4f21-8473-30ce7a3aa3f5?fit=crop&amp;h=1267&amp;w=1900&amp;s=bdb1b310d771decd0cf0f330e17e4430c6f84fc9"/>
        <figcaption>USAs ambassadør til EU, Gordon Sondland, sa at alle i Det hvite hus kjente til opplegget rundt Ukraina. Onsdag forklarte han seg i full offentlighet om sin kjennskap til saken. Foto: AP/NTB scanpix</figcaption>
      </figure>
      <p>Dette kom fram da EU-ambassadør Gordon Sondland forklarte seg under en høring i Representantenes hus onsdag. Utspørringen var en del av Demokratenes arbeid med å bygge opp en mulig riksrettstiltalte mot USAs president Donald Trump.</p>
      <p>Sondland sa at utenriksminister Mike Pompeo, tidligere sikkerhetsrådgiver John Bolton og andre ledende personer i administrasjonen kjente til strategien overfor Ukraina.</p>
      <p>– De visste hva vi gjorde og hvorfor. Alle var innforstått med opplegget, sa ambassadøren.</p>
      <p>Sondland sa at Trumps personlige advokat Rudy Guiliani uttrykte presidentens ønske og at «vi alle» visste at en ukrainsk etterforskning av Biden-familien var viktig for presidenten. Tidligere visepresident Joe Biden er en av Donald Trumps fremste politiske rivaler.</p>
      <p>I tillegg ønsket Trump angivelig også en ukrainsk gransking av påstander om at Ukraina forsøkte å påvirke valget i USA i 2016.</p>
      <h3>Bad om etterforskning i telefonsamtale</h3>
      <p>25. juli hadde Trump en telefonsamtale med Ukrainas president Volodymyr Zelenskyj der han ba Ukraina starte en etterforskning som involverte Joe Biden og hans sønn Hunter, som har sittet i styret til et ukrainsk gasselskap. Noen dager tidligere hadde Trump stanset en overføring av militær bistand til Ukraina.</p>
      <p>Innholdet i telefonsamtalen ble kjent i midten av september som følge av et internt varsel til generalinspektøren for de amerikanske etterretningstjenestene og påfølgende lekkasjer til pressen.</p>
      <p>Kjernen i Demokratenes riksrettsgransking er hvorvidt Trump brukte militærbistanden som brekkstang for å presse Ukraina til å etterforske mannen som kan bli hans motstander under presidentvalget neste år.</p>
      <p>Trump selv har avvist at han forsøkte å presse Ukraina til å starte etterforskninger.</p>
      <h3>Giuliani hadde styringen</h3>
      <p>Sondland sa under høringen onsdag at det var Giuliani som konkret jobbet for at ukrainske myndigheter skulle starte en etterforskning som involverte Joe Biden og hans sønn.</p>
      <p>Sondland sa han fikk inntrykk av at militær bistand til Ukraina ville bli gjenopptatt dersom ukrainske myndigheter viste vilje til å se nærmere på selskapet som Hunter Biden var tilknyttet. Sondland sa at han personlig var sterkt imot å holde tilbake militærhjelpen, men at han som offentlig tjenestemann utførte presidentens ordre.</p>
      <p>Det var Trumps ønske at Sondland og andre amerikanske diplomater skulle samarbeide med Giuliani.</p>
      <p>– Mr. Giuliani uttrykte ønskene til USAs president og vi visste at disse undersøkelsene var viktige for presidenten, sa Sondland.</p>
      <h3>Ingen ordre direkte fra Trump</h3>
      <p>EU-ambassadøren la til at USAs nasjonale sikkerhetsråd kjente til forsøkene på å få en offisiell uttalelse fra ukrainske myndigheter som ville tilfredsstille president Trump.</p>
      <p>Men Sondland sa også under utspørringen at han aldri diskuterte tilbakeholdelsen av militærhjelpen direkte med Trump.</p>
      <p>– Jeg kan ikke huske at presidenten noen gang snakket med meg om sikkerhetsassistanse, la han til.</p>
      <p>President Trump hever på sin side at han ikke kjenner Sondland særlig godt.</p>
      <p>– Jeg har ikke snakket så mye med ham, sa Trump til journalister foran Det hvite hus mens høringen pågikk onsdag.</p>
      <p>Presidenten insisterte på at han ikke forsøkte å presse fram noen form for gjenytelse fra Ukraina.</p>
      <h3>– Snakk med Giuliani</h3>
      <p>Sondland sa at under høringen at utenriksminister Pompeo ga embetsmenn beskjed om å «snakke med» Giuliani, som, slik han oppfattet det, holdt en uoffisiell kanal åpen utenfor det vanlige diplomatiet for å presse Ukraina.</p>
      <p>Andre vitner har forklart at Sondland og Guiliani drev dette i fellesskap, men EU-ambassadøren tok sterkt avstand fra påstander om at han var involvert i noen form for utradisjonelt diplomati på siden av det etablerte.</p>
      <p>I håp om å få i gang en ukrainsk etterforskning ble også en toppmøte-invitasjon til Ukrainas nye president Volodymyr Zelenskyj utsatt, ifølge Sondland.</p>
      <p>Han beskrev dette som «quid pro quo» – et forsøk på å oppnå en gjenytelse.</p>
      <related>
        <h4>Les også</h4>
        <a href="https://www.bt.no/utenriks/i/4qlpv9/trump-riksrettsprosessen-veldig-toeft-for-familien"/>
        <a href="https://www.bt.no/utenriks/i/nalqdJ/tidligere-trump-raadgiver-roger-stone-kjent-skyldig-paa-alle-punkter"/>
        <a href="https://www.bt.no/kultur/i/8mV7mQ/frode-grytten-med-krass-protest-mot-donald-trump-og-usa"/>
        <a href="https://www.bt.no/utenriks/i/b566Pk/trump-beordret-til-aa-betale-erstatning-til-new-york"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/i/kJxqxX/ber-politiet-om-hjelp-til-aa-stanse-pyramide"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/kultur/i/JoXPWX/de-har-sesongkort-paa-intimkonserter-i-bergen"/>
        <a href="https://www.bt.no/bolig/i/EWk4p2/pusset-opp-arkitektperle-fra-1950-bare-de-gammelrosa-detaljene-maatt"/>
      </related>
    </article>
  </body>
</html>