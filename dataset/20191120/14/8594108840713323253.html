<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/brexit-v-britskych-e-shopoch-moze-prestat-nakupovat-vacsina-europanov/264816"/>
    <meta property="og:site_name" content="touchIT"/>
    <meta property="article:published_time" content="2019-11-20T14:16:07+00:00"/>
    <meta property="og:title" content="Brexit: V britských e-shopoch môže prestať nakupovať väčšina Európanov"/>
    <meta property="og:description" content="Hrozbu brexitu bez dohody sa podarilo oddialiť. Napriek tomu, že Veľká Británia získala čas na schválenie dohody s Európskou úniou do konca januára budúceho roka, situácia ostáva naďalej nejasná."/>
  </head>
  <body>
    <article>
      <h1>Brexit: V britských e-shopoch môže prestať nakupovať väčšina Európanov</h1>
      <address><time datetime="2019-11-20T14:16:07+00:00">20 Nov 2019, 14:16</time> by <a rel="author">redakcia touchIT</a></address>
      <p>
        <b>
          <b>Hrozbu brexitu bez dohody sa podarilo oddialiť.</b>
        </b>
      </p>
      <p>
        <b>Napriek tomu, že Veľká Británia získala čas na schválenie dohody s Európskou úniou do konca januára budúceho roka, situácia ostáva naďalej nejasná. Prípadný brexit bez dohody by výrazne ovplyvnil správanie zákazníkov, ktorí nakupujú v britských e-shopoch.  Až 70 percent Európanov by prestalo nakupovať na britských stránkach v prípade, ak by to znamenalo platbu dodatočných ciel, daní či administratívnych poplatkov. Vyplýva to z prieskumu kuriérskej firmy DPD medzi 24-tisíc zákazníkmi v 21 európskych krajinách.</b>
      </p>
      <p>Platba dodatočných daní a ciel, ako aj dlhšie dodacie lehoty by mohli byť prekážkou budúceho rozvoja cezhraničného elektronického obchodu v Európe. Podľa celoeurópskeho prieskumu by britské e-shopy v prípade účtovania dodatočných nákladov prestalo využívať až 70 percent európskych zákazníkov. Zvýšené poplatky by najviac ovplyvnili francúzskych a španielskych zákazníkov (76 %). Naopak, najmenší vplyv by mali na e-shoperov z Maďarska (52 %). Zo Slovákov, ktorí zvyknú nakupovať na britských stránkach, by  sa s nimi rozlúčilo až 69 percent.</p>
      <p>Najmä v prípade brexitu bez dohody by na tovar zakúpený on-line z Veľkej Británie mohli byť naviazané dodatočné náklady v podobe ciel, daní či administratívnych poplatkov.  Zákazníci budú musieť tieto poplatky zaplatiť ešte pred dodaním tovaru. Zásielka by bola až do uhradenia poplatkov zadržaná, čo by tiež mohlo predlžovať dodacie lehoty z britských internetových obchodov. „<i>Pri výbere internetového obchodu zohráva čas dodania tovaru rozhodujúcu úlohu. Pre zákazníkov je tiež dôležité poznať konečnú cenu tovaru už pri zadávaní objednávky. Mnohí ľudia preto môžu začať využívať viac európske e-shopy, ktoré im tento komfort poskytujú</i>,“ vysvetľuje <b>Peter Pavuk, generálny riaditeľ kuriérskej spoločnosti DPD SK</b>.</p>
      <p>
        <b>Až 70 percent zákazníkov internetových obchodov, ktorí nakupujú v britských e-shopoch, by v nich prestalo nakupovať v prípade, ak budú účtované dodatočné náklady po ukončení nákupu.</b>
      </p>
      <table bordered="">
        <tr>
          <td>
            <b>Francúzsko</b>
          </td>
          <td>76 %</td>
          <td>
            <b>Rakúsko</b>
          </td>
          <td>66 %</td>
        </tr>
        <tr>
          <td>
            <b>Španielsko</b>
          </td>
          <td>76 %</td>
          <td>
            <b>Slovinsko</b>
          </td>
          <td>65 %</td>
        </tr>
        <tr>
          <td>
            <b>Portugalsko</b>
          </td>
          <td>73 %</td>
          <td>
            <b>Holandsko</b>
          </td>
          <td>64 %</td>
        </tr>
        <tr>
          <td>
            <b>Taliansko</b>
          </td>
          <td>72 %</td>
          <td>
            <b>Chorvátsko</b>
          </td>
          <td>64 %</td>
        </tr>
        <tr>
          <td>
            <b>Nemecko</b>
          </td>
          <td>71 %</td>
          <td>
            <b>Estónsko</b>
          </td>
          <td>63 %</td>
        </tr>
        <tr>
          <td>
            <b>Írsko</b>
          </td>
          <td>71 %</td>
          <td>
            <b>Belgicko</b>
          </td>
          <td>62 %</td>
        </tr>
        <tr>
          <td>
            <b>Česká republika</b>
          </td>
          <td>70 %</td>
          <td>
            <b>Lotyšsko</b>
          </td>
          <td>62 %</td>
        </tr>
        <tr>
          <td>
            <b>Poľsko</b>
          </td>
          <td>69 %</td>
          <td>
            <b>Rumunsko</b>
          </td>
          <td>61 %</td>
        </tr>
        <tr>
          <td>
            <b>Slovensko</b>
          </td>
          <td>69 %</td>
          <td>
            <b>Švajčiarsko</b>
          </td>
          <td>58 %</td>
        </tr>
        <tr>
          <td>
            <b>Litva</b>
          </td>
          <td>67 %</td>
          <td>
            <b>Maďarsko</b>
          </td>
          <td>52 %</td>
        </tr>
      </table>
      <p>Hrozba tvrdého brexitu, ktorý mal prebehnúť na konci októbra, bola oddialená a Európska únia akceptovala žiadosť Britov o posun do 31. januára 2020. Získali tak čas na schválenie dohody v britskom parlamente.</p>
      <p>DPD je podľa Pavuka pripravená na všetky alternatívy ďalšieho vývoja. „<i>Sme pripravení na všetky prípadné alternatívy, vrátane brexitu bez dohody. Prioritou pre nás je, aby dopad na plynulosť dopravy bol pre našich zákazníkov čo najnižší. DPDGroup pracuje na plánoch na zmiernenie rizík vrátane alternatívnych cestných a leteckých trás. Investujeme do personálneho zabezpečenia a zariadenia. Prioritou pre nás je, aby dopad na plynulosť dopravy bol pre našich zákazníkov čo najnižší</i>,“ hovorí Pavuk<b>.</b></p>
      <p>Prieskum zrealizovala pre kuriérsku spoločnosť DPD agentúra GfK na vzorke 24 258 zákazníkov e-shopov v 21 európskych krajinách.</p>
      <related>
        <h4>Súvisiace články</h4>
        <a href="https://touchit.sk/4-horuce-tipy-na-vianocne-darceky-od-huawei/264839"/>
        <a href="https://touchit.sk/reproduktor-lamax-street2-vykon-dizajn-a-praktickost-v-jednom-tele/264826"/>
        <a href="https://touchit.sk/alza-cz-rozvija-program-pre-firemnych-zakaznikov/264819"/>
      </related>
    </article>
  </body>
</html>