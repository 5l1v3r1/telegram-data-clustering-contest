<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/intervyu/bivshiyat-igrach-na-tsska-ivan-markovich-pred-blits-tv-iskam-pri-chervenite-otkazakh-na-levski-video_443572.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-20T14:37:00+00:00"/>
    <meta property="og:title" content="Бившият играч на ЦСКА Иван Маркович пред БЛИЦ TV: Искам при &quot;червените&quot;, отказах на Левски ВИДЕО "/>
    <meta property="og:description" content="Да вкараш на &quot;сините&quot; е нещо специално, откровен е сърбинът"/>
  </head>
  <body>
    <article>
      <h1>Бившият играч на ЦСКА Иван Маркович пред БЛИЦ TV: Искам при "червените", отказах на Левски ВИДЕО </h1>
      <h2>Да вкараш на "сините" е нещо специално, откровен е сърбинът</h2>
      <address>
        <time datetime="2019-11-20T14:37:00+00:00">20 Nov 2019, 14:37</time>
      </address>
      <figure>
        <img src="https://static.blitz.bg/documents/thumbnails/sport/780/201911/15742527082.jpg"/>
        <figcaption>Снимки: ГЕОРГИ КОЛЕВ/БЛИЦ</figcaption>
      </figure>
      <figure>
        <img src="http://static.blitz.bg/documents/editor/15742527689aae4e.jpg"/>
      </figure>
      <p>Бившият футболист на ЦСКА Иван Маркович е отново в София. 25-годишният сърбин пристигна от Скопие, след като разбра, че кредиторите на фалиралото дружество ПФК ЦСКА АД вече получават парите си. Маркович ще вземе 12 хиляди лева от осемте милиона, които настоящото ръководство на "армейците" плати за емблемата на клуба. </p>
      <p>Роденият на 20 юни 1994 година oфанзивен футболист пристигна в ЦСКА през февруари на 2014 г. През пролетта направи силни мачове с червения екип и дори отбеляза гол на Левски при победата с 3:1. През лятото обаче сърбинът се контузи и бе извън игра дълго време, върна се на терена едва в последните кръгове на сезон 2014/15. След това премина през Левадиакос (Гърция), Черно море, Гьонгнам (Южна Корея), няколко сръбски отбора, за кратко беше и в Швеция (игра в Ескилстюна), а сега е в Работнички (Скопие).</p>
      <p>Иван Маркович даде интервю за БЛИЦ СПОРТ:</p>
      <p><b>- Какво те води насам, защо си в София?</b><br/>- Дойдох по работа преди два дни. Всички знаят, че бивши футболисти имаме да получаваме пари. Дойдох да си оправя нещата и да се видя с приятели. Прекарах хубав период тук. В момента съм футболист на Работнички (Скопие).</p>
      <p><b>- Редовно ли играеш? </b><br/>- Да, за момента са добре нещата, защото играя всеки мач. Работнички е клуб с история. Щом играя и нямам контузии, съм доволен. Имам договор до лятото, след това ще видим.</p>
      <p><b>- Сигурно си доволен, че си получаваш парите от ЦСКА? </b><br/>- Малко изненадващо е за мен, не очаквах, че ще си получа парите. Но ми казаха, че плащат, и че всичко вече е наред.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - най-голямото разнообразие от пазари! (18+)</b>
        </a>
      </p>
      <p><b>- Срещна ли се с бивши съотборници?</b><br/>- Видях се с Боби Галчев преди 2-3 месеца. Но вече в отбора няма нито един от съотборниците ми, с които играх в ЦСКА. Всеки е на друго място. Пламен Крачунов е в Полша, комуникираме си чрез социалните мрежи, също и с Тончи Кукоч, Милисавлевич и Николич.</p>
      <p><b>- Ще останеш ли в София и ако имаш възможност би ли гледал мач на ЦСКА на живо?</b><br/>- Няма как, защото имам мач през уикенда с Работнички. Скопие не е толкова далеч, когато има възможност, ще дойда да гледам ЦСКА. Искам да бъде на "Армията", защото съм ходил от много време. Искам пак да почувствам атмосферата.</p>
      <p><b>- Кога за последно гледа ЦСКА на стадион "Българска армия"?</b><br/>- Когато бях футболист на Черно море - 2016 година. Имахме няколко свободни дни и дойдох в София, за да гледам ЦСКА. След това играх в Южна Корея, Швеция, бях на много места.</p>
      <p><b>- Къде се чувстваше най-добре?</b><br/>- В ЦСКА прекарах две много хубави години. ЦСКА ме изгради като футболист при Стойчо Младенов. Играх в голям отбор, пред страхотни фенове.</p>
      <figure>
        <img src="http://static.blitz.bg/documents/editor/15742527262c9adf.jpg"/>
      </figure>
      <p><b>- Голът във вратата на Левски ли е най-паметният ти миг?</b><br/>- Да, със сигурност. Всеки мач за ЦСКА е специален, но определено да вкараш на Левски, е страхотно чувство. Бях млад - 19-20-годишен, но определено това е най-голямото нещо в кариерата ми до момента. </p>
      <p><b>- Mладостта ли ти попречи да останеш по-дълго време в ЦСКА?</b><br/>- Имах договор и исках да остана, но отборът отиде във "В" група. Бях млад и имах възможност да отида на по-добро място за мен в този  момент, заради това си тръгнах. Ако ЦСКА беше продължил в "А" група, щях да остана. </p>
      <p><b>- Иска ли ти се пак да бъдеш тук?</b><br/>- Да. Сега ЦСКА е по-добър отпреди, финансово също. Ако ми се отдаде възможност да разговаряме, винаги ще съм отворен. Познавам и Гриша Ганчев, уважавам го. Във футбола всичко е възможно. За ЦСКА винаги съм отворен. </p>
      <p><b>- След като си тръгна от Черно море, търсиха ли те от други български клубове?</b><br/>- Търсиха ме, но не исках да се връщам в друг отбор освен ЦСКА. Не бяха лоши клубове, но отказах. </p>
      <p><b>- Беше спряган и за Левски. Имаше ли наистина такъв вариант?</b><br/>- Честно - да, но веднага казах на агента ми, че няма как да отида в Левски. Отказах им. Мениджърът ми каза, че имат интерес към мен, но аз нямах такъв към тях. Моят брат-близнак (б.р. - Ваня Маркович, сега в Унгария) също получи оферта от Левски, но не се разбраха.</p>
      <figure>
        <img src="http://static.blitz.bg/documents/editor/1574252905b112d8.jpg"/>
      </figure>
      <p><b>- Остави ли приятели във Варна? </b><br/>- Не. Там не се получиха нещата заради контузията ми в коляното, наложи се операция. Нямам добри спомени от там. Не се чувствах добре във Варна.</p>
      <p><b>- Други тежки контузии имал ли си?</b><br/>- Два пъти оперирах коляното, сега съм добре. </p>
      <p><b>- Следиш ли цялостно българския футбол или се интересуваш само от резултатите на ЦСКА?</b><br/>- Следя. Разбира се, че повече ЦСКА, но гледам и другите резултати. Имам приятели в Берое и Локомотив (Пловдив). </p>
      <p><b>- Класата повишила ли се е?</b><br/>- Да, по-добре изглежда сега - стадиони, хора, медии... И от финансова гледна точка е по-добре, клубовете плащат повече. </p>
      <figure>
        <img src="http://static.blitz.bg/documents/editor/157425287587d57c.jpg"/>
      </figure>
      <p><b>- В последните години Лудогорец неизменно е шампион, а ЦСКА и Левски са в ролята на догонващи. Този сезон как виждаш нещата?</b><br/>- Ясно е, че Лудогорец има предимство при положение, че влага най-много пари. Вече осем поредни титли, надявам се вече и ЦСКА да има шанс. И другите отбори също, но смятам, че само ЦСКА може да се пребори с Лудогорец. Има отбор, има качество. </p>
      <p><b>- Какво е нивото на футбола в Северна Македония?</b><br/>- По-слабо е от нивото в България. Има по-слаби отбори. Работнички играе на хубав стадион в Скопие, но не идват много фенове - по 500-1000 на мач. Само в дербитата с Вардар и Шкендия се събира повече публика. А когато бях в ЦСКА, играехме пред няколко хиляди зрители, а в дербито срещу Левски и пред доста повече. </p>
      <p><b>- Искаш ли да кажеш нещо на феновете на ЦСКА?</b><br/>- Да продължават да обичат клуба и да посещават мачовете. Добрите резултати ще дойдат. ЦСКА пак ще е шампион и ще играе в Европа, вярвам в това. Феновете са страхотни, видя се и във "В" група, когато пак имаше много публика. Тогава беше спечелена Купата на България. Отбор от "В" група да я вземе е нещо, което не се случва често. ЦСКА не трябва да мечтае само за първо място в "А" група, а и за още по-големи неща. <br/><b>ПЛАМЕН СЛАВОВ/БЛИЦ СПОРТ<br/><br/>Оператор: СЪЙКО СЪЕВ/БЛИЦ </b><br/> </p>
    </article>
  </body>
</html>