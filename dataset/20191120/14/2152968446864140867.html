<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/20/za-3-godini-zaplata-v-sofiiskiia-universitet-skochila-s-53.430248"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T14:48:00+00:00"/>
    <meta property="og:title" content="За 3 години: Заплата в Софийския университет скочила с 53%"/>
    <meta property="og:description" content="Броят на студентите и преподавателите е намалял, обясни ректорът | Dnes.bg"/>
  </head>
  <body>
    <article>
      <h1>За 3 години: Заплата в Софийския университет скочила с 53%</h1>
      <h2>Броят на студентите и преподавателите е намалял, обясни ректорът</h2>
      <address><time datetime="2019-11-20T14:48:00+00:00">20 Nov 2019, 14:48</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>С 53% се е повишила средната брутна работна заплата в Софийския университет "Св. Климент Охридски" за периода от 1 януари 2016 г. до 1 януари 2019 г. От 1119 лв. тя е станала 1713 лв, каза ректорът на СУ проф. Анастас Герджиков в отчетния си доклад пред Общото събрание на висшето училище.</p>
      <p>Той уточни, че през 2015 г. средната брутна работна заплата в СУ е била 1119 лв., през 2016 г. - 1163 лв., през 2017 г. - 1586 лв., а през 2018 г. средната брутна работна заплата е била 1713 лв.</p>
      <p>Проф. Герджиков отчете, че през първия му ректорски мандат е била увеличена и основната работна заплата в СУ. В началото на мандата ми най-ниската основна работна заплата в Софийския университет беше на асистентите, която през 2015 г. беше 600 лв., а достигна 820 лв.</p>
      <p>Основните заплати на професорите в началото на мандата ми бяха 960 лв., а сега са 1100 лв. За доцентите основните заплати се увеличиха от 840 лв. на 980 лв., а за главните асистенти - от 720 лв. на 850 лв.</p>
      <p>В резултат на повишението на субсидията за издръжка стана възможно увеличаването на трудовото възнаграждение както на преподавателите, така и на служителите в СУ, обобщи проф. Анастас Герджиков.</p>
      <p>Той заяви, че след финансовото стабилизиране на Софийския университет основната цел трябва да е свързана чрез повишаването на държавната субсидия и на собствените приходи, както и чрез оптимизирането на разходите и управлението на финансите, да се осигурят много повече средства за повишаване на възнагражденията, да се осигурят и средства за ремонти и поддръжка на сградния фонд на СУ, за инфраструктура, за материали и консумативи.</p>
      <p>През 2015/2016 г. студентите - бакалаври и магистри в СУ, са били 23 330, а преподаватели са били 1705. През 2019 г. студентите /бакалаври и магистри/ в Софийския университет са 20 616, а преподавателите са 1590.</p>
    </article>
  </body>
</html>