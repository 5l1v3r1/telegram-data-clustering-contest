<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259975/xrysoxoidis-se-syriza-i-epoxi-tis-anoxis-tis-vias-teleiose"/>
    <meta property="og:site_name" content="LiFO"/>
    <meta property="article:published_time" content="2019-11-20T14:50:00+00:00"/>
    <meta property="og:title" content="O Χρυσοχοΐδης απαντά στο ΣΥΡΙΖΑ για τα Εξάρχεια: Μέχρι το άβατο να γίνει γειτονιά, τα ΜΑΤ θα υπάρχουν"/>
    <meta property="og:description" content="Ότι «η εποχή της ανοχής της βίας τέλειωσε» απαντά το υπουργείο Προστασίας του Πολίτη στο ΣΥΡΙΖΑ"/>
  </head>
  <body>
    <article>
      <h1>O Χρυσοχοΐδης απαντά στο ΣΥΡΙΖΑ για τα Εξάρχεια: Μέχρι το άβατο να γίνει γειτονιά, τα ΜΑΤ θα υπάρχουν</h1>
      <h2>Ότι «η εποχή της ανοχής της βίας τέλειωσε» απαντά το υπουργείο Προστασίας του Πολίτη στο ΣΥΡΙΖΑ</h2>
      <address><time datetime="2019-11-20T14:50:00+00:00">20 Nov 2019, 14:50</time> by <a rel="author">NEWSROOM</a></address>
      <p>
        <b>Ότι «η εποχή της ανοχής της βίας τέλειωσε» απαντά στο <a href="https://www.lifo.gr/tags/%CE%A3%CE%A5%CE%A1%CE%99%CE%96%CE%91">ΣΥΡΙΖΑ </a>το υπουργείο <a href="https://www.lifo.gr/tags/%CE%A5%CF%80%CE%BF%CF%85%CF%81%CE%B3%CE%B5%CE%AF%CE%BF+%CE%A0%CF%81%CE%BF%CF%83%CF%84%CE%B1%CF%83%CE%AF%CE%B1%CF%82+%CF%84%CE%BF%CF%85+%CE%A0%CE%BF%CE%BB%CE%AF%CF%84%CE%B7">Προστασίας του Πολίτη</a> με ανακοίνωσή του.</b>
      </p>
      <p>Ειδικότερα, στην ανακοίνωση – απάντηση στις αναφορές του ΣΥΡΙΖΑ περί «αναβίωσης σκοτεινών εποχών, ακραίας καταστολής και κατάλυσης του κράτους δικαίου», το υπουργείο Προστασίας του Πολίτη τονίζει ότι «η εποχή της ανοχής της βίας τέλειωσε, η εποχή της ανασφάλειας θα τελειώσει».</p>
      <p>Το υπουργείο Προστασίας του Πολίτη επισημαίνει ότι «ο ΣΥΡΙΖΑ προσπαθεί να κρυφτεί, να ξεχαστούν τα έργα του κάνοντας θόρυβο και χάνοντας συνήθως, το μέτρο και κυρίως, αντιστρέφοντας την πραγματικότητα».</p>
      <p>«Τα πραγματικά γεγονότα – σημειώνεται στην ανακοίνωση- είναι οι πρόσφατες επιτυχίες της Ελληνικής Αστυνομίας:</p>
      <p>-στην αντιμετώπιση της τρομοκρατίας,</p>
      <p>- στην διασφάλιση συνθηκών για την ειρηνική πορεία της επετείου του Πολυτεχνείου</p>
      <p>- στην εκκαθάριση των πανεπιστημίων από γιάφκες και τραμπούκους</p>
      <p>- στην απόδοση της γειτονιάς των Εξαρχείων στους κατοίκους της</p>
      <p>- στην εκκένωση παράνομων καταλήψεων που μόνο αθώους πρόσφυγες και μωρομάνες δεν κάλυπταν</p>
      <p>- στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη</p>
      <p>- ο αμείλικτος πόλεμος που ξεκίνησε γειτονιά-γειτονιά στην Αθήνα για τις κλοπές, διαρρήξεις που έχουν ρημάξει τα σπιτικά».</p>
      <p>Το υπουργείο Προστασίας του Πολίτη σημειώνει:</p>
      <p>«Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ.</p>
      <p>Ακραία καταστολή είναι οι τραμπούκοι να εξουσιάζουν Πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες.</p>
      <p>Καταλύεται το κράτος δικαίου στα άβατα, στο Μενίδι, στην ΑΣΟΕΕ, στην ανοχή της παραβατικότητας, στην δικαιολόγηση της βίας».</p>
      <p>Τέλος, αναφερόμενο στα Εξάρχεια, το υπουργείο στην ανακοίνωσή του υπογραμμίζει μεταξύ άλλων: «Μέχρι το άβατο να γίνει γειτονιά, τα ΜΑΤ θα υπάρχουν, η αστυνομία θα περιπολεί, και με πολιτικά και με συμβατικές πινακίδες. Η αστυνομία έχει αποστολή και νομιμότητα. Οι μολότοφ, οι πέτρες στις ταράτσες και οι παράνομες καταλήψεις ούτε νομιμότητα έχουν, ούτε πολιτική κάλυψη θα έπρεπε να έχουν από δημοκρατικό κόμμα».</p>
    </article>
  </body>
</html>