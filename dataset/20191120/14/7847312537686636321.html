<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473811-jak-wpis-z-facebooka-potrafi-uderzyc-w-pad-i-relacje-pl-usa"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T14:27:27+00:00"/>
    <meta property="og:title" content="Krótka historia o tym, jak (fałszywy?) wpis z Facebooka może nakręcić międzynarodową awanturę, wymierzoną w prezydenta i relacje Polska-USA"/>
    <meta property="og:description" content="Widać wyraźnie, że ktoś intensywnie pracował nad rozdmuchaniem całego tematu. Czy była to zła wola? A może po prostu przewrażliwienie części opinii publicznej? Jacy &quot;inni szatani&quot; byli czynni w tej historii?"/>
  </head>
  <body>
    <article>
      <h1>Krótka historia o tym, jak (fałszywy?) wpis z Facebooka może nakręcić międzynarodową awanturę, wymierzoną w prezydenta i relacje Polska-USA</h1>
      <address><time datetime="2019-11-20T14:27:27+00:00">20 Nov 2019, 14:27</time> by <a rel="author" href="https://wpolityce.pl/autorzy/285-marcin-fijolek-2" target="_blank">Marcin Fijołek</a></address>
      <p>To historia jak z tanich opowieści zamieszczanych w kiepskich książkach, których fabuła toczy się wokół zagrożenia zjawiskiem <i>fake newsów</i>. Niemniej jednak ta konkretna wydarzyła się naprawdę kilka tygodni temu i wywołała niemałe napięcie na wielu poziomach polskiej polityki.</p>
      <p>Zaczęło się od niewinnego, wydawać by się mogło, wpisu, jaki pojawił się 25 września na facebookowym profilu pod nazwą „Cały świat przeprasza polską prawicę za Oscara dla Idy” - obserwuje go dziś niecałe 6 tysięcy internautów. Z zamieszczonego zdjęcia internauci mogli się dowiedzieć, że na warszawskich przystankach miały się pojawić antysemickie i wulgarne plakaty (względnie wlepki) z hasłem „pasożydy”, „Stop mafii roszczeniowej, stop żydowskiej okupacji. Nigdy więcej przepraszania, nigdy więcej syjonizmu”, okraszone wizerunkami ambasador Mosbacher i Azari, a także Szewacha Weissa, Johny’ego Danielsa i rabina Michaela Schudricha.</p>
      <figure>
        <img src="https://wpolityce.pl/p/634728"/>
      </figure>
      <p>Choć nie zostały podane żadne konkrety dotyczące miejsca, w jakim miały pojawić się wspomniane plakaty, temat szybko podjęła stołeczna „Gazeta Wyborcza”, a w ślad za nią portal Radia Zet i <a href="http://www.otwarta.org/antysemickie-plakaty-na-przystankach-autobusowych/">strona internetowa Otwartej Rzeczpospolitej</a> (stowarzyszenia przeciw antysemityzmowi i ksenofobii).</p>
      <figure>
        <img src="https://wpolityce.pl/p/634729"/>
        <figcaption>. / autor: .</figcaption>
      </figure>
      <figure>
        <img src="https://wpolityce.pl/p/634731"/>
        <figcaption>. / autor: .</figcaption>
      </figure>
      <p>Na stronach „Zetki” nawet nie ukrywano, że żadne szczegółowe informacje nie są znane.</p>
      <blockquote>Nie wiadomo, kto stoi za tą akcją, w których dokładnie miejscach Warszawy widnieją te plakaty ani czy jakiekolwiek służby (np. policja) zajęły się tą sprawą</blockquote>
      <p>— czytamy we wspomnianym artykule.</p>
      <p>Historia jednak powoli nabierała rozpędu - pod wpisami oburzały się dziesiątki internautów, przekonując się nawzajem, jak antysemickim i nietolerancyjnym krajem jest Polska. Spora część komentarzy obarczała również winą za ten stan rzeczy rząd Prawa i Sprawiedliwości, znaleźli się również i tacy internauci, którzy udostępniali grafikę dalej, dzieląc się swoim oburzeniem ze swoimi znajomymi.</p>
      <p>Powie ktoś nie bez racji: ot, opowieść jakich wiele w świecie internetu, w którym sprawy mniej lub bardziej wyssane z palca podbijają sieć i wzbudzają sporo emocji? Nie do końca. Tak się bowiem zdarzyło, że data publikacji tego dziwnego plakatu zbiegła się z wizytą prezydenta Andrzeja Dudy w Stanach Zjednoczonych; zarazem był to czas, gdy prezydent spotkał się z diasporą żydowską (spotkanie miało miejsce w Konsulacie Generalnym RP w Nowym Jorku).</p>
      <p>Z naszych informacji wynika, że otoczenie prezydenta było dość mocno wypytywane o tę sprawę - zarówno ze strony przedstawicieli diaspory, jak również amerykańskich mediów i ambasady Stanów Zjednoczonych. Sprawa zataczała kolejne urzędnicze kręgi, wreszcie - na prośbę urzędników Kancelarii Prezydenta i polskiego MSZ - trafiła na biurka funkcjonariuszy służb specjalnych, którzy zbadali całą kwestię. Przeprowadzono monitoring miejsc, w których miało dojść do rozwieszenia plakatów, zapytano o sprawę także przedstawicieli Muzeum Polin oraz Gminy Żydowskiej. Nie odnaleziono ani śladu plakatów, ani nawet świadków, którzy mogliby je widzieć. Sprawa-widmo.</p>
      <blockquote>Jeśli do czegokolwiek doszło, w co szczerze wątpię, biorąc pod uwagę materiał, jaki zgromadziliśmy, to musiał być to jakiś kompletnie marginalny incydent</blockquote>
      <p>— mówi nam jeden z funkcjonariuszy służb.</p>
      <p>Incydent rzuca jednak dodatkowe światło na wizytę prezydenta w USA i spotkanie z przedstawicielami grup żydowskich.</p>
      <blockquote>Z jednej strony prezydent przedstawia prawdziwy obraz Polski, jako kraju w UE, gdzie mamy mnóstwo inicjatyw i festiwali związanych z kulturą żydowską, miejscem, gdzie bez obaw można chodzić w jarmułce czy bez obaw organizować uroczystości w synagogach (a przecież nie w całej UE to oczywistość), a na drugim oddechu musi tłumaczyć się z dziwnych, emocjonalnych historii z jakimś absurdalnym plakatem. Całe szczęście, że instytucje państwa zareagowały sprawnie, a i kontakt z przyjaciółmi ze strony żydowskiej pomógł przygotować się polskiej stronie</blockquote>
      <p>— słyszymy od osoby znającej kulisy sprawy.</p>
      <p>Mija kilkanaście godzin, a sprawa w nieoczekiwany sposób wraca ze zdwojoną siłą. Pismo „Jewish Insider” przekonuje, że prezydent Duda miał powiedzieć o „wzroście liczby antysemickich ataków na Żydów w Polsce”, za co odpowiedzialnością miał obarczyć Izrael.</p>
      <p>
        <a href="https://wpolityce.pl/polityka/465679-odpowiedz-na-tekst-jewish-insider-o-dudzie-to-nieprawda">TAKŻE: Jest odpowiedź na artykuł „Jewish Insider”. Rzecznik prezydenta: To po prostu nieprawda. SPRAWDŹ, co powiedział Andrzej Duda</a>
      </p>
      <p>Z naszych informacji wynika, że jako stanowisko głowy polskiego państwa przedstawiono słowa Edwarda Mosberga, byłego więźnia Auschwitz, który był obecny na tym spotkaniu, a który znany jest ze swoich mocnych wypowiedzi na temat postawy części izraelskich władz (głównie Israela Katza, tamtejszego ministra spraw zagranicznych).</p>
      <p>
        <a href="https://wpolityce.pl/polityka/473236-zdecydowana-deklaracja-mosberga-nie-wroce-do-izraela">WIĘCEJ: Zdecydowana deklaracja Edwarda Mosberga: Tak długo, jak Katz nie przeprosi, nigdy nie wrócę do Izraela. To zniewaga</a>
      </p>
      <p>Mija kolejne kilkanaście godzin i pojawia się kolejny artykuł, tym razem łączący wspomniane doniesienia o antysemickich plakatach w Warszawie z przekłamanym cytatem z prezydenta Dudy. Wszystko razem przedstawia się jako antysemickie tendencje prezydenta Rzeczypospolitej Polskiej. Tym razem robi to redakcja „Times of Israel”.</p>
      <figure>
        <img src="https://wpolityce.pl/p/634735"/>
      </figure>
      <p>W tle medialnej burzy sprawa dotyka też politycznych wątków całej sprawy, tym bardziej, że doniesienia wyglądają na poważne, a czas jest bardzo wrażliwy: prezydent Duda dogadywał wówczas szczegóły porozumień i umów, które podpisał wraz z prezydentem USA Donaldem Trumpem.</p>
      <p>Cała historia to jeszcze jeden dowód na to, jak niewinna, wydawać by się mogło, publikacja postów na Facebooku pozwoliła wprowadzić do debaty publicznej temat rzekomego incydentu antysemickiego w Warszawie. Sprawę wykorzystano do próby destabilizacji relacji polsko-amerykańskich, a z zewnątrz widać wyraźnie, że ktoś intensywnie pracował nad rozdmuchaniem całego tematu. Czy była to zła wola? A może po prostu przewrażliwienie części opinii publicznej? Jacy „inni szatani” byli czynni w tej historii?</p>
      <blockquote>Cała sprawa to niemal laboratoryjny przykład tego, jak sprawa durnego, chamskiego plakatu (a w zasadzie sugestii plakatu, bo samego plakatu nikt nie widział), incydentu, może być wykorzystywana do uderzenia w prezydenta i w wizerunek naszego kraju. Nie ulega dla mnie wątpliwości, że komuś na tym po prostu zależało</blockquote>
      <p>— mówi nam jeden z urzędników Kancelarii Prezydenta znający okoliczności historii.</p>
      <p>Kilka pytań możemy po prostu zasygnalizować, a rozwój wypadków tylko pokazuje, jak drażliwe i wrażliwe wątki z internetowych wpisów mogą osiągnąć wielkie rozmiary. Czasy wojny informacyjnej otwierają kolejne furtki możliwych działań i koniecznych reakcji polskiego państwa na zagrożenia. Maszyna Bezpieczeństwa Narracyjnego, o której konieczności powołania (choćby na poziomie nieformalnym) mówił swojego czasu prof. Andrzej Zybertowicz, nieustannie domaga się naoliwienia i profesjonalizacji. Także, a może przede wszystkim na odcinku antycypującym pewne zagrożenia, tym bardziej, że na horyzoncie czas kampanii prezydenckiej, a więc podwójnie gorącego okresu w polskiej polityce.</p>
      <p>
        <i>ZOBACZ TAKŻE NOWY ODCINEK MAGAZYNU BEZ SPINY - PROSTO Z ANTENY WPOLSCE.PL:</i>
      </p>
      <figure>
        <iframe src="https://www.youtube.com/embed/OknGNKznY9Y" width="650" height="350" data-service="Youtube" scrolling="no"/>
      </figure>
    </article>
  </body>
</html>