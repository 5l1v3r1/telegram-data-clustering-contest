<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/spor/galatasaray-altayin-genc-golcusu-icin-resmi-teklif-yapti-h697936.html"/>
    <meta property="og:site_name" content="61 SAAT"/>
    <meta property="article:published_time" content="2019-11-20T14:53:18+00:00"/>
    <meta property="og:title" content="Galatasaray, Altay’ın genç golcüsü için resmi teklif yaptı"/>
    <meta property="og:description" content="Altay Sportif Direktörü Özden Töraydın, Akhisarspor maçını kazanarak çıkışa geçmek istediklerini söylerken, 2003 doğumlu golcüleri Kazım Karataş için Galatasaray’dan resmi teklif aldıklarını da açıkladı."/>
  </head>
  <body>
    <article>
      <h1>Galatasaray, Altay’ın genç golcüsü için resmi teklif yaptı</h1>
      <h2>Altay Sportif Direktörü Özden Töraydın, Akhisarspor maçını kazanarak çıkışa geçmek istediklerini söylerken, 2003 doğumlu golcüleri Kazım Karataş için Galatasaray’dan resmi teklif aldıklarını da açıkladı.</h2>
      <address>
        <time datetime="2019-11-20T14:53:18+00:00">20 Nov 2019, 14:53</time>
      </address>
      <p>Altay Sportif Direktörü Özden Töraydın, Akhisarspor maçını kazanarak çıkışa geçmek istediklerini söylerken, 2003 doğumlu golcüleri Kazım Karataş için Galatasaray’dan resmi teklif aldıklarını da açıkladı.</p>
      <p>TFF 1. Lig’in geçen sezondan daha zorlu bir startla başladığını belirten Altay Sportif Direktörü Özden Töraydın, Ege derbisinden galibiyetle ayrılıp çıkışa geçmek istediklerini söyledi. Akhisarspor’un Süper Lig’den düştükten sonra belli ölçüde kadrosunu muhafaza ettiğini hatırlatan Töraydın, "Ligde zirve ile aramızda 6 puanlık bir fark var. Bunu kapatabilecek güçteyiz. Son 3 haftada hanemize puan yazdıramadık fakat lig geçen sezona oranla denk güçlerin yarıştığı daha zor bir maraton haline geldi. 3 puan aslanın ağzında. Sonuna kadar istikrarını koruyan başarıya ulaşacak. Akhisarspor maçında futbolun her anlamda güzellikleri sahada olacak. Rakibimiz de bizim gibi kapanmaktan çok futbol oynamaya gayret eden bir yapıda. Motivasyonları yüksek. Biz de müsabakaya iyi hazırlanıyoruz. Geçtiğimiz sezon lige alışma sürecindeydik. Özellikle ligin 2. yarısı ara transferde gelen oyuncular ve Sait Karafırtınalar hocamızın katkısıyla dikkat çekici sonuçlara imza attık. Bu yıl oyun ve puan anlamında hedefimiz daha üstte, bireysel sıkıntılar var ancak bunları çözmek zor değil. Ekiple toplantı yaptık, gerekli uyarılar yapıldı. Beklenen çıkışı bu hafta yakalayacağımıza inancımız tam’’ dedi.</p>
      <p>"ALSANCAK STADYUMUNUN TAHSİSİ İÇİN ÇALIŞIYORUZ"</p>
      <p>Altay isminin Alsancak Stadı ile özdeşleşmiş olduğunu söyleyen Töraydın, "Alsancak Stadının tahsisi için her platformda çalışıyoruz. Stadın inşaatı sürüyor. Ödenek sıkıntısı çözüldü ve misafir tribün yapımı yeniden başlatılacak. Kulüp Başkanımız Özgür Ekmekçioğlu projenin en başından bu yana büyük emek harcadı ve yüz yılı aşkın maziye sahip Altay Alsancak Stadına yakışacak bir proje yapılmasına önemli katkılar koydu. Stadın üstünün kapatılması, projenin defalarca revize edilmesi, dış kaplamanın siyah-beyaz renklerde olmasında Özgür Ekmekçioğlu’nun girişimleri çok önemliydi. Yönetim olarak tahsis konusunda da büyük mücadele veriyoruz. Ancak bu bir süreç. Taraftarımız Alsancak konusunda hassas ve sabırsız olabiliyor, çünkü orada hepimiz için önemli anılar var. Yüklenici firma Ağustos ayında teslim edileceğini kaydetti. Stratejik bir durum içindeyiz. Bu işin lokomotifi profesyonel futbol takımımız. Biz ne kadar başarılı ve yukarıda olursak, stadın tahsisini alma konusunda da bir adım öne geçeriz. Bu yıl Süper Lig’e çıkıp rakiplerimizi mabedimiz Altay Alsancak Stadında ağırlamak istiyoruz. Bu sezon ligin 2. yarısını da Bornova Doğanlar Stadı’nda oynamak için de gereken başvuruyu yaptık" şeklinde konuştu.</p>
      <p>KAZIMCAN İÇİN KARAR HAFTAYA</p>
      <p>Galatasaray’ın radarına giren genç golcü Kazımcan Karataş konusuna da açıklık getiren Özden Töraydın, altyapılarından yetişen genç oyuncu için Galatasaray tarafından resmi bir teklif geldiğini, yönetim kurulunun konuyu önümüzdeki hafta değerlendireceğini kaydetti. Töraydın, "Kazımcan 2003 doğumlu, şut becerisi yüksek, oyun zekası iyi, fiziksel gelişimi iyi seyreden bir oyuncumuz. Galatasaray teklifini yaptı. Önümüzdeki hafta değerlendireceğiz. Kazımcan haricinde, Cenk Özkaçar, Eren Erdoğan, Cem Özgener gibi gençlerimiz de yaş gruplarında milli takıma çağırılıyor. Altyapı geleneğimiz sürüyor. Ancak altyapı çalışmaları için tesis konusunda sıkıntımız var. Günlük başarılardan çok kalıcı bir altyapı sistemi için çalışıyoruz. Bornova Belediyesi ve Belediye Başkanımız Dr. Mustafa İduğ ile önemli bir proje üzerindeyiz. Süper Lig’e yükselip tesisleşmeyi sağladığımız taktirde Altay eski gücüne dönerek Anadolu futbolunun baş aktörü olacaktır" ifadelerini kullandı.</p>
      <p>(İHA)</p>
    </article>
  </body>
</html>