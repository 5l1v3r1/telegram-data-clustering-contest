<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/grammy-nominaties-voor-metropole-orkest-en-jaap-van-zweden/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T14:36:29+00:00"/>
    <meta property="og:title" content="Grammy-nominaties voor Metropole Orkest en Jaap van Zweden"/>
    <meta property="og:description" content="Het Metropole Orkest en dirigenten Jaap van Zweden en Marc Albrecht maken tijdens de komende uitreiking van de Grammy Awards kans om in de prijzen te vallen. Ook het Nederlands Philharmonisch Orkest en het koor van De Nationale Opera zijn genomineerd. De nominaties werden woensdag bekendgemaakt in Los Angeles."/>
  </head>
  <body>
    <article>
      <h1>Grammy-nominaties voor Metropole Orkest en Jaap van Zweden</h1>
      <address><time datetime="2019-11-20T14:36:29+00:00">20 Nov 2019, 14:36</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Het Metropole Orkest en dirigenten Jaap van Zweden en Marc Albrecht maken tijdens de komende uitreiking van de Grammy Awards kans om in de prijzen te vallen. Ook het Nederlands Philharmonisch Orkest en het koor van De Nationale Opera zijn genomineerd. De nominaties werden woensdag bekendgemaakt in Los Angeles.</p>
      <p>Het Metropole is genomineerd voor Best World Music Album met What Heat, de samenwerking met wereldmuziek-supergroep Bokanté. Tevens ontving het een nominatie in de categorie Best Arrangement, Instrumental and Vocals voor hun aandeel in het nummer All Night Long van het album Djesse Vol.1 van Jacob Collier. Het orkest is lang niet voor het eerst genomineerd. In het verleden sleepten de muzikanten al achttien nominaties in de wacht, waarvan er drie werden verzilverd.</p>
      <p>Jaap van Zweden, chef-dirigent van het New York Philharmonic, is tweemaal genomineerd voor zijn aandeel in Julia Wolfe’s Fire In My Mouth in de categorieën Best Engineered Album, Classical en Best Contemporary Classical Composition.</p>
      <p>In de categorie Best Opera Recording is de opera Wozzeck die Marc Albrecht opnam met het Nederlands Philharmonisch Orkest en het koor van De Nationale Opera genomineerd.</p>
      <p>BuzzE</p>
    </article>
  </body>
</html>