<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/ot-ev-utan-visszater-az-orszag-legregebbi-zenekara/014e8w1"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T14:40:29+00:00"/>
    <meta property="og:title" content="Öt év után új dalokkal tér vissza az ország egyik legkedveltebb zenekara"/>
    <meta property="og:description" content="Öt év után új dalokkal jelentkezett a Ladánybene 27. Magyarország legrégebbi reggae zenekara Zárd ki a világot! címmel háromszámos kislemezt tett közzé, amelyben a békét, a szeretetet, a tiszteletet és az összefogást hirdetik."/>
  </head>
  <body>
    <article>
      <h1>Öt év után új dalokkal tér vissza az ország egyik legkedveltebb zenekara</h1>
      <address>
        <time datetime="2019-11-20T14:40:29+00:00">20 Nov 2019, 14:40</time>
      </address>
      <p>
        <i>
          <b>Öt év után új dalokkal jelentkezett a Ladánybene 27. Magyarország legrégebbi reggae zenekara Zárd ki a világot! címmel háromszámos kislemezt tett közzé, amelyben a békét, a szeretetet, a tiszteletet és az összefogást hirdetik.</b>
        </i>
      </p>
      <p> A jamaicai műfaj hazai meghonosítójaként ismert együttes legutóbbi albuma, az Offenzíva 2014-ben jelent meg. Azóta az LB27 kilencfős felállása négy helyen is átalakult - szerepel a menedzsment által az MTI-hez eljuttatott kommünikében.</p>
      <p>A jövőre 35 éves Ladánybene 27 az új dalok írásakor újfajta munkametódust használt: míg korábban több hónapos próbaidőszak alatt született meg egy szám, <b>most a fő zeneszerzők, László M. Miksa (ének), Bokó Zoltán és Fűri Tamás (billentyűs hangszerek) szinte készre vágták a zenei ötleteket. Fűri egyike az elmúlt időszakban érkezett tagoknak, akárcsak Bolla Gábor (harsona), Péter Zoltán (trombita) és Hertelendi Anna (dob)</b>, utóbbi az LB27 basszusgitárosa, Hertelendi "Rasta" István lánya. Az együttes vezetője Bodnár Tibor (gitár), tag még Pásztor Ákos (szaxofon).</p>
      <figure>
        <iframe src="https://www.youtube.com/embed/VDr0iaWrMIw" width="640" height="360" data-service="Youtube" scrolling="no"/>
      </figure>
      <p>A felvételek az Origo Studióban készültek, két dal (Zárd ki a világot!; Ugyanaz a hang) szövegét László M. Miksa írta, a harmadik, Műanyag nyár szám esetében a zenekar egykori alapítója, Tóth "Tádé" Gábor a szövegíró. Az album címadó dalához, a Zárd ki a világot!-hoz klipet is forgattak, részben az idei Reggae Campen.</p>
      <figure>
        <iframe src="https://www.youtube.com/embed/1IqBdu8ML7g" width="640" height="360" data-service="Youtube" scrolling="no"/>
      </figure>
      <p>Az LB27 indulásakor, az 1980-as évek közepén egyedül játszott reggae-t Magyarországon. A debütáló lemez 1991-ben - rajta a Rastafari - már meghozta az ismertséget. Ez volt az első magyar reggae-album, két évvel később jött a második korong, arról a Szedegetem lett nagy sláger. A csapat a kezdetektől szervez nyaranta reggaetábort; utóbbi 1999 óta fesztivállá nőtte ki magát. A zenekar tagjai kétszer is jártak Jamaicában, a műfaj őshazájában, és többször találkoztak a néhai Bob Marley zenekarával, a Wailersszel.</p>
    </article>
  </body>
</html>