<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/potapeci-nasli-premysla-a-marii-jejich-tela-lezela-30-metru-pod-vodou-v-zelivce"/>
    <meta property="og:site_name" content="eXtra.cz"/>
    <meta property="article:published_time" content="2019-11-20T14:51:00+00:00"/>
    <meta property="og:title" content="Potápěči našli Přemysla a Marii: Jejich těla ležela 30 metrů pod vodou v Želivce"/>
    <meta property="og:description" content="Přemysl H. a Marie D. zmizeli letos v červnu. Na začátku září policie oznámila, že pár je pravděpodobně po smrti. Jejich auto bylo nalezeno v Maďarsku a následně policie zadržela dva mladíky. Jeden byl obviněn z vraždy a druhý z podvodu. Končící šéf pražské mordparty Josef Mareš nyní potvrdil, že těla pohřešovaného páru nalezli potápěči na dně vodní nádrže Švihov, známé spíše jako Želivka."/>
  </head>
  <body>
    <article>
      <h6 class="kicker">Tragédie</h6>
      <h1>Potápěči našli Přemysla a Marii: Jejich těla ležela 30 metrů pod vodou v Želivce</h1>
      <address><time datetime="2019-11-20T14:51:00+00:00">20 Nov 2019, 14:51</time> by <a rel="author">Markéta Kuča</a></address>
      <p>
        <b>Přemysl H. a Marie D. zmizeli letos v červnu. Na začátku září policie oznámila, že pár je pravděpodobně po smrti. Jejich auto bylo nalezeno v Maďarsku a následně policie zadržela dva mladíky. Jeden byl obviněn z vraždy a druhý z podvodu. Končící šéf pražské mordparty Josef Mareš nyní potvrdil, že těla pohřešovaného páru nalezli potápěči na dně vodní nádrže Švihov, známé spíše jako Želivka.</b>
      </p>
      <p>Těla Přemysla H. a Marie D., kteří zmizeli v červnu, objevili potápěči na dně vodní nádrže Švihov v třicetimetrové hloubce. Potvrdil to končící šéf pražské mordparty Josef Mareš. Pražští kriminalisté zmizení páru vyšetřovali téměř půl roku.</p>
      <p><b>„Můžeme říct, že 23. a 24. října byly vytaženy ze dna nádrže Švihov dvě mrtvoly. Genetická expertiza potvrdila, že se jedná o hledanou partnerskou dvojici Přemysla H. a Marii D. Těla tam ležela čtyři až pět měsíců,“</b> řekl Josef Mareš na mimořádné tiskové konferenci.</p>
      <p>Těla Přemysla H. a Marie D. byla nalezena na dně vodní nádrže Švihov ve Středočeském kraji zatížená závažím. <b>„Myslíme si, že pachatel oba usmrtil a následně se jich zbavil. Podezřelý byl včera konfrontován, ale k věci se nevyjádřil a dále mlčí,“</b> dodal s tím, že zatím není jasné, jak muž a žena zemřeli.</p>
      <related>
        <a href="https://www.extra.cz/po-marii-a-premyslovi-se-slehla-zem-auto-pohresovaneho-paru-nasli-polite-chemikalii-v-madarsku"/>
      </related>
      <p>Policie už dříve zadržela dva mladíky. Jako poslední viděl Přemysla H. a Marii D. třiadvacetiletý student matematicko-fyzikální fakulty. Ten je také obviněn z vraždy. <b>„Na ten den si pronajal rekreační objekt v okolí Hněvkovic. V tomto objektu byla provedena domovní prohlídka, podle zjištěných stop bylo ověřeno, že se podezřelí v domě pohybovali,“</b> řekl Mareš na adresu studenta Tomáše.</p>
      <p>Druhý podezřelý muž z podvodu je čtyřiadvacetiletý medik Jiří, který měl s Tomášem tvořit pár. Motivem k vraždě měla být luxusní vila v Bubenči za 40 až 50 milionů korun. <b>„Tu se dvojice snažila získat podvodným způsobem,“</b> dodal Mareš.</p>
    </article>
  </body>
</html>