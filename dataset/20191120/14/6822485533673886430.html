<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T14:38:00+00:00"/>
    <meta property="og:title" content="سردار حاجی‌محمدزاده درگذشت"/>
    <meta property="og:description" content="به گزارش فارس، سردار ابراهیم حاجی محمدزاده معاون اسبق سپاه پاسداران انقلاب اسلامی و از چهره‌های مبارز نهضت امام(ره) درگذشت."/>
  </head>
  <body>
    <article>
      <h1>سردار حاجی‌محمدزاده درگذشت</h1>
      <address>
        <time datetime="2019-11-20T14:38:00+00:00">20 Nov 2019, 14:38</time>
      </address>
      <p>سردار ابراهیم حاجی‌محمدزاده معاون اسبق سپاه پاسداران انقلاب اسلامی درگذشت.</p>
      <p>به گزارش فارس، سردار ابراهیم حاجی محمدزاده معاون اسبق سپاه پاسداران انقلاب اسلامی و از چهره‌های مبارز نهضت امام(ره) درگذشت.</p>
      <p>گفتنی است سردار ابراهیم حاجی محمدزاده از جمله شخصیت های انقلابی بود و بعد از انقلاب به شکل گیری دفتر سیاسی سپاه پاسداران انقلاب اسلامی کمک بسزایی کرده بود.</p>
      <p>وی طی روزهای اخیر بر اثر بیماری در بیمارستان بستری شده بود.</p>
      <p>مرکز اسناد و تحقیقات دفاع مقدس به پاس احترام به نقش و جایگاه وی طی یادداشتی که قبل از درگذشت سردار ابراهیم حاجی محمدزاده منتشر شد، نوشته است:</p>
      <p>زمانی که دفتر سیاسی سپاه پاسداران، کار ثبت جزء به جزء وقایع جنگ را شروع کرد، کمتر کسی فکرش را می کرد که تاریخ نگاران و راویان صحنه نبرد، گنجینه ای کم نظیر از وقایع آن دوران مشعشع را پدید آورند تا امروز برای تلاشگران عرصه تاریخ نگاری دفاع مقدس چون دری گرانبها مورد توجه واقع شود. در این میان، نقش بی بدیل سردار ابراهیم حاجی محمدزاده که آن موقع مسئول دفتر سیاسی سپاه و عضو شورای عالی سپاه بود، در بیانگذاری، ایجاد، تداوم و حفظ این روند تاریخی هیچ گاه از حافظه مردان جنگ رفته و تاریخ نگاران صحنه های حماسه و فداکاری ملت ایران، پاک نخواهد شد.</p>
      <p>بر این اساس می توان گفت؛ سردار ابراهیم حاجی محمدزاده یکی از شخصیت‌های ممتاز در شکل گیری دفتر سیاسی سپاه، تاریخ نگاری جنگ و تاریخ سیاسی معاصر کشور اسلامی ایران است. او کسی است که از اساسنامه تاسیس سپاه پاسداران انقلاب اسلامی در صحن علنی مجلس اول شورای اسلامی بخوبی دفاع کرد. عضویتش در شورای فرماندهی سپاه در آغازین روزهای شکل گیری این نهاد مقدس و نقش آفرینی تاثیرگذارش در ایجاد دفتر سیاسی و مرکز مطالعات و تحقیقات جنگ برای ثبت و ضبط وقایع و حوادث دفاع مقدس از اقدامات ساختاری و سازمانی ایشان بعد از پیروزی انقلاب اسلامی است.</p>
      <p>اما او پیش از انقلاب نیز در زمره مبارزان شناخته شده نهضت امام خمینی بوده و اقدامات ماندگارش قابل توجه عموم مبارزان نهضت امام خمینی(ره) است. مبارزات سیاسی محمدزاده به دهه ۱۳۴۰ در مشهد برمی گردد. سالها زندگی مخفی، سالها تحت تعقیب ساواک قرار گرفتن، سالها فعالیت مبارزاتی بویژه در دوره دانشجویی (دانشگاه علم و صنعت) سالها رنج زندان کشیدن و سالها تحمل درد و رنج ناشی از شکنجه های عوامل ساواک در زندانهای رژیم، تنها بخشی از دوران مبارزه این مبارز و سرباز گمنام نهضت انقلاب اسلامی ملت ایران بوده است. او کسی بود که حتی در زیر شکنجه های ساواک و تهدید مافیای سازمان منافقین در زندان، نسبت به انحراف این سازمان همواره هشدار داد، در حالی که بسیاری از انقلابیون هنوز به ماهیت این مجموعه مخوف و منحرف واقف نبودند. او از ابتدای مبارزه تا پایان عمر مبارک رهبر کبیر انقلاب اسلامی، همواره و به طور کامل دلباخته امام خمینی(ره) بود و با رحلت امام امت، نیز همیشه صحیفه نور ایشان را ملاک و معیار سخنانش قرار داده است.</p>
      <p>او در دهه ۱۳۶۰ دفتر سیاسی سپاه پاسداران را به معتبرترین تشکیلات تحلیل سیاسی کشور تبدیل کرد و با انتشار منظم بولتن«رویدادها و تحلیل ها» زمینه بصیرت افزایی فرماندهان، کارکنان سپاه و بسیجیان را فراهم کرد. با این همه اقدامات ایشان در حوزه تاریخ نگاری دفاع مقدس خدمات ماندگاری است که امروزه آثار و برکات اقدامات او در سالهای ابتدایی جنگ تحمیلی کاملا هویدا و قابل توجه است.</p>
      <p>دفتر سیاسی سپاه در سال ۱۳۵۸ متکی بر اعتبار و نفوذ آقای محمدزاده شکل گرفت. با گسترش و تداوم حیات دفتر سیاسی و به موازات آن، تولید گفتمان سیاسی بر پایه آموزه‌های فرهنگی- دینی، با تأثیر از انقلاب اسلامی، نقش بنیانگذاران دفتر سیاسی در مجموعه سپاه و کشور، رو به توسعه و تعمیق نهاد. در آن زمان، محمدزاده چهره و نماد دفتر سیاسی در نزد دیگران بود و در تأسیس شالوده های فکری دفتر و تعمیق آن، نقش اساسی داشت. با جذب نیرو و انتشار بولتن «رویدادها و تحلیل ها» روند جدید دفتر سیاسی آغاز شد و نقش و جایگاه این دفتر را بیشتر روشن و مشخص کرد.</p>
      <p>در آغاز جنگ ایران و عراق در حالیکه سپاه درگیر مسائل سیاسی- امنیتی انقلاب بود و تنها نیروهای سپاه در استانهای مرزی در غرب کشور، درگیر مسئله جنگ بودند، نگرانی از "تحریف تاریخ جنگ"، موجب طرح ایده ثبت و ضبط تاریخ جنگ در سپاه شد. حاجی محمدزاده پیشنهاد این کار را در سمینار فرماندهان، مطرح کرد و به این شکل، تاریخ‌نگاری جنگ در سپاه، از خرداد سال ۶۰ آغاز شد. تهیه هزاران ساعت صوت جلسات طرح ریزی، هدایت و فرماندهی، مصاحبه با فرماندهان یگانها و مقدار زیادی اسناد و منابع بجای مانده از دوران دفاع مقدس، حاصل تلاش های سردار محمدزاده در جذب، آموزش، سازماندهی و بکارگیری حدود ۲۰۰ راوی و تاریخ نگار صحنه نبرد بوده است که با تقدیم ۱۷ شهید، دین خود را به نظام مقدس اسلامی ایران ادا کرده اند.</p>
      <p>اینک حاصل اندیشه و افکار سردار محمد زاده و دیگر مسئولان عالی رتبه سپاه در راه اندازی مرکز مطالعات و تحقیقات جنگ، مجموعه ای بی نظیری از اسناد، صوت ها و تصاویری ناب از صحنه های نبرد در ۸ سال دفاع مقدس شده است که در مقیاس خود قادر است تاریخ این بازه زمانی را تحت تاثیر قرار داده و مانع بسیاری از تحریفات بدخواهان نظام اسلامی شود.</p>
    </article>
  </body>
</html>