<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/kulis-erdoganin-hedefi-chpnin-icini-karistirmak-mi/927347"/>
    <meta property="og:site_name" content="medya faresi"/>
    <meta property="article:published_time" content="2019-11-20T14:31:00+00:00"/>
    <meta property="og:title" content="Kulis: Erdoğan'ın hedefi CHP'nin içini karıştırmak mı?"/>
    <meta property="og:description" content="Medyafaresi.com Kulis haber- Kulisler, anketlerde oy düşüşleriyle dikkat çeken AKP’nin üç siyasi hedefine dikkat çekiyor. Kılıçdaroğlu - Davutoğlu ve Karamollaoğlu-Davutoğlu ile birlikte kurulacak 'yeni blok' yeni hedef olarak gösteriliyor."/>
  </head>
  <body>
    <article>
      <h1>Kulis: Erdoğan'ın hedefi CHP'nin içini karıştırmak mı?</h1>
      <h2>Medyafaresi.com Kulis haber- Kulisler, anketlerde oy düşüşleriyle dikkat çeken AKP’nin üç siyasi hedefine dikkat çekiyor. Kılıçdaroğlu - Davutoğlu ve Karamollaoğlu-Davutoğlu ile birlikte kurulacak 'yeni blok' yeni hedef olarak gösteriliyor.</h2>
      <address>
        <time datetime="2019-11-20T14:31:00+00:00">20 Nov 2019, 14:31</time>
      </address>
      <p>
        <b>Hülya Karabağlı / Medyafaresi.com Kulis haber</b>
      </p>
      <p>Sözcü gazetesi yazarı Rahmi Turan, CHP'li bir ismin 9 Kasım'da Beştepe'de Cumhurbaşkanı Erdoğan'la görüştüğünü öne sürdü.</p>
      <p>Haberin Cumhurbaşkanı'na yakın bir kaynak olduğunu belirten Turan, Erdoğan'ın görüşmede söz konusu kişiye, "Senin CHP Genel Başkanı olman gerekir. Ben de yardımcı olurum" dediğini öne sürdü.</p>
      <p>CHP kanadında yazıya tepkiler, ‘CHP’li ismin açıklanması’ ve CHP’yi karıştırmak’ biçiminde oldu.</p>
      <p>CHP Grup Başkanvekili Engin Özkoç, Meclis’te düzenlendiği basın toplantısında, Cumhurbaşkanı Erdoğan’la CHP’li bir ismin görüşme iddialarına, “Böyle bir şeyi  söyledikten sonra CHP töhmet altında kalıyor. Kendisini çok saygıyla karşılıyoruz ama bu gerçekten açıklanmalı” dilerek topu Rahmi Turan’a attı. Özkoç, partiyi karıştırma hareketi olarak değerlendirdi.</p>
      <h3>“Üç yeni hedef”</h3>
      <p>Bütçe maratonu gündemiyle yoğun tempoda giden siyasetçiler, ‘Saray’a giden CHP’linin kim olduğu’ sorusundan çok konuya ‘AKP’nin yeni taktikleri’ yaklaşımlarıyla dikkat çekti. Yapılan son anketlerde  belirgin oy düşüşleri yaşayan iktidarın siyasete dönük üç yeni hedefinden söz ediliyor. Kulislere göre, birinci hedef Genel Başkan Kemal Kılıçdaroğlu’nun partisi CHP’yi karıştırmak, ikinci hedef son  anketlerde yüzde 10’luk seçim barajını aştığı söylenen Davutoğlu’nun partisi,  üçüncü hedef ise Saadet Partisi (SP).</p>
      <p>Kulisler, AKP’nin bir an önce üzerinden yürüyen siyasi gündemi kendi merkezinden çıkarmak istediğine dikkat çekiyor. Davutoğlu’nun Aralık ayı sonuna kadar kurması beklenen yeni partisi öncesinde AKP’de yaşanması muhtemel istifa furyasının da partiyi kamuoyunda daha konuşulur kılacağı sıkıntısına işaret ediliyor.</p>
      <h3>“Yeni blok korkusu”</h3>
      <p>Kulislerde, Davutoğlu’nun siyasete resmen adım atmasıyla ‘yeni bir blok’ oluşturulması ihtimaline  karşı alınacak önlemden söz ediliyor. Kulisler, Erdoğan’la görüşmenin bir heyet ziyaretinde yer alan  CHP’li bir ismin olabileceğine de işaret  ediyor.</p>
      <p>Rahmi Turan’ın yazının ardından CHP’de sosyal medya hesaplarından yükselen sesler şöyle:</p>
      <p>Muharrem İnce: “CHP Genel Başkanını özgür iradeli kurultay delegeleri seçer, Saray CHP’ye müdahale edemez. Sözcü Gazetesi yazarı Rahmi Turan’ın yazısında isim vermeden belirttiği kişi ortaya çıkmalıdır. Çıkmıyorsa Saray kapılarında CHP Genel Başkanlığı kovalayan o ismi Rahmi Turan açıklamalıdır.”</p>
      <p>CHP Elazığ Milletvekili Gürsel Erol: CHP yine karıştırılmak isteniyor!</p>
      <p>CHP geleneğinden ve kültüründen gelen hiç kimse Saray kapılarında kendi geleceği ile ilgili bir beklentiye girecek kadar haysiyetsiz değildir. Rahmi Turan’ın haberini yorumlamak yerine bu ismi açıklamasını partililer olarak talep ediyoruz.</p>
    </article>
  </body>
</html>