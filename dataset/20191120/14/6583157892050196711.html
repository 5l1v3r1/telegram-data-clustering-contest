<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/zderzenie-citroena-z-mitsubishi-na-rondzie-w-swidniku-foto/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T14:26:00+00:00"/>
    <meta property="og:title" content="Zderzenie citroena z mitsubishi na rondzie w Świdniku (foto)"/>
    <meta property="og:description" content="Nie zachował ostrożności wjeżdżając na rondo i doprowadził do zderzenia z mitsubishi. Kierowcy podróżowali sami, nic im się nie stało. Sprawca został ukarany mandatem."/>
  </head>
  <body>
    <article>
      <h1>Zderzenie citroena z mitsubishi na rondzie w Świdniku (foto)</h1>
      <address>
        <time datetime="2019-11-20T14:26:00+00:00">20 Nov 2019, 14:26</time>
      </address>
      <p>
        <b>Nie zachował ostrożności wjeżdżając na rondo i doprowadził do zderzenia z mitsubishi. Kierowcy podróżowali sami, nic im się nie stało. Sprawca został ukarany mandatem.</b>
      </p>
      <p>W środę, około godziny 8:20, na tzw. rondzie z helikopterem w Świdniku, czyli skrzyżowaniu ul. Racławickiej i al. Lotników Polskich zderzyły się dwa samochody osobowe. Na miejscu interweniowała policja, zespół ratownictwa medycznego i straż pożarna. Na szczęście okazało się, że tym razem nikt z podróżujących autami nie odniósł obrażeń. Skończyło się tylko na uszkodzeniach pojazdów.</p>
      <p>Z ustaleń funkcjonariuszy świdnickiej drogówki wynika, że kierujący citroenem mężczyzna jechał od strony Lublina. Wjeżdżając na skrzyżowanie, nie ustąpił pierwszeństwa przejazdu kierowcy mitsubishi, który poruszał się od strony ul. Świerkowej i opuszczał rondo w kierunku ul. Racławickiej. W wyniku tego doprowadził do zderzenia obu pojazdów.</p>
      <p>Badanie alkomatem wykazało, że obaj kierowcy byli trzeźwi. Sprawca zdarzenia za spowodowanie zagrożenia bezpieczeństwa w ruchu drogowym został ukarany mandatem. Jego konto powiększyło się także o sześć punktów karnych.</p>
      <p>(fot. swidnik.pl)</p>
    </article>
  </body>
</html>