<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/zlato-ze-ob-drugi-obletnici"/>
    <meta property="og:site_name" content="Primorske novice"/>
    <meta property="article:published_time" content="2019-11-20T14:43:58+00:00"/>
    <meta property="og:title" content="Zlato že ob drugi obletnici"/>
    <meta property="og:description" content="Harmonikarski orkester InMusic iz Sežane je na mednarodnem festivalu harmonike v Pragi osvojil zlato nagrado."/>
  </head>
  <body>
    <article>
      <h1>Zlato že ob drugi obletnici</h1>
      <address><time datetime="2019-11-20T14:43:58+00:00">20 Nov 2019, 14:43</time> by <a rel="author">Uredništvo Pn</a></address>
      <p>
        <b>Harmonikarski orkester InMusic iz Sežane je na mednarodnem festivalu harmonike v Pragi osvojil zlato nagrado.</b>
      </p>
      <figure>
        <img src="https://static.primorske.si/foto/highres/kultura/720534_267-inmusic-mednarodno_tekmova.jpg"/>
        <figcaption>Zlata medalja na mednarodnem tekmovanju v Pragi je zelo velika spodbuda mlademu harmonikarskemu orkestru iz Sežane.  Foto: Arhiv GD InMusic</figcaption>
      </figure>
      <p><b>PRAGA, SEŽANA</b> &gt; Harmonikarski orkester, ki deluje pod okriljem Glasbenega društva InMusic in ga sestavljajo mladi ljubiteljski glasbeniki s Krasa, Vrhov, iz Brkinov in zamejstva, je pred dnevi na festivalu International Accordion Days v Pragi v najelitnejši XIII. kategoriji, v kateri nastopajo predvsem akademski orkestri, osvojili drugo mesto in zlato nagrado.</p>
      <p>Mlad sežanski orkester, ki ga vodi priznana sežanska profesorica glasbe <b>Mikela Uršič</b>, je sicer nastal šele pred dvema letoma, toda njegovi člani so imeli že pred tem za seboj večletno glasbeno šolanje. Tudi zato so uspeli v zelo zahtevni konkurenci doseči tako zavidljiv uspeh.</p>
      <p>Petnajst primorskih glasbenikov se je na tekmovanju predstavilo z zelo raznolikim, predvsem pa zahtevnim programom. Zaigrali so Bachovo <i>Schafe können sicher weiden</i> iz <i>Kantate št. 208</i>, Watsonovo skladbo <i>Peace</i> in Kosorićevo<i> Fairytale of modern era</i>.</p>
      <p>Na tekmovanju jih je spodbujala tudi veleposlanica Republike Slovenije v Pragi, mag. <b>Tanja Strniša</b>, ki je članom orkestra izrekla dobrodošlico v Pragi in jim navdušena čestitala ob izjemnem rezultatu.</p>
      <p>Člani harmonikarskega orkestra pa ne spijo na lovorikah, temveč že smelo snujejo načrte za prihodnost. Orkestraše namreč druži ljubezen do glasbe in ustvarjanja, želja po izpopolnjevanju znanja in širjenju kulture ter umetnosti med ljudi, zaradi katere nadaljujejo s svojim delom in kmalu jih bo, tako obljubljajo, moč spet slišali. EN</p>
      <figure>
        <img src="https://static.primorske.si/foto/highres/kultura/720534_267-inmusic-harmonikarski_orke.jpg"/>
        <figcaption>Harmonikarje je ob tekmovanju sprejela tudi slovenska veleposlanica v Pragi Tanja Strniša. Foto: Arhiv GD InMusic</figcaption>
      </figure>
    </article>
  </body>
</html>