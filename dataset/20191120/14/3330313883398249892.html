<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904502/-ontevreden-younes-zet-zaakwaarnemer-aan-het-werk-en-wil-alweer-weg-bij-napoli-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T14:55:00+00:00"/>
    <meta property="og:title" content="'Younes is ontevreden, wil alweer vertrekken bij Napoli en zet agent aan het werk'"/>
    <meta property="og:description" content="De kans bestaat dat Amin Younes binnenkort alweer vertrekt bij SSC Napoli. Trainer Carlo Ancelotti doet amper een beroep op de aanvaller, die om die reden weg wil. Een verhuur is een optie, maar Younes (26) mag ook worden verkocht. Dat meldt Il Mattino. Younes kwam vorig seizoen transfervrij over van Ajax, maar heeft tot dusver nog geen indruk weten te maken in Napels. Vorig jaar kwam hij twaalf keer in actie, dit seizoen nog maar drie keer. De zaakwaarnemer van Younes bekijkt momenteel de mogelijkheden om te vertrekken bij Napoli, zo klinkt het."/>
  </head>
  <body>
    <article>
      <h1>'Younes is ontevreden, wil alweer vertrekken bij Napoli en zet agent aan het werk'</h1>
      <address>
        <time datetime="2019-11-20T14:55:00+00:00">20 Nov 2019, 14:55</time>
      </address>
      <p>
        <b>De kans bestaat dat Amin Younes binnenkort alweer vertrekt bij SSC Napoli. Trainer Carlo Ancelotti doet amper een beroep op de aanvaller, die om die reden weg wil. Een verhuur is een optie, maar Younes (26) mag ook worden verkocht.</b>
      </p>
      <p>Dat meldt <a href="https://www.ilmattino.it/">Il Mattino</a>. Younes kwam vorig seizoen transfervrij over van Ajax, maar heeft tot dusver nog geen indruk weten te maken in Napels. Vorig jaar kwam hij twaalf keer in actie, dit seizoen nog maar drie keer. De zaakwaarnemer van Younes bekijkt momenteel de mogelijkheden om te vertrekken bij Napoli, zo klinkt het.</p>
      <p>Er was vanaf de komst van Younes naar Italië al veel om hem te doen. Eerst leek de Duitser af te zien van een transfer omdat de stad Napels hem niet beviel. VfL Wolfsburg moest uitkomst bieden, maar Younes had al getekend in Italië en kon niet zomaar onder het contract uit.</p>
      <p>Uiteindelijk legde Younes zich erbij neer dat hij het shirt van Napoli moest dragen. Dat ging in eerste instantie goed, maar de laatste weken sijpelen er toch steeds meer berichten door dat het niet altijd botert tussen club en speler. Ancelotti zou Younes zelfs een keer op de tribune hebben gezet, naar verluidt omdat hij te laks was op de training.</p>
      <p>Mocht een club geïnteresseerd zijn in Younes, dan moet er rond de acht miljoen euro op tafel worden gelegd.</p>
    </article>
  </body>
</html>