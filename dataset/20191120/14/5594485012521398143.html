<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/lyubopitno/blgarski-orden-s-diamanteni-lyuspi-prodaden-za-20-khil-evro_news710410.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-20T14:51:00+00:00"/>
    <meta property="og:title" content="Български орден с диамантени люспи продаден за 20 хил. евро"/>
    <meta property="og:description" content="На същия търг бяха продадени още три интересни български отличия"/>
  </head>
  <body>
    <article>
      <h1>Български орден с диамантени люспи продаден за 20 хил. евро</h1>
      <h2>На същия търг бяха продадени още три интересни български отличия</h2>
      <address>
        <time datetime="2019-11-20T14:51:00+00:00">20 Nov 2019, 14:51</time>
      </address>
      <p>https://blitz.bg/lyubopitno/blgarski-orden-s-diamanteni-lyuspi-prodaden-za-20-khil-evro_news710410.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574252318-zffff.jpg"/>
      </figure>
      <p>
        <b>Европейският пазар на изкуство и антиквариат очевидно не е притеснен от задаващата се икономическа криза.</b>
      </p>
      <p>На търг, организиран от мюнхенската аукционна къща „Херман Хисторика“, бе продаден български орден „За гражданска заслуга“ с дребни диамантени люспи, за които новият му собственик е платил близо 20 хиляди евро.</p>
      <p>Орденът е с неясно описание и степен, без оригинални лента и кутия.</p>
      <p>На същия търг бяха продадени още три интересни български отличия. Два възпоменателни златни медала и златен знак на Българския червен кръст /БЧК/.</p>
      <p>Сватбата на княз Фердинанд I Сакскобургготски /1887-1918 г./ с княгиня Мария-Луиза Бурбон-Пармска, сключена през 1893 г., е отбелязана с поредица от медали, отсечени в злато, сребро и бронз. Липсата на оригинална корона от този медал не попречи той да бъде продаден за 5000 евро на чук, което прави крайната му цена близо 7000 евро.</p>
      <p>Най-голям интерес предизвика специалната поръчка на почетен знак на БЧК, изработен от злато. При стартова цена от 3000 евро той бе продаден в залата за 7500, което прави крайната му цена близо 10 000 евро.</p>
      <p>Златният медал за сватбата на цар Борис III /1918-1943 г./ и царица Йоанна Савойска през 1930 г. намери своя нов притежател за 3800 евро, т.е. малко над първоначално обявената цена от 3000 евро.<br/><br/>Той бе предложен без красивата си осмоъгълна кутия, изработена от кожа. Тя е украсена с българската царска корона и савойските възли на италианската кралска династия. За последен път такъв златен медал беше продаден на търг в края на 2014 г. за сумата от 6000 евро при начална цена от 1000, за което БГНЕС първа информира.</p>
      <p>Като цяло търгът отново доказа, че за всички интересни художествени и исторически предмети в Европа са готови да плащат високи цени, въпреки търговските войни и лошите прогнози за икономическото развитие и възможна рецесия.</p>
      <p>Дали инвестицията в произведения на изкуството е най-доброто решение преди криза, това бъдещето ще покаже.</p>
    </article>
  </body>
</html>