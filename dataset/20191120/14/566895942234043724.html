<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2579427/barikadi-pidpali-i-masovi-bezladi-so-vidbuvalosa-v-kolonii-na-ternopilsini-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T14:13:00+00:00"/>
    <meta property="og:title" content="&quot;Барикади, підпали і масові безлади&quot;: що відбувалося в колонії на Тернопільщині? (ФОТО)"/>
    <meta property="og:description" content="Правоохоронці у межах своїх повноважень забезпечували належний рівень захисту та охорони об’єктів"/>
  </head>
  <body>
    <article>
      <h1>"Барикади, підпали і масові безлади": що відбувалося в колонії на Тернопільщині? (ФОТО)</h1>
      <address><time datetime="2019-11-20T14:13:00+00:00">20 Nov 2019, 14:13</time> by <a rel="author">Олег Давибіда</a></address>
      <p>
        <i>Командно-штабне тренування проходило на базі Копичинецької виправної колонії. Участь у ньому взяли представники підрозділів Нацполіції, спецпідрозділу СБУ "Альфа", зведений загін груп швидкого реагування установ виконання покарань області, представники Західного міжрегіонального управління з питань виконання кримінальних покарань та пробації Міністерства юстиції, військовослужбовці Нацгвардії, рятувальники.</i>
      </p>
      <p>Як розповів начальник управління превентивної діяльності ГУНП в Тернопільській області Олександр Розпутній, в ході проведення тренувань підрозділи відпрацьовували спільні дії щодо припинення масових заворушень та звільнення заручників в установі кримінально-виконавчої системи області. Увесь процес відбувався в умовах максимально наближених до реальних.</p>
      <p>За задумом командно-штабних тренувань було розроблено декілька сценаріїв. Залучені до навчання підрозділи звільняли заручників, припиняли прояви групової непокори засуджених, масові безлади, що супроводжувались підпалами, блокуванням та створенням барикад.</p>
      <p>Правоохоронці у межах своїх повноважень забезпечували належний рівень захисту та охорони об’єктів можливих терористичних посягань. Особливу увагу звернули на методику ведення переговорного процесу із умовними злочинцями.</p>
      <p>Як інформує <a href="https://tp.npu.gov.ua/news/Informacziya/pravooxoronczi-proveli-komandno-shtabne-trenuvannya-z-vidpraczyuvannya-algoritmu-dij-shhodo-pripinennya-masovix-zavorushen/">прес-центр</a> поліції, під час тренування працював штаб, задачею якого була координація алгоритму дій підрозділів. Мета таких заходів – посилити та налагодити взаємодію суб’єктів боротьби з тероризмом регіону, опрацювати проблемні питання.</p>
      <p>Навчання проводились без участі засуджених та ув’язнених. В ході відпрацювання підрозділи продемонстрували готовність протидіяти терористично-диверсійним проявам, ефективно виконувати свої функції в екстремальних умовах.</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/464/mvs0774_5dd54aa270387.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/464/mvs0767_5dd54aa316c8f.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/464/mvs0837_5dd54aa38c437.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/464/mvs0843_5dd54aa40e8f2.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/464/mvs0853_5dd54aa47cf74.jpg"/>
        </figure>
      </slideshow>
    </article>
  </body>
</html>