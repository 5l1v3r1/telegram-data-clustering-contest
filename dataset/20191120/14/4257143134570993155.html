<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/20/parbeszed-a-gazdasagrol-alapvetoen-valtozik-meg-a-banki-ugyfelelmeny"/>
    <meta property="og:site_name" content="infostart"/>
    <meta property="article:published_time" content="2019-11-20T14:04:00+00:00"/>
    <meta property="og:title" content="Párbeszéd a gazdaságról: alapvetően változik meg a banki ügyfélélmény"/>
    <meta property="og:description" content="Innovatív megoldások, könnyen elvégezhető banki ügyletek, az ügyfélélmény növelése – ezeknek köszönhetik a sikerüket az úgynevezett fintech cégek - derül ki az InfoRádió Párbeszéd a gazdaságról című magazinműsorának legutóbbi adásából, amelynek Szombati Anikó, a jegybank ügyvezető igazgatója és Bilibók Botond, a Hold alapkezelő vezérigazgatója a vendége."/>
  </head>
  <body>
    <article>
      <h1>Párbeszéd a gazdaságról: alapvetően változik meg a banki ügyfélélmény</h1>
      <address><time datetime="2019-11-20T14:04:00+00:00">20 Nov 2019, 14:04</time> by <a rel="author">Infostart / InfoRádió</a></address>
      <h3>Innovatív megoldások, könnyen elvégezhető banki ügyletek, az ügyfélélmény növelése – ezeknek köszönhetik a sikerüket az úgynevezett fintech cégek - derül ki az InfoRádió Párbeszéd a gazdaságról című magazinműsorának legutóbbi adásából, amelynek Szombati Anikó, a jegybank ügyvezető igazgatója és Bilibók Botond, a Hold alapkezelő vezérigazgatója a vendége.</h3>
      <p>A pénzügyi szolgáltatásokban megjelenő innovációk, termékek, szolgáltatások, üzleti modellek beépülését tekintjük fintechnek, ilyen értelemben egy hagyományos kereskedelmi bank is lehet fintech, ha olyan, átfogó, újdonságerejű megoldással áll elő, amely a korábbi gyakorlaton változtat – mondta az adásban a Magyar Nemzeti Bank digitalizációért és a fintech szektor fejlesztéséért felelős ügyvezető igazgatója.</p>
      <p>Szombati Anikó szerint folyamatos átlakulásban van a pénzügyi közvetítés, a jelenlegi trendek pedig arról szólnak, hogy a fogyasztók minél személyre szabottabb, minél egyszerűbb és könnyebben elérhető, valamint összehasonlítható pénzügyi termékekeket kapjanak lehetőleg a mobiltelefonjukon keresztül. Hozzátette: az új világot a válság hozta el, 2008 után ugyanis megváltozott a kereslet és a kínálat.</p>
      <p>Bilibók Botond, a Hold Alapkezelő vezérigazgatója szerint az innováció abban van, hogy a fintech megoldások meg tudják változtatni lényegesen az ügyfélélményt.</p>
      <blockquote>Annyira könnyűvé és egyszerűvé teszik ezeket a műveleteket, ami nagyon vonzóvá teszi.</blockquote>
      <p>"A sikerét abból lehet lemérni, hogy rengeteg kollégám használ aktívan ilyen megoldásokat. Nem készpénzt adnak például kölcsön egymásnak, hanem fogják a telefonjukat, és pillanatok alatt átutalnak, rendezik a problémát. Meg lehet oldani ezeket hagyományos módon is, de úgy sokkal nehézkesebb" – mondta Bilibók Botond.</p>
      <p>A szakértők egyetértettek abban, hogy az új, globális szolgáltatók megjelenése megteremtette annak az előfeltételeit, hogy a változások a következő években egyre gyorsuló ütemben történjenek. Az viszont kérdés, hogy a fintech megoldásokat alkalmazó vállakozások kitudják-e építeni a bizalmat is az ügyfeleknél.</p>
      <p>
        <b>A témáról bővebben hallhatnak szerda este 7 órától, az InfoRádió Párbeszéd a gazdaságról című elemző műsorában.</b>
      </p>
      <p>
        <i>
          <b>A magazin eddigi témáiról <a href="https://infostart.hu/cimke/p%C3%A1rbesz%C3%A9d+a+gazdas%C3%A1gr%C3%B3l">itt olvashat.</a> A korábbi adásokat <a href="https://infostart.hu/magazin/parbeszed-a-gazdasagrol">meg is hallgathatja,</a> vagy akár <a href="https://www.youtube.com/watch?v=HSLD3b-40qI&amp;list=PL6WNPCsbsIiiLdvUL7mnAst2saLabiTkK">meg is nézheti.</a></b>
        </i>
      </p>
      <p>
        <i>Nyitókép: Vajda János</i>
      </p>
      <p>
        <b>Kapcsolódó hang</b>
      </p>
      <p>Párbeszéd a gazdaságról - fintech</p>
      <figure>
        <audio src="https://infostart.hu/audio/00005/0000532cb.mp3"/>
      </figure>
      <p> </p>
    </article>
  </body>
</html>