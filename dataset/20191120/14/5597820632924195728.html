<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/iedzivotaju-iniciativu-par-partiju-finansejuma-palielinasanas-atliksanu-nodos-budzeta-un-finansu-komisijai.a339033/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T14:18:00+00:00"/>
    <meta property="og:title" content="Iedzīvotāju iniciatīvu par partiju finansējuma palielināšanas atlikšanu nodos Budžeta un finanšu komisijai"/>
    <meta property="og:description" content="Saeimas Mandātu, ētikas un iesniegumu komisijas deputāti trešdien nolēma neskatīt vairāk nekā 11 000 cilvēku parakstīto iniciatīvu, kas paredz atlikt būtisku partiju finansējuma palielināšanu. Parlaments iedzīvotāju iniciatīvu jau nav ņēmis vērā, lemjot par partiju finansēšanas palielināšanu nākamā gada budžeta pieņemšanas gaitā. Komisijas priekšsēdētāja Janīna Kursīte-Pakule pēc sēdes paskaidroja, ka ir nolemts nodot šo jautājumu izlemšanai Budžeta un finanšu komisijai."/>
  </head>
  <body>
    <article>
      <h1>Iedzīvotāju iniciatīvu par partiju finansējuma palielināšanas atlikšanu nodos Budžeta un finanšu komisijai</h1>
      <address><time datetime="2019-11-20T14:18:00+00:00">20 Nov 2019, 14:18</time> by <a rel="author" href="https://www.lsm.lv/autors/zane-mace/" target="_blank">Zane Mače</a></address>
      <p>
        <b>Saeimas Mandātu, ētikas un iesniegumu komisijas deputāti trešdien nolēma neskatīt vairāk nekā 11 000 cilvēku parakstīto iniciatīvu, kas paredz atlikt būtisku partiju finansējuma palielināšanu. Parlaments iedzīvotāju iniciatīvu <a href="https://www.lsm.lv/raksts/zinas/latvija/politiskajam-partijam-ieverojami-cels-finansejumu-no-valsts-budzeta.a338475/">jau nav ņēmis vērā, lemjot </a>par partiju finansēšanas palielināšanu nākamā gada budžeta pieņemšanas gaitā. Komisijas priekšsēdētāja Janīna Kursīte-Pakule pēc sēdes paskaidroja, ka ir nolemts nodot šo jautājumu izlemšanai Budžeta un finanšu komisijai.</b>
      </p>
      <figure>
        <audio src="https://static.lsm.lv/media/2019/11/c4q9.mp3"/>
        <figcaption>Saeimas Mandātu, ētikas un iesniegumu komisijas priekšsēdētāja Janīna Kursīte-Pakule<cite>Zane Mače</cite></figcaption>
      </figure>
      <blockquote>"Vienīgā, manuprāt, komisija, kas šai brīdī var ar pozīcijas un opozīcijas pārstāvjiem vēlreiz varbūt atgriezties, vai ir iespējams atlikt. Mēs šai komisijā nevaram.</blockquote>
      <p>Tas, pirmkārt, ir pēc piekritības, manuprāt, ja runa ir tikai par termiņa pārcelšanu, nevis pret. Un tas Budžeta komisijai, manuprāt, ir vislabāk redzams. Lai nekavētos ar te uzaicināšanu, saprotot, ka tas nav jautājums, kuru var mēnešiem skatīt. Līdz ar to mēs steidzīgi nododam Budžeta komisijai, un es ceru, ka tur, skatoties budžeta kontekstā un nākotnes budžeta kontekstā, šos divus variantus pārdomājot, izsverot un izdiskutējot - tāds vai citāds. Te ir tikai "jā" vai "nē"," stāstīja Kursīte-Pakule.</p>
      <p>
        <b>KONTEKSTS:</b>
      </p>
      <p>Nepieciešamos parakstus par iniciatīvu atlikt finansējuma palielinājumu portālā "Manabalss.lv"<a href="https://www.lsm.lv/raksts/zinas/latvija/savac-10-000-parakstus-par-iniciativu-atlikt-partiju-finansejuma-palielinasanu.a336582/"> savāca nedēļas laikā.</a> Iniciatīvas autori uzskata, ka, sasteigtā maiņa neveicinās sabiedrības uzticību valsts pārvaldei, iznīcinās politisko konkurenci starp Saeimā ievēlētajām un citām partijām, kā arī būtiski samazinās jaunu politisko spēku ienākšanu politikā.</p>
      <p>Saeima, izskatot 2020. gada budžeta likumprojektu paketi,<a href="https://www.lsm.lv/raksts/zinas/latvija/politiskajam-partijam-ieverojami-cels-finansejumu-no-valsts-budzeta.a338475/"> nolēma </a>būtiski palielināt valsts finansējumu politiskajām partijām. Izmaiņas paredz, ka politiskajām partijām, par kurām pēdējās Saeimas vēlēšanās nobalsojuši vairāk nekā 2% vēlētāju, turpmāk piešķirs budžeta finansējumu 4,5 eiro apmērā par katru iegūto balsi pēdējās Saeimas vēlēšanās. Tāpat partijām piešķirs 0,5 eiro par katru iegūto balsi pēdējās pašvaldību vēlēšanās un 0,5 eiro par katru iegūto balsi pēdējās Eiropas Parlamenta vēlēšanās.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/vike-freiberga-saeimas-atlaisanai-nav-pamata.a339095/"/>
        <a href="https://www.lsm.lv/raksts/zinas/ekonomika/par-latvijas-2020-gada-budzeta-planu-ek-sniedz-pozitivu-atzinumu.a339034/"/>
        <a href="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/"/>
        <a href="https://www.lsm.lv/raksts/zinas/latvija/prezidents-prasis-likvidet-pretrunas-likumos-saistiba-ar-medikiem-solitas-algas-neizpildi.a338962/"/>
        <a href="https://www.lsm.lv/raksts/zinas/latvija/mediki-izsaka-neuzticibu-vinkelei-un-prasis-levitam-atgriezt-saeima-budzetu.a338880/"/>
        <a href="https://www.lsm.lv/raksts/zinas/latvija/murniece-esam-dzivs-piemers-tam-ka-mazs-cinitis-spej-gazt-lielu-vezumu.a338770/"/>
        <a href="https://www.lsm.lv/raksts/zinas/ekonomika/igaunijas-bankas-viceprezidents-abas-baltijas-valstis-zaude-iespeju-sagatavoties-grutakiem-gadiem.a338704/"/>
        <a href="https://www.lsm.lv/raksts/zinas/latvija/kops-piektdienas-par-saeimas-atsauksanas-ierosinasanu-savakti-vairak-neka-15-000-parakstu.a338648/"/>
      </related>
    </article>
  </body>
</html>