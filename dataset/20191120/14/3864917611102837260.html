<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822173-obval-mostu-u-francii-spricinila-50tonna-vantazivka.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T14:42:00+00:00"/>
    <meta property="og:title" content="Обвал мосту у Франції спричинила 50-тонна вантажівка"/>
    <meta property="og:description" content="Причиною обвалу мосту 18 листопада в комуні Мірпуа-сюр-Тарн, що на півдні Франції, стало надмірне навантаження на споруду, спричинене вантажним автомобілем. Жертвами трагедії стали двоє людей."/>
  </head>
  <body>
    <article>
      <h1>Обвал мосту у Франції спричинила 50-тонна вантажівка</h1>
      <h2>Причиною обвалу мосту 18 листопада в комуні Мірпуа-сюр-Тарн, що на півдні Франції, стало надмірне навантаження на споруду, спричинене вантажним автомобілем. Жертвами трагедії стали двоє людей.</h2>
      <address>
        <time datetime="2019-11-20T14:42:00+00:00">20 Nov 2019, 14:42</time>
      </address>
      <p>Про це повідомляє <a href="https://www.bbc.com/news/world-europe-50479476">BBC</a>.</p>
      <p>"Обвал мосту, унаслідок якого загинули двоє людей на південному заході Франції, ймовірно, був спричинений вантажним автомобілем, що рухався мостом з вагою понад встановлене обмеження", - заявили у місцевій прокуратурі.</p>
      <p>У прокуратурі повідомили, що один із двох затонулих транспортних засобів — вантажний автомобіль — важив понад 50 тонн. А максимальна вага, яку міг витримати міст, — до 19 тонн.</p>
      <p>"Той факт, що цей важкий транспортний засіб заїхав на <a href="https://www.ukrinform.ua/tag-mist">міст</a>, вочевидь, є безпосередньою причиною аварії", - заявив прокурор Домінік Альзарі.</p>
      <p>Унаслідок обрушення моста загинули водій вантажівки і 15-річна дівчина, яка їхала в автівці зі своєю матір'ю, коли міст зірвався з підвісних канатів і впав у річку. Матір дівчини врятували випадкові очевидці.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820278-u-francii-obvalivsa-mist-zaginula-ditina.html">У Франції обвалився міст, загинула дитина</a>
      </blockquote>
      <p>П'ятеро людей зазнали серйозних травм унаслідок інциденту, серед них двоє рятувальників та свідки, які намагалися врятувати людей.</p>
      <p>
        <i>Фото: Getty Images</i>
      </p>
    </article>
  </body>
</html>