<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/historie/zlin-12-letadlo-letoun-replika-letecke-muzeum-mlada-boleslav_1911201411_luk"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T14:11:00+00:00"/>
    <meta property="og:title" content="Červená barva a motor Continental A80. V leteckém muzeu v Mladé Boleslavi staví repliku letadla Zlín 12"/>
    <meta property="og:description" content="Létající repliku letadla z roku 1935 dokončí konstruktéři na jaře a ve vzduchu ji představí v červnu."/>
  </head>
  <body>
    <article>
      <h1>Červená barva a motor Continental A80. V leteckém muzeu v Mladé Boleslavi staví repliku letadla Zlín 12</h1>
      <address><time datetime="2019-11-20T14:11:00+00:00">20 Nov 2019, 14:11</time> by <a rel="author">Radek Duchoň</a></address>
      <p>
        <b>Zlín 12. Tak se jmenuje sportovní letadlo, které teď staví technici v Leteckém muzeu Metoděje Vlacha v Mladé Boleslavi. Bude červené a nyní konstruktéři dokončují vnitřky a křídla. Létající repliku letadla z roku 1935, se kterým létali letci třeba až v Egyptě, v Argentině nebo Japonsku, dokončí konstruktéři na jaře a ve vzduchu ji představí v červnu.</b>
      </p>
      <p>„Trup je šestimetrový, ale vpředu k němu přijde ještě motor a na zadní straně k němu přijde směrové a výškové kormidlo, takže celková délka letounu je přes sedm metrů,“ uvedl ředitel mladoboleslavského muzea Metoděje Vlacha Vladimír Handlík.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/ultralehke-letadlo-spadlo-do-labe-u-litomeric_1911161435_elev"/>
      </related>
      <p>Podle ředitele muzea bude pilot sedět vzadu, jelikož přední pilotní prostor slouží jako prostor buď pro žáka, nebo pro pasažéra. Letadlo je ovšem podle něj možné ovládat z obou pilotních prostorů.</p>
      <p>Handlík uvedl, že je stroj vyroben přesně podle původního letounu podle fotografií z Vojenského historického muzea v Praze v Kbelích, kde stojí originál.</p>
      <p>Jedná se o jednoplošník. Letoun je konstrukčně ze dřeva a celý je potažen překližkou, včetně trupu a křídel. Vpředu na šroubech bude zavěšen motor Continental A80 o výkonu 80 koňských sil, čtyřválec – boxer.</p>
      <h3>Zlín, nikoli Gottwaldov</h3>
      <p>Původní letoun byl vyráběn v roce 1935 za období Jana Antonína Bati, kdy se začaly vyrábět sportovní letouny. Podle emeritního zkušeného pilota Emila Přádného to byl před válkou významný letoun ve sportovním letectví.</p>
      <p>Letadlo má nyní označení Zlín, ovšem ani během minulého režimu se název letounu nezměnil, na rozdíl od samotného města Zlín, které bylo přejmenováno na Gottwaldov. „Není mi znám důvod, jestli je to náhoda, nebo úmysl, ale jmenovaly se <i>(letouny, pozn. red.)</i> dále Zlín,“ uvedl pilot Přádný.</p>
      <p>Vyrobených originálů bylo pouze 252 a ve 30. letech minulého století stál jeden 29 tisíc korun.</p>
      <p>
        <a href="https://www.irozhlas.cz/fotogalerie/8112308?fid=9131742">Viz kompletní galerie</a>
      </p>
      <related>
        <h4>Související články</h4>
        <a href="https://www.irozhlas.cz/ekonomika/ceske-aerolinie-csa-airbus-nova-letadla-boeing-smartwings_1910231350_cha"/>
        <a href="https://www.irozhlas.cz/ekonomika/letiste-vaclava-havla-praha-nove-letecke-linky_1910221105_pak"/>
        <a href="https://www.irozhlas.cz/veda-technologie/technologie-veda-letectvi-letadla-interier-letadel-vyzkumny-a-zkusebni-ustav_1909022053_nkr"/>
      </related>
    </article>
  </body>
</html>