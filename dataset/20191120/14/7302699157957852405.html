<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111565"/>
    <meta property="og:site_name" content="MGR Online"/>
    <meta property="article:published_time" content="2019-11-20T14:41:00+00:00"/>
    <meta property="og:title" content="&quot;เฮียมู&quot; ชูเสื้อคุม &quot;ไก่&quot; ยกทีมชุดนี้มีแต่คุณภาพ"/>
    <meta property="og:description" content="โชเซ่ มูรินโญ่ กุนซือซูเปอร์สตาร์ชาวโปรตุกีส เปิดตัวชูเสื้อเป็นนายใหญ่คนใหม่ของ ท็อตแนม ฮอทสเปอร์ อย่างเป็นทางการ ก่อนระบุว่าคุณภาพของนักเตะทั้งชุดคือสิ่งที่ดึงดูดให้ตนเองกลับมาทำงานคุมทีมอีกครั้ง"/>
  </head>
  <body>
    <article>
      <h1>"เฮียมู" ชูเสื้อคุม "ไก่" ยกทีมชุดนี้มีแต่คุณภาพ</h1>
      <address><time datetime="2019-11-20T14:41:00+00:00">20 Nov 2019, 14:41</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011543101.JPEG"/>
      </figure>
      <p>โชเซ่ มูรินโญ่ กุนซือซูเปอร์สตาร์ชาวโปรตุกีส เปิดตัวชูเสื้อเป็นนายใหญ่คนใหม่ของ ท็อตแนม ฮอทสเปอร์ อย่างเป็นทางการ ก่อนระบุว่าคุณภาพของนักเตะทั้งชุดคือสิ่งที่ดึงดูดให้ตนเองกลับมาทำงานคุมทีมอีกครั้ง<br/><br/>อดีตผู้จัดการทีม เชลซี, รีล มาดริด, อินเตอร์ มิลาน และ แมนเชสเตอร์ ยูไนเต็ด กลับสู่ยุทธจักรลูกหนังอีกครั้งด้วยการเป็นกุนซือคนใหม่ของ "ไก่เดือยทอง" แทนที่ของ เมาริซิโอ โปเช็ตติโน นายใหญ่ชาวอาร์เจนไตน์ที่เพิ่งถูกเด้ง<br/><br/>ถือเป็นการประกาศแต่งตั้งอย่างรวดเร็วหลัง แดเนียล เลวี ประธานของ สเปอร์ส และบอร์ดบริหาร ลงมติเด้ง โปเช็ตติโน เพียง 1 คืน สังเวยผลงานน่าผิดหวัง ร่วงลงมาอยู่อันดับ 14 ของ พรีเมียร์ ลีก อังกฤษ ในปัจจุบัน<br/><br/>หลังเปิดตัวชูเสื้อเป็นทางการ มูรินโญ่ วัย 56 ปี กล่าวสั้นๆว่า "ตื่นเต้นมากๆที่ได้ร่วมงานกับสโมสรที่ยิ่งใหญ่และมีแฟนบอลที่แข็งแกร่งเช่นนี้ ด้วยคุณภาพของนักเตะชุดนี้รวมถึงนักเตะในอะคาเดมี การทำงานร่วมกับนักเตะเหล่านี้คือสิ่งที่ดึงดูดใจผม"<br/><br/>สำหรับ มูรินโญ่ รายงานเปิดเผยว่าการรับงานครั้งนี้ทำให้เจ้าตัวได้รับค่าจ้างอยู่ที่ 15 ล้านปอนด์ (ประมาณ 584 ล้านบาท) ต่อปี หลังสะบัดหมึกทำงานจนถึงปี 2023</p>
    </article>
  </body>
</html>