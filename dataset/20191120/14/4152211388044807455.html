<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/592141/%E0%A6%AC%E0%A6%BE%E0%A6%9C%E0%A6%BF-%E0%A6%A7%E0%A6%B0%E0%A7%87-%E0%A6%B8%E0%A6%BE%E0%A6%81%E0%A6%A4%E0%A6%BE%E0%A6%B0%E0%A7%87-%E0%A6%A8%E0%A7%87%E0%A6%AE%E0%A7%87-%E0%A6%86%E0%A6%B9%E0%A6%B8%E0%A6%BE%E0%A6%A8%E0%A6%89%E0%A6%B2%E0%A7%8D%E0%A6%B2%E0%A6%BE%E0%A6%B9%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T14:06:00+00:00"/>
    <meta property="og:title" content="বাজি ধরে সাঁতারে নেমে আহসানউল্লাহর ছাত্র নিখোঁজ"/>
    <meta property="og:description" content="বরিশালের বাবুগঞ্জ উপজেলার মাধবপাশার দুর্গাসাগর দিঘিতে সাঁতার কাটতে নেমে আহসাননউল্লাহ ইঞ্জিনিয়ারিং কলেজের এক ছাত্র নিখোঁজ হয়েছে। তার নাম ওমর ফারুক হৃদয়। বুধবার (২০ নভেম্বর) দুপুরে এই ঘটনা ঘটে। হৃদয় বরিশাল নগরীর কাউনিয়া হাউজিং এলাকার বাসিন্দা শাহ আলমের ছেলে। দুর্গাসাগরে দায়িত্বরত জেলা..."/>
  </head>
  <body>
    <article>
      <h1>বাজি ধরে সাঁতারে নেমে আহসানউল্লাহর ছাত্র নিখোঁজ</h1>
      <address><time datetime="2019-11-20T14:06:00+00:00">20 Nov 2019, 14:06</time> by <a rel="author">বরিশাল প্রতিনিধি</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2015/12/02/53eda4998ef1818c0ed4d600214bb7c2-Barisal.jpg"/>
        <figcaption>বরিশাল</figcaption>
      </figure>
      <p>বরিশালের বাবুগঞ্জ উপজেলার মাধবপাশার দুর্গাসাগর দিঘিতে সাঁতার কাটতে নেমে আহসাননউল্লাহ ইঞ্জিনিয়ারিং কলেজের এক ছাত্র নিখোঁজ হয়েছে। তার নাম ওমর ফারুক হৃদয়। বুধবার (২০ নভেম্বর) দুপুরে এই ঘটনা ঘটে। হৃদয় বরিশাল নগরীর কাউনিয়া হাউজিং এলাকার বাসিন্দা শাহ আলমের ছেলে।</p>
      <p>দুর্গাসাগরে দায়িত্বরত জেলা প্রশাসক কার্যালয়ের কর্মচারী মো. অলি জানান, হৃদয় তার এক বান্ধবী ও বন্ধুর সঙ্গে দুর্গাসাগর ঘুরে দেখতে আসেন। দুপুর সাড়ে ১২টার দিকে হৃদয়ের সঙ্গে থাকা বন্ধু ও বান্ধবী এসে জানান, তাদের সঙ্গে থাকা হৃদয় সাঁতরে দিঘীর মাঝখানে উঁচু জমিতে যাচ্ছিল। এখন তাকে পাওয়া যাচ্ছে না। এ খবর জেনে অন্যান্য কর্মচারীরা নৌকা নিয়ে তল্লাশি শুরু করে। খুঁজে না পেয়ে পুলিশ ও ফায়ার সার্ভিসে খবর দেওয়া হয়।</p>
      <p>অলি আরও জানান, বন্ধু ও বান্ধবীর সঙ্গে হৃদয় দুইশ টাকার বাজি ধরেন, তিনি সাঁতার কেটে দিঘীর মাঝে থাকা উঁচু জমিতে উঠবেন। এরপর প্যান্ট-শার্ট খুলে লুঙ্গি পরে দক্ষিণ পাড় থেকে সাঁতার কাটা শুরু করেন। পাড় থেকে দিঘীর মাঝ বরাবর যাওয়ার পর হৃদয় হাত ওঠিয়ে কি যেন বলছিলেন। এরপর তাকে আর দেখা যায়নি বলে হৃদয়ের বন্ধু ও বান্ধবী জানান।</p>
      <p>ঘটনাস্থলে থাকা বরিশাল মেট্রোপলিটন পুলিশের এয়ারপোর্ট থানার পরিদর্শক (তদন্ত) মো. আব্দুর রহমান মুকুল জানান, ধারণা করা হচ্ছে হৃদয় দিঘীর মাঝ বরাবর উঁচু জমিতে পৌঁছার আগেই ডুবে গেছে। পুলিশ ও ফায়ার সার্ভিসের ডুবুরি দল সন্ধান চালাচ্ছে। তবে সন্ধ্যা পর্যন্ত হৃদয়ের সন্ধান পাওয়া যায়নি।</p>
      <p> </p>
      <footer>/এনআই/</footer>
    </article>
  </body>
</html>