<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/ustavno-sodisce-zacasno-zadrzalo-izvajanje-dela-za"/>
    <meta property="og:site_name" content="Primorske novice"/>
    <meta property="article:published_time" content="2019-11-20T14:38:04+00:00"/>
    <meta property="og:title" content="Ustavno sodišče začasno zadržalo izvajanje dela zakona o javnih naročilih"/>
    <meta property="og:description" content="Ustavno sodišče je zadržalo izvajanje dela zakona o javnih naročilih, ki se nanaša na avtomatično izločanje podjetij z dvema pravnomočnima prekrškoma s področja delovne zakonodaje iz postopkov javnih naročil. Ta bodo zdaj ob predložitvi dokazov o sprejetju ukrepov, s katerimi izkazujejo zanesljivost, vseeno lahko sodelovala pri javnih naročilih."/>
  </head>
  <body>
    <article>
      <h1>Ustavno sodišče začasno zadržalo izvajanje dela zakona o javnih naročilih</h1>
      <address><time datetime="2019-11-20T14:38:04+00:00">20 Nov 2019, 14:38</time> by <a rel="author">STA</a></address>
      <p>
        <b>Ustavno sodišče je zadržalo izvajanje dela zakona o javnih naročilih, ki se nanaša na avtomatično izločanje podjetij z dvema pravnomočnima prekrškoma s področja delovne zakonodaje iz postopkov javnih naročil. Ta bodo zdaj ob predložitvi dokazov o sprejetju ukrepov, s katerimi izkazujejo zanesljivost, vseeno lahko sodelovala pri javnih naročilih.</b>
      </p>
      <figure>
        <img src="https://static.primorske.si/foto/highres/gnweb/720532_247-ustavno.jpg"/>
        <figcaption>Ustavno sodišče je zadržalo izvajanje dela zakona o javnih naročilih, ki se nanaša na avtomatično izločanje podjetij z dvema pravnomočnima prekrškoma s področja delovne zakonodaje iz postopkov javnih naročil. Foto: STA</figcaption>
      </figure>
      <p><b>LJUBLJANA</b> &gt; Kot izhaja iz danes objavljene odločbe ustavnega sodišča, je pobudo za začetek postopka za oceno ustavnosti podala družba KPL, ki je v položaju, ko zaradi dveh pravnomočnih prekrškov s področja spoštovanja delovne zakonodaje ne more sodelovati v postopkih javnega naročanja.</p>
      <p>Junija 2017 je bila družba kaznovana s 3000 evri zaradi dveh kršitev v zvezi s počitki in delovnim časom iz obdobja prvih petih mesecev leta 2016. Ker zakon o javnem naročanju v takem primeru določa avtomatično izključitev gospodarskih subjektov iz postopkov javnega naročanja, je družbi KPL povsem onemogočena udeležba v postopkih javnega naročanja.</p>
      <p>Kot je v pobudi zapisala družba KPL, naj bi se s tem obseg njenega poslovanja bistveno zmanjšal, kar naj bi pripeljalo do odpuščanja delavcev in zelo verjetno tudi v propad družbe, posledice izvrševanja izpodbijane ureditve pa bodo najbolj občutili delavci, ki naj bi jih zakon ščitil. Poleg tega bi obvezna izključitev podjetij z dvema prekrškoma pomenila manjšo konkurenco v postopkih oddaje javnih naročil in posledično višje ponudbene cene ter večjo obremenitev državnega proračuna, so navedli v KPL.</p>
      <p>Ustavno sodišče je podprlo pobudo KPL in začasno zadržalo izvajanje dela zakona o javnih naročilih. Podjetja z dvema pravnomočnima prekrškoma s področja delovne zakonodaje bodo tako lahko do končne odločitve ustavnega sodišča naročniku predložila dokaze, da so sprejela zadostne ukrepe, s katerimi lahko dokažejo svojo zanesljivost kljub obstoju razlogov za izključitev.</p>
      <p>Za zadostne ukrepe šteje plačilo ali zaveza plačati nadomestilo za vso škodo, povzročeno s kršitvami, aktivno sodelovanje s preiskovalnimi organi za celotno razjasnitev dejstev in okoliščin ter sprejetje konkretnih tehničnih, organizacijskih in kadrovskih ukrepov, ustreznih za preprečitev nadaljnjih kršitev.</p>
      <p>Naročnik bo pri ocenjevanju teh ukrepov upošteval resnost in posebne okoliščine kršitve. Če bo ocenil, da dokazi zadoščajo, podjetja ne bo izključil iz postopka javnega naročanja, v nasprotnem primeru pa bo podjetju poslal utemeljitev svoje odločitve.</p>
    </article>
  </body>
</html>