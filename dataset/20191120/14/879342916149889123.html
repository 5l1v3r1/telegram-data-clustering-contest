<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/dajdzhest/polityka/shostyj-misyacz-roboty-ofisu-prezydenta-yak-komanda-zelenskoho-vykonuye-obicyanky"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="Шостий місяць роботи Офісу президента: як команда Зеленського виконує обіцянки"/>
    <meta property="og:description" content="Жодної проваленої обіцянки у листопаді, одна виконана і ще 14 нових зобов’язань на рахунку керівника ОПУ та його заступників."/>
  </head>
  <body>
    <article>
      <h1>Шостий місяць роботи Офісу президента: як команда Зеленського виконує обіцянки</h1>
      <address>
        <time datetime="2019-11-20T14:30:00+00:00">20 Nov 2019, 14:30</time>
      </address>
      <p>
        <b>«Слово і Діло» продовжує відстежувати виконання обіцянок президентом України Володимиром Зеленським та його командою. Ми вже підбили підсумки роботи безпосередньо президента і деталізували, <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj">які обіцянки він виконав і провалив протягом шести місяців.</a> Тепер з’ясовуємо, наскільки відповідальними були керівники його Офісу.</b>
      </p>
      <figure>
        <img src="http://media.slovoidilo.ua/media/infographics/10/99425/99425-1_uk_origin.png"/>
      </figure>
      <p>За пів року своєї роботи (з 20 травня до 20 листопада) члени Офісу президента дали 54 обіцянки, з яких виконали 18, а провалили поки що лише 3. Ще 33 обіцянки перебувають у процесі реалізації.</p>
      <p>Нагадаємо, «Слово і Діло» моніторить обіцянки керівника Офісу президента та його заступників. Протягом шостого місяця роботи (з 21 жовтня до 20 листопада) <i>жодної проваленої обіцянки</i> в роботі ОПУ не було.</p>
      <p><b>Серед виконаних є тільки одна обіцянка</b> заступника керівника Офісу президента Юрія Костюка про те, що <a href="https://www.slovoidilo.ua/promise/64224.html">в Маріуполі буде проведено інвестиційний форум.</a> Масштабний інвестиційний форум RE: think. Invest in Ukraine за участю президента України Володимира Зеленського та прем'єр-міністра Олексія Гончарука стартував у Маріуполі 29 жовтня. Його відвідали понад 400 представників української влади та бізнесу.</p>
      <p><b>Ще 14 нових обіцянок</b> протягом листопада дали керівник ОПУ Андрій Богдан та три його заступники Ковалів, Трофімов і Смирнов.</p>
      <p>Зокрема, керівник Офісу президента Андрій <a href="https://www.slovoidilo.ua/promise/69495.html">Богдан у ефірі «Свободи слова» запевнив, що іноземці матимуть право купувати землю в Україні за 4 роки.</a></p>
      <p><i>«Неправда, що там іноземці. Там прерогатива в певний період, який мають для викупу землі саме українці. Саме українські громадяни, які хочуть розвивати сільськогосподарське виробництво. Іноземці будуть брати участь за чотири роки, чотири з чимось»,</i> – заявив Богдан.</p>
      <p>Також Богдан в інтерв’ю «Українській правді» пообіцяв ініціювати <a href="https://www.slovoidilo.ua/promise/69492.html">залучення інвестицій олігархів у Донбас</a> після досягнення перемир'я та заявив, що <a href="https://www.slovoidilo.ua/promise/69496.html">у разі уповільнення роботи Ради будуть ухвалені кадрові рішення</a> або стратегічні рішення щодо інституцій. Наразі ці обіцянки перебувають у процесі реалізації.</p>
      <p>Найбільше нових обіцянок за місяць дала заступниця керівника ОПУ Юлія Ковалів і майже всі вони стосуються приватизації. Під час брифінгу <a href="https://www.slovoidilo.ua/promise/69481.html">Ковалів заявила, що до лютого 2020 року всі комерційні підприємства, які перебувають у ДУС, будуть передані до Фонду держмайна для приватизації.</a></p>
      <p><i>«Ключовий меседж – усі комерційні підприємства, які перебувають у Державному управлінні справами, вже передаються до Фонду державного майна для приватизації або будуть передані на приватизацію протягом наступних трьох місяців»,</i> – заявила вона.</p>
      <p>Також <a href="https://www.slovoidilo.ua/promise/69483.html">вона обіцяла, що до березня 2020 року до Фонду державного майна для приватизації передадуть готель «Україна»,</a> комплекси «Пуща-Водиця» і <a href="https://www.slovoidilo.ua/promise/69486.html">«Конча-Заспа»</a> та лікеро-горілчаний завод при ДУС.</p>
      <p>У свою чергу, перший заступник керівника Офісу президента України Сергій <a href="https://www.slovoidilo.ua/promise/69490.html">Трофімов обіцяв, що тіньових схем у земельних відносинах не буде,</a> а заступник керівника ОПУ Андрій <a href="https://www.slovoidilo.ua/promise/69499.html">Смирнов має створити робочу групу щодо вирішення питань, пов'язаних з депортацією кримських татар.</a> Ми продовжуємо стежити за виконанням цих обіцянок.</p>
      <p>Читайте також, <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-ofisu-prezydenta-yak-komanda-zelenskoho-vykonuye-obicyanky">як Офіс президента виконував обіцянки протягом п’ятого місяця роботи.</a></p>
      <p>Також «Слово і Діло» писало, <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj">як президент Зеленський виконував обіцянки протягом шести місяців.</a></p>
      <p>Попередні підсумки виконання обіцянок попереднім президентом та його адміністрацією шукайте в <a href="https://ru.slovoidilo.ua/publikacii/dajdzhesty">розділі «Дайджести».</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/infografika/polityka/zarplaty-op-skilky-zhovtni-zarobyv-zelenskyj-joho-komanda"/>
        <a href="https://www.slovoidilo.ua/2019/11/16/novyna/polityka/opu-pidraxuvaly-kilkist-nepidmoratornoyi-zemli-ukrayini"/>
        <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-ofisu-prezydenta-yak-komanda-zelenskoho-vykonuye-obicyanky"/>
      </related>
    </article>
  </body>
</html>