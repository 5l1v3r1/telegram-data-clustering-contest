<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/savo-naujagimi-nuzudziusi-moteris-nuteista-astuoneriems-metams-nelaisves-54396/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-20T14:03:47+00:00"/>
    <meta property="og:title" content="Savo naujagimį nužudžiusi moteris nuteista aštuoneriems metams nelaisvės"/>
    <meta property="og:description" content="Kauno apygardos teismas trečiadienį aštuonerių metų laisvės atėmimo bausme nuteisė moterį, nužudžiusią savo naujagimį, BNS informavo teismas."/>
  </head>
  <body>
    <article>
      <h1>Savo naujagimį nužudžiusi moteris nuteista aštuoneriems metams nelaisvės</h1>
      <address><time datetime="2019-11-20T14:03:47+00:00">20 Nov 2019, 14:03</time> by <a rel="author">BNS</a></address>
      <p>Kauno apygardos teismas trečiadienį aštuonerių metų laisvės atėmimo bausme nuteisė moterį, nužudžiusią savo naujagimį, BNS informavo teismas.</p>
      <p>32 metų kėdainiškė L. M. buvo teisiama už tai, kad sausį pagimdžiusi lauko tualete, tualeto duobėje paliko vos gimusį, gyvą savo kūdikį, kur jis ir mirė.</p>
      <p>Bylos duomenimis, moteris suprato, ką padarė ir tyčia paliko naujagimį tualeto duobėje.</p>
      <p>„Ikiteisminio tyrimo metu paaiškėjo, kad kaltinamoji apie nėštumą sužinojo pakankamai anksti. Moteris apie būsimą kūdikį viso nėštumo metu nepasakė nei sugyventiniui, nei kitiems artimiesiems. Kaltinamoji dėl padarytos nusikalstamos veikos prisipažįsta ir gailisi“, – perduodant bylą teismui apie ją sakė ikiteisminiam tyrimui vadovavęs prokuroras Andrius Kiuršinas.</p>
      <p>Šis teismo sprendimas dar gali būti skundžiamas.</p>
    </article>
  </body>
</html>