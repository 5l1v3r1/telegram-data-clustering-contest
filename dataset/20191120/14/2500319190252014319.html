<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574509/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T14:26:09+00:00"/>
    <meta property="og:title" content="דרעי: &quot;ליברמן כמו חתול שמצייץ מיאו כשצריך חלב&quot;"/>
    <meta property="og:description" content="יושב ראש ש&quot;ס שר הפנים אריה דרעי תקף במהלך ישיבת מחנה הימין את דבריו של אביגדור ליברמן: &quot;מי שאשם בכך שאין ממשלת אחדות הוא רק אדם אחד – אביגדור ליברמן&quot;"/>
  </head>
  <body>
    <article>
      <h1>דרעי: "ליברמן כמו חתול שמצייץ מיאו כשצריך חלב"</h1>
      <address><time datetime="2019-11-20T14:26:09+00:00">20 Nov 2019, 14:26</time> by <a rel="author">איתי גדסי</a></address>
      <p>
        <b>יושב ראש ש"ס שר הפנים אריה דרעי תקף במהלך ישיבת מחנה הימין את דבריו של אביגדור ליברמן: "מי שאשם בכך שאין ממשלת אחדות הוא רק אדם אחד – אביגדור ליברמן"</b>
      </p>
      <figure>
        <img src="http://www.93fm.co.il/wp-content/uploads/2016/01/%D7%93%D7%A8%D7%A2%D7%99-%D7%95%D7%9C%D7%99%D7%91%D7%A8%D7%9E%D7%9F.jpg"/>
        <figcaption>דרעי וליברמן בימים אחרים<cite>צילום: מרים אלסטר, פלאש 90</cite></figcaption>
      </figure>
      <p>יו"ר ש"ס השר אריה דרעי אמר בישיבת מחנה הימין בכנסת: "לפני 15 שנה היה לי אירוע קשה, מישהו דיבר נגדי דברים קשים בכנס מסוים ולקחתי את זה קשה. נכנסתי למרן הגר"ח קנייבסקי שליט"א וסיפרתי לו בכאב על הדברים. הוא אמר לי, כשאתה הולך ברחוב וחתול מצייץ נגדך אתה מרגיש רע? אביגדור ליברמן הוא כמו אותו חתול שמצייץ כשרוצה חלב, גם הוא מצייץ כי הוא רוצה תשומת לב".</p>
      <p>"הוא עמד היום וסיפר לכולם כמה הוא התאמץ ומסר את נפשו למען ממשלת האחדות, הוא שם את עצמו כשופט וחילק את האשמה שווה בשווה בין נתניהו לגנץ. אני רוצה לומר לכם, כי מי שאשם בכך שאין ממשלת אחדות הוא רק אדם אחד – אביגדור ליברמן. הוא עשה זאת בכישרון ובתחכום רב, התעלה על רבו, ופעל שנתניהו לא יוותר יותר מידי לגנץ וכן להפיך. בפגישות שלו איתם הוא הלך לוודא את זה, שאף אחד לא יבוא עם רוח של פשרה".</p>
      <p>"אני רוצה לספר לכם באחריות שמי שהכניס לגנץ את הרעיון של ממשלת מיעוט הוא ליברמן, נתן לו להבין שזה אפשרי כדי שהוא לא יפרק את כחול לבן ויכנס לממשלת אחדות. אחרי שהצליח בזה הוא יכול היום לבוא מדושן עונג ולספר עד כמה הוא לא הצליח להירדם בלילה שאין ממשלת אחדות. אני בא כעת מבית הנשיא, ואני נעניתי לפנייתו להיכנס לעובי הקורה. עד עכשיו לא יכולתי לפעול הרבה כי ליברמן השאיר לי מוקשים בכל מקום".</p>
      <p>"אבל עכשיו אני הולך להיכנס בכל הכוח לפעול להקים ממשלת אחדות בלי לפיד. גנץ יודע שיש מתווה ברור. זה או מתווה הנשיא או בחירות שהוא לא רוצה. אני אתרום כל מה שאני יכול למען זה. אני לא רוצה להתייחס לכל מה שליברמן אמר אבל בענייני דת ומדינה הוא גילה בורות מוחלטת. באירוע בסאטמר אתמול, כל ההתקפה שם היתה נגדנו, שאנחנו כביכול יושבים עם ליברמן כדי להתפשר בנושאים דתיים וליברמן היום מאשים אותנו שאנחנו עם סאטמר".</p>
      <p>"ליברמן ישלם את המחיר על מעשיו. הציבור לא טיפש. הוא יודע שהוא ממשיך לתעתע בכולם. תוקם כאן ממשלת אחדות טובה בלי לפיד ובלי ליברמן כמו שהציבור רוצה ומצפה", אמר.</p>
      <related>
        <a href="http://www.93fm.co.il/radio/574506/"/>
        <a href="http://www.93fm.co.il/radio/574414/"/>
        <a href="http://www.93fm.co.il/radio/574410/"/>
      </related>
    </article>
  </body>
</html>