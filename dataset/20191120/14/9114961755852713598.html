<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.takvim.com.tr/guncel/2019/11/20/sule-cet-davasinda-mektup-detayi-ya-beraber-cikariz-ya-da"/>
    <meta property="og:site_name" content="Takvim"/>
    <meta property="article:published_time" content="2019-11-20T14:46:21+00:00"/>
    <meta property="og:title" content="Şule Çet davasında mektup detayı: &quot;Ya beraber çıkarız ya da...&quot;"/>
    <meta property="og:description" content="Haberin devamı"/>
  </head>
  <body>
    <article>
      <h1><a href="https://www.takvim.com.tr/haberleri/sule-cet">Şule Çet</a> davasında mektup detayı: "Ya beraber çıkarız ya da..."</h1>
      <h2><a href="https://www.takvim.com.tr/haberleri/ankara">Ankara</a>’da 23 yaşında bir üniversite öğrencisiyken bir plazadan düşerek ölen <a href="https://www.takvim.com.tr/haberleri/sule-cet">Şule Çet</a> ile ilgili davada sanıkların mektupları ortaya çıktı. Sanıklardan <a href="https://www.takvim.com.tr/haberleri/cagatay-aksu">Çağatay Aksu</a>, bir diğer sanık <a href="https://www.takvim.com.tr/haberleri/berk-akand">Berk Akand</a>’a gönderdiği mektupta “Ya beraber çıkarız ya da beraber batarız” dediği tespit edildi.</h2>
      <address>
        <time datetime="2019-11-20T14:46:21+00:00">20 Nov 2019, 14:46</time>
      </address>
      <p><a href="https://www.takvim.com.tr/haberleri/gazi-universitesi">Gazi Üniversitesi</a> öğrencisi <a href="https://www.takvim.com.tr/haberleri/sule-cet">Şule Çet</a>'in, geçen yıl 28 Mayıs'ta plazanın 20'nci katından şüpheli şekilde düşerek yaşamını yitirmesiyle ilgili, tutuklu sanıklar <a href="https://www.takvim.com.tr/haberleri/cagatay-aksu">Çağatay Aksu</a> ve <a href="https://www.takvim.com.tr/haberleri/berk-akand">Berk Akand</a>'ın, <a href="https://www.takvim.com.tr/haberleri/ankara">Ankara</a> 31'inci <a href="https://www.takvim.com.tr/haberleri/agir-ceza-mahkemesi">Ağır Ceza Mahkemesi</a>'nde '<a href="https://www.takvim.com.tr/haberleri/cinayet">cinayet</a>', 'nitelikli <a href="https://www.takvim.com.tr/haberleri/cinsel-saldiri">cinsel saldırı</a>' ve 'hürriyeti tehdit' suçlarından yargılanmalarına devam edildi. Duruşmaya tutuklu sanıklar, Şule Çet'in babası İsmail Çet, aralarında CHP <a href="https://www.takvim.com.tr/haberleri/ilhan-cihaner">İlhan Cihaner</a>'in de bulunduğu bazı milletvekilleri, kadın dernekleri temsilcileri, çok sayıda izleyici ile taraf avukatları katıldı.<br/><br/><b>ERKEK ARKADAŞI TANIK OLARAK DİNLENDİ</b><br/>Duruşmada tanık olarak dinlenen Şule Çet'in erkek arkadaşı Furkan C., Çet'le 1,5 yıllık ilişkileri olduğunu belirterek, "Güzel bir ilişkimiz vardı. Son dönemde ikimiz de sabah okula akşam işe gittiğimiz için çok sık görüşemiyorduk. En son yüz yüze ölümünden 3-4 gün önce görüştük. Olay günü ise saat 19.00 ya da 20.00 sıralarında telefonla görüştük, hal hatır sorduk. O gün oraya gideceğini bilmiyordum. Sabah saat 11.00 sıralarında ölüm haberini aldım. En son olaydan 7-8 gün önce cinsel birliktelik yaşadık. Psikolojik durumu çok iyiydi. Köpeği vardı. Onunla çok mutluydu. Son günlerde bir sıkıntısı yoktu. Kullandığı herhangi bir psikiyatri ilacı yoktu. En son görüştüğümüzde çok mutluydu" dedi.<br/><br/>Furkan C., Çet ile ev arkadaşı Lila Thorine arasındaki mesajlaşmasında isminin geçmesinin sorulması üzerine, Çet'in ev arkadaşını birkaç kez gördüğünü, yakından tanımadığını ve olay gecesi kesinlikle kendisine masaj atmadığını söyledi.<br/><br/><b>SANIKLARIN MEKTUPLARI DAVA DOSYASINDA</b><br/>Sanık Berk Akand'ın avukatları, ayrı koğuşta kalan Çağatay Aksu'nun müvekkillerine yazdığı, Akand'ın da karşılık için yazdığı mektupları dava dosyasına sundu. Çet ailesinin avukatları her iki sanığın da davanın başından beri mektuplaştıklarını, suçu örtbas etmek için birlikte hareket ettiklerini iddia etti. Duruşmada, sanıklara bu mektupları neden yazdıkları soruldu. Sanıklar ayrı ayrı koğuşlarda kaldıkları için ve bir araya gelemediklerinden davayla ilgili gelişmeleri paylaşmak için mektuplaştıklarını öne sürdü. Bunun üzerine Çet ailesinin avukatı Onur Tatar, Çağatay Aksu'ya, "Mektubun birinde diğer sanık Berk Akand'a, 'Ya beraber çıkarız ya da beraber batarız' demişsin. Bununla neyi amaçladın?" diye sordu. Sanık Aksu ise, "Aynı suçtan yargılanıyoruz, ya beraber batarız ya da beraber çıkarız" anlamında söylediğini iddia etti. Çet ailesinin avukatları, mektupların her iki sanığın da suça ortak olduğunu, birlikte hareket ettiklerini ve mahkemede suçu gizlemek için ağız birliği yaptıklarını ortaya koyduğunu iddia etti.<br/><br/><b>'MEKTUPLARI MAHKEMEYE BİZ SUNDUK, SUÇ OLSA SUNAR MIYDIK?'</b><br/>Sanık Berk Akand'ın avukatlarından Hüseyin Ayan, mektuplardan cımbızla alınan cümlelerle olayın çarpıtıldığını idda ederek, "Bu dosyanın başından sonuna kadar müvekkilimin olayın dışında olduğunu söyledik. Bunun tersini ispatlayacak ortada bir delil yok. Müvekkil başından beri aynı ifadeyi veriyor. Mektupları dosyaya biz sunduk. Suç olsa sunar mıydık? Kötü niyetli davransak 'belki müvekkile baskı yapıyor' diye sunardık. Ancak mektupların tamamını okuduğunuzda öyle bir şey olmadığı, müvekkilin de olup bitenden haberinin olmadığı ortaya çıkıyor" dedi.<br/><br/><b>SAVCI MÜEBBET İSTEDİ</b><br/>Duruşmada savcı mütalaasını açıkladı. Savcı, yazılı olarak mahkemeye sunduğu mütalaasında sanıklardan Çağatay Aksu'nun 'kasten öldürme', 'cinsel saldırı' ve 'hürriyeti yoksun bırakma' suçlarından müebbet ve 39 yıla kadar hapis, Berk Akand'ın ise tüm suçlar yönünden Aksu'ya yardım suçundan 31 yıla kadar hapisle cezalandırılmasını talep etti.<br/><br/><b>'AĞIRLAŞTIRILMIŞ MÜEBBET OLMASI GEREKİR'</b><br/>Çet ailesinin avukatı Umur Yıldırım, sanık Aksu için istenilen cezanın ağırlaştırılmış müebbet hapis cezası olması gerektiğini belirterek, sanık avukatlarının süre istememeleri durumunda savunma yapacaklarını, aksi taktirde süre isteyeceklerini belirtti.<br/><br/><b>SANIK AKSU, SÜRE İSTEDİ</b><br/>Sanıklardan Çağatay Aksu, <a href="https://www.takvim.com.tr/haberleri/adli-tip">Adli Tıp</a> Kurumu raporlarında, cinsel saldırı ve cinayetle ilgili en küçük bir delilin olmamasına rağmen savcının cezalandırılmasını istediğini, 16 aydır boşa savunma yaptığını gördüğünü belirterek, avukatının da talebiyle savunma yapmak için süre istediğini söyledi.<br/><br/><b>SANIK AKAND: O GECE NE OLDUĞUNU BİLMİYORUM</b><br/>Sanık Berk Akand da tek suçunun o gece arkadaşının iki kadeh daha içme teklifini kabul etmek olduğunu belirterek, "Şule'nin sevdiklerinden ve ailesinden af diliyorum. Belki o gün alkolü az alsaydım, her ne olduysa müdahale edip engelleyebilirdim. Ancak, o gece ne olduğunu bilmiyorum. 16 aydır ilk kez beraatımı isityorum" dedi. Akand'ın avukatları da, savcının ortada hiçbir delil yokken, iddianame doğrultusunda mütalaa verdiğini, mahkemenin dosyadaki tüm delilleri değerlendirerek adaletli bir karar vereceğine inandıklarını belirttiler.<br/><br/>Ara kararı açıklayan mahkeme, sanık Aksu ve avukatının mütalaaya karşı savunma yapmak için süre talebini kabul ederek, duruşmayı 4 Aralık 2019 tarihine erteledi.<br/><br/><b>ADLİYE ÖNÜNDE AÇIKLAMA</b><br/>Duruşma öncesi adliye önünde toplanan Ankara Kadın Platformu, Kadın Meclisleri ile çeşitli sivil toplum örgütlerinin temsilcileri ve üyeleri 'Erkek adalet değil gerçek adalet', 'Şule Çet için adalet' yazılı pankart açarak, "Boyun eğme, katillerden hesap sor" sloganları attı. Kadın dernekleri adına konuşan Deniz Akıl, "Şule Çet başta olmak üzere, işlenen tüm kadın cinayetlerinin üzerinin örtülmemesi için buradayız. Burada olmaya devam edeceğiz. Ta ki adalet yerini buluna kadar. Kadın cinayetleri durana kadar" dedi.<br/><br/><b>CEREN'İN BABASINDAN DESTEK</b><br/>Ankara'da <a href="https://www.takvim.com.tr/haberleri/cankaya-universitesi">Çankaya Üniversitesi</a>'nde, sınavda kopya çekerken yakaladığı öğrencisi Hasan İsmail Hikmet tarafından geçen 2 Ocak'ta öldürülen Araştırma Görevlisi <a href="https://www.takvim.com.tr/haberleri/ceren-damar">Ceren Damar</a> Şenel'in babası <a href="https://www.takvim.com.tr/haberleri/mustafa-damar">Mustafa Damar</a> da kadınlara destek verdi. Mustafa Damar, "Öldürülen kadınlarımızın sayısı gün geçtikçe artmaktadır. Gün geçtikçe toplum duyarsız, sessiz kalamaz. Kadın cinayetleri davaları başka noktalara evrilmiştir. Akıl dışı, mantık dışı, ahlak dışı, hukuk dışı yöntemlerle öldürülen Şule Çet'lere, Ceren Damar'lara iftiralar atılmaya ölülerin hatıralarına saldırılmaya ve öldürülen kadınlarımızın, kızlarımızın naaşları üzerinde tepinmeye başlamışlardır. Ceren Damar'ların, Şule Çet'lerin ruhları sizin yakanızı bırakmayacak. Biz de bırakmayacağız. Adaletin tecelli etmesi için elimizden gelen her şeyi yapacağız" diye konuştu.</p>
      <related>
        <a href="https://www.takvim.com.tr/yasam/2019/11/01/sule-cet-davasinda-leke-takibinde-sonuc-cikti"/>
        <a href="https://www.takvim.com.tr/yasam/2019/11/06/sule-cet-davasinda-flas-gelisme-ikinci-adli-tip-raporu-da-aciklandi"/>
        <a href="https://www.takvim.com.tr/yasam/2019/11/07/sule-cet-davasinda-ikinci-adli-tip-raporu-da-aciklandi"/>
        <a href="https://www.takvim.com.tr/guncel/2019/11/20/son-dakika-sule-cet-davasinda-flas-gelisme-cagatay-aksu-ve-berk-akad-icin-muebbet-istendi"/>
      </related>
    </article>
  </body>
</html>