<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271646/posel-konfederacji-dolacza-do-sejmowego-zespolu-ds-rownouprawnienia-osob-lgbt-to-nie-trolling.html"/>
    <meta property="og:site_name" content="Wprost"/>
    <meta property="article:published_time" content="2019-11-20T14:26:00+00:00"/>
    <meta property="og:title" content="Poseł Konfederacji dołącza do sejmowego zespołu ds. równouprawnienia osób LGBT. „To nie trolling”"/>
    <meta property="og:description" content="Jak informuje portal polsatnews.pl, poseł Dobromir Sośnierz dołączył do parlamentarnego zespołu ds. równouprawnienia osób LGBT. Krzysztof Śmiszek z Lewicy, inicjator powstania zespołu podkreśla, że jest otwarty na merytoryczną dyskusję z posłem Konfederacji."/>
  </head>
  <body>
    <article>
      <h1>Poseł Konfederacji dołącza do sejmowego zespołu ds. równouprawnienia osób LGBT. „To nie trolling”</h1>
      <address>
        <time datetime="2019-11-20T14:26:00+00:00">20 Nov 2019, 14:26</time>
      </address>
      <p>
        <b>Jak informuje portal polsatnews.pl, poseł Dobromir Sośnierz dołączył do parlamentarnego zespołu ds. równouprawnienia osób LGBT. Krzysztof Śmiszek z Lewicy, inicjator powstania zespołu podkreśla, że jest otwarty na merytoryczną dyskusję z posłem Konfederacji.</b>
      </p>
      <p>Parlamentarny zespół ds. równouprawnienia osób LGBT ma być, według jego twórców, miejscem rozmowy z organizacjami pozarządowymi, a efektem prac parlamentarzystów mają być konkretne ustawy. W skład zespołu wchodzi wicemarszałek Senatu Gabriela Morawska-Stanecka z <a href="https://www.wprost.pl/tematy/10128319/sojusz-lewicy-demokratycznej.html">Lewicy</a> oraz 24 posłów: 16 z Lewicy, 7 z <a href="https://www.wprost.pl/tematy/10247725/koalicja-obywatelska.html">Koalicji Obywatelskiej</a> oraz Dobromir Sośnierz z <a href="https://www.wprost.pl/tematy/10218464/konfederacja-wolnosc-i-niepodleglosc.html">Konfederacji</a>, który dołączył do niego w środę 20 listopada.</p>
      <p>– Zespół nazywa się "ds. równouprawnienia", więc o nic innego niż o równouprawnienie nie chodzi. Ja bardzo równouprawnienie popieram – stwierdził Sośnierz w rozmowie z polsatnews.pl. Dodaje, że jego zdaniem należy rozróżnić równouprawnienie „od uprzywilejowania czy tzw. dyskryminacji pozytywnej”.</p>
      <p>Sośnierz podkreśla, że dołączenie przez niego do zespołu to nie jest „trolling” – Wręcz przeciwnie. Chciałbym zaproponować projekt, w którym są propozycje rozwiązań postulatów tych środowisk – powiedział dziennikarzom Polsatu. Wyjaśnił też, że jego zdaniem „nie należy pisać ustaw, w których homoseksualiści mieliby inne prawa - mniejsze, większe - niż ludzie o innych preferencjach seksualnych”.</p>
      <p>Krzysztof Śmiszek z Lewicy inicjator powstania zespołu, pytany o tę sprawę przez polsatnews.pl zaprosił posła Konfederacji do uczestnictwa w pracach zespołu, o ile ten będzie chciał uczestniczyć w pracach merytorycznie. – Wiem, że te wartości, o które będziemy walczyli, chyba nie są mu bliskie, ale jestem otwarty na dyskusję – zapewnił.</p>
      <related>
        <h4>Czytaj także:</h4>
        <a href="https://www.wprost.pl/zycie/10270908/trzaskowski-o-realizacji-zapisow-karty-lgbt-w-dzisiejszych-czasach-edukacja-seksualna-jest-niezbedna.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.polsatnews.pl/">Polsat News</a></footer>
    </article>
  </body>
</html>