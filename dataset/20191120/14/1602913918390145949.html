<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/ccifer-companiile-romano-franceze-au-o-perceptie-optimista-asupra-mediului-economic-18599180"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T14:53:32+00:00"/>
    <meta property="og:title" content="CCIFER : Companiile româno-franceze au o percepţie optimistă asupra mediului economic"/>
    <meta property="og:description" content="Percepţia companiilor româno-franceze asupra mediului economic rămâne optimistă, urcând de la un scor de 2,9 în 2018 la 3,2 în 2019, fapt ce se datorează atât creşterii PIB-ului, cât şi creşterii pe care au înregistrat-o companiile în ultimii ani, arată barometrul de conjunctură CCIFER."/>
  </head>
  <body>
    <article>
      <h1>CCIFER : Companiile româno-franceze au o percepţie optimistă asupra mediului economic</h1>
      <address>
        <time datetime="2019-11-20T14:53:32+00:00">20 Nov 2019, 14:53</time>
      </address>
      <p>Percepţia companiilor româno-franceze asupra mediului economic rămâne optimistă, urcând de la un scor de 2,9 în 2018 la 3,2 în 2019, fapt ce se datorează atât creşterii PIB-ului, cât şi creşterii pe care au înregistrat-o companiile în ultimii ani, arată barometrul de conjunctură CCIFER.</p>
      <p>Camera de Comerţ, Industrie şi Agricultură Franceza în România a prezentat rezultatele celei mai noi ediţii a barometrului de conjunctură economică, studiu pe care îl realizează anual în rândul companiilor membre.</p>
      <p>Rezultatele barometrului arată că în 2019, în ciuda instabilităţii politice şi legislative, precum şi a tensiunilor de pe piaţa muncii, toţi factorii externi măsuraţi (percepţia asupra mediului politic, economic, social şi atractivitatea României pentru investitori) înregistrează o creştere faţă de anul trecut.</p>
      <p>În timp ce factorii interni ca cifra de afaceri sau rentabilitatea companiilor înregistrează o uşoară scădere, moralul antreprenorilor din mediul franco-român şi angajamentul acestora în zona de investiţii rămân puternice. La întrebarea „Cum găsiţi astăzi condiţiile generale pentru a face afaceri în România?” 37% dintre răspunsuri sunt favorabile şi 44% neutre.</p>
      <p>”În medie, creşterea cu 10% faţă de 2018 a mediei percepţiei reprezentanţilor mediului de afaceri asupra mediului economic românesc vin să arate încrederea investitorilor în oportunităţile de creştere şi în atuurile strategice pe care România le oferă.” – a declarat François Coste, Preşedinte CCIFER</p>
      <p>În ceea ce priveşte încrederea în factorul politic din România, după un an în care aceasta a atins cel mai scăzut nivel din punct de vedere istoric în rândul comunităţii de business franceze, scorul creşte semnificativ, de la 1,8 în 2018 la 3,2 în 2019 şi atinge un nivel maxim în ultimii 4 ani.</p>
      <p>Încrederea mediului de afaceri cu privire la situaţia socială din România evoluează uşor de la 2,7 în 2018 la 2,8 în 2019. Ritmul încetinit al creşterii se poate explica prin prelungirea tensiunilor pe piaţa muncii (deficitul forţei de muncă, creşterea costurilor factorului uman) şi unui model de dialog social insuficient de bine adaptat nevoilor companiilor.</p>
      <p>În ceea ce priveşte atractivitatea mediului economic românesc pentru companii, scorul creşte de la 2,8 în 2018 la 3,5 în 2019. E interesant de remarcat această recuperare în atractivitate pentru mediul economic românesc ca sursă de creştere şi de competitivitate pentru investitori.</p>
      <p>În ceea ce priveşte cifra de afaceri şi rentabilitatea, acestea diminuează în 2019 faţă de anul precedent, de la 3.4 la 3.2. Rentabilitatea este puternic afectată de inflaţia ridicată, inclusiv de creşterea costului factorului uman şi de câştigurile insuficiente în productivitate pentru a-l compensa.</p>
      <p>Printre principalele surse de îngrijorare menţionate de respondenţii barometrului se numără contextul electoral care continuă să fie până în 2020 o sursă de instabilitate politică, deficitul public, politica fiscală, finanţarea publică, forţa de muncă: disponibilitatea forţei de munca şi creşterile salariale, incapacitatea de a absorbi fonduri europene, lipsa de expertiză a autorităţilor, productivitatea şi lipsa infrastructurilor de transport, sănătate publică şi educaţie.</p>
      <p>Totuşi, se prevede o reducere treptată a tensiunilor de pe piaţa muncii, pe măsură ce chestiunea lipsei locurilor de muncă tinde să-şi găsească rezolvarea. În ciuda scăderii uşoare a cifrelor de afaceri şi a productivităţii, companiile membre CCIFER privesc spre viitor cu intenţii de investiţii în creştere, aşa cum reiese din evoluţia scorului care, de la 3,1 în 2018, trece la 3,5 în 2018. Moralul directorilor chestionaţi a crescut, de asemenea, semnificativ, trecând de la 3,1 în 2018 la 3,3 în 2019.</p>
      <p>Rezultatele barometrulului de conjunctură economică sunt obţinute pe baza unei anchete derulate în luna noiembrie 2019 în rândul directorilor generali ai celor 600 de companii şi asociaţii membre CCIFER.</p>
    </article>
  </body>
</html>