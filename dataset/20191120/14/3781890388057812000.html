<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742714"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T14:50:00+00:00"/>
    <meta property="og:title" content="'ศักดิ์สยาม'สั่งปรับแผนสร้าง ถ.พระราม2ให้เสร็จในปี63"/>
    <meta property="og:description" content="'ศักดิ์สยาม' รมว.คมนาคม สั่งปรับแผนการก่อสร้างถนนพระราม 2 ให้แล้วเสร็จภายในปี 63"/>
  </head>
  <body>
    <article>
      <h1>'ศักดิ์สยาม'สั่งปรับแผนสร้าง ถ.พระราม2ให้เสร็จในปี63</h1>
      <address>
        <time datetime="2019-11-20T14:50:00+00:00">20 Nov 2019, 14:50</time>
      </address>
      <p>
        <b>'ศักดิ์สยาม' รมว.คมนาคม สั่งปรับแผนการก่อสร้างถนนพระราม 2 ให้แล้วเสร็จภายในปี 63</b>
      </p>
      <p>นายศักดิ์สยาม ชิดชอบ รมว.คมนาคม เปิดเผยภายหลังเป็นประธานการประชุมติดตามการแก้ไขปัญหาการจราจรจากการก่อสร้าง บนทางหลวงหมายเลข 35 (ถนนพระราม 2) ร่วมกับคณะทำงานศึกษาสภาพปัญหาเพื่อกำหนดมาตรการป้องกันและแก้ไขปัญหาการจราจรและลดผลกระทบจากโครงการก่อสร้างระบบคมนาคม และหน่วยงานที่เกี่ยวข้องว่า ที่ประชุมได้ติดตามผลการดำเนินการแก้ไขปัญหาโครงการปรับปรุงถนนพระราม 2 ตอนทางแยกต่างระดับบางขุนเทียน - เอกชัย ตามข้อเสนอของคณะทำงานฯ พบว่ายังต้องปรับปรุงแผนการจราจรบางส่วนพร้อมปรับแผนการก่อสร้าง โดยให้จัดทำรายละเอียดการขยายสัญญาโครงการปรับปรุงฯ และทบทวนปรับแผนการดำเนินงานก่อสร้างอีกครั้งให้แล้วเสร็จภายในปี 63 เพื่ออำนวยความสะดวกแก่ประชาชน และให้นำเสนอแผนในอีก 1 สัปดาห์ และให้ประชาสัมพันธ์สร้างความเข้าใจกับประชาชนและสื่อมวลชนในโครงการก่อสร้างทางหลวงพิเศษระหว่างเมือง สายบางใหญ่ - กาญจนบุรี พร้อมให้ทางหลวงไปเอกซเรย์ทุกโครงการก่อสร้าง เพื่อเตรียมแนวทางป้องกันผลกระทบกับประชาชนระหว่างการก่อสร้าง ทั้งนี้ ได้เน้นย้ำให้ทางหลวงวางแผนการดำเนินงาน บูรณาการร่วมกันทำงานทั้งหน่วยงานในสังกัดกระทรวงฯ หน่วยงานในพื้นที่เพื่อให้โครงการต่างๆ ของกระทรวงเกิดประโยชน์กับประชาชนอย่างแท้จริง<br/><br/>อย่างไรก็ตาม ได้มอบให้ทางหลวงและการทางพิเศษแห่งประเทศไทย(กทพ.) ร่วมกันจัดทำแผนบูรณาการการใช้พื้นที่ทำงานก่อสร้างและแผนบริหารจราจร สำหรับโครงการก่อสร้างทางยกระดับบนถนนพระราม 2 ตอนทางแยกต่างระดับฯ ของทางหลวงและโครงการทางพิเศษ ช่วงพระราม 3 - ดาวคะนอง ของ กทพ. ที่มีพื้นที่โครงการทับซ้อนกัน รวมถึงทำแผนบูรณาการสั่งการ (Single Command Center) เพื่อบริหารจัดการจราจรให้ความช่วยเหลือและการประชาสัมพันธ์ให้ผู้ใช้ทางทราบข้อมูลสภาพการจราจร เพื่อตัดสินใจเลือกใช้เส้นทางสำหรับทุกโครงการในพื้นที่<br/><br/>นายศักดิ์สยาม กล่าวต่อว่า สำหรับผลดำเนินการตามข้อเสนอแนะของคณะทำงานฯ พบว่า ในมิติการประชาสัมพันธ์ทางหลวงและ กทพ. ได้หารือร่วมกัน โดยจัดตั้งศูนย์ Single Command Center ที่บริเวณทางแยกต่างระดับบางขุนเทียน ติดตั้งระบบ CCTV บริเวณจุดวิกฤต จุดที่มีการก่อสร้าง และจัดให้มีป้ายบอกทางเคลื่อนที่ (VMS) บริเวณจุดสำคัญต่าง ๆ ซึ่งทางหลวงอยู่ระหว่างดำเนินการจัดหาและติดตั้ง คาดว่าจะแล้วเสร็จภายในเดือนธ.ค.62 จากนั้นจะสื่อสารข้อมูลการจราจรและแผนการก่อสร้างให้กับประชาชนรับทราบในทุกช่องทาง<br/>          <br/>ส่วนมิติการเร่งรัดการก่อสร้าง ได้มีการปรับแผนก่อสร้างให้สามารถดำเนินการแล้วเสร็จตามสัญญา ซึ่งทางหลวงได้อนุมัติการขยายสัญญาโครงการปรับปรุงฯ และได้ปรับแผนงานก่อสร้างให้แล้วเสร็จตามสัญญาที่ปรับใหม่ คือ ในเดือนก.พ.64 โดยปัจจุบันผลงานรวมตามแผนงานใหม่คืบหน้า 35.294% เร็วกว่าแผนงานเดิม 4.264% <br/><br/>สำหรับมิติการบริหารการจราจรได้ปรับเปลี่ยนเวลาอนุญาตรถบรรทุกเข้า - ออกพื้นที่ อยู่ระหว่างรอผลการพิจารณาของคณะกรรมการแปรนโยบายเร่งด่วนสู่การปฏิบัติ การจัดทำแผนการบริหารจราจร โดยจัดทำแผนบริหารการจราจรทุกครั้งก่อนเปิดพื้นที่ก่อสร้าง และจัดให้มีระบบการช่วยเหลือฉุกเฉิน อยู่ระหว่างการจัดตั้งหน่วยงาน เพื่ออำนวยการด้านความปลอดภัยและช่วยเหลือฉุกเฉิน ขณะที่มิติการบริหารพื้นที่ร่วมกับโครงการอื่นๆ ทางหลวงและ กทพ. ได้บูรณาการจัดทำแผนการก่อสร้างในเบื้องต้นแล้ว</p>
    </article>
  </body>
</html>