<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/20/dva-svetova-dva-sistema"/>
    <meta property="og:site_name" content="Primorske novice"/>
    <meta property="article:published_time" content="2019-11-20T14:04:31+00:00"/>
    <meta property="og:title" content="Dva svetova, dva sistema"/>
    <meta property="og:description" content="V mednarodni koprodukciji Ôs je članica novogoriškega ansambla Maja Poljanec Nemec ne le igrala, temveč je imela tudi vlogo koordinatorke. Dramsko igro je študirala v Rusiji. Vsa leta je ohranjala s to deželo stike in letos se je iz njih porodilo sodelovanje med SNG Nova Gorica in Teatrom Osobnjak iz Sankt Peterburga. Gledališči sta skupaj ustvarili eksperimentalno predstavo Ôs v režiji Alekseja Obrazcova."/>
  </head>
  <body>
    <article>
      <h1>Dva svetova, dva sistema</h1>
      <address><time datetime="2019-11-20T14:04:31+00:00">20 Nov 2019, 14:04</time> by <a rel="author">Uredništvo</a></address>
      <p>
        <b>V mednarodni koprodukciji Ôs je članica novogoriškega ansambla Maja Poljanec Nemec ne le igrala, temveč je imela tudi vlogo koordinatorke. Dramsko igro je študirala v Rusiji. Vsa leta je ohranjala s to deželo stike in letos se je iz njih porodilo sodelovanje med SNG Nova Gorica in Teatrom Osobnjak iz Sankt Peterburga. Gledališči sta skupaj ustvarili eksperimentalno predstavo Ôs v režiji Alekseja Obrazcova.</b>
      </p>
      <figure>
        <img src="https://static.primorske.si/foto/highres/jubilejna/720516_os-sng.jpg"/>
        <figcaption>Maja Nemec (desno) je bila pobudnica predstave Ôs.  Foto: Peter Uhan</figcaption>
      </figure>
      <p>Igralka<b> Maja Poljanec Nemec</b> je ob uprizoritvi <i>Ôs</i>, ki je premiero doživela 28. septembra v Sankt Peterburgu, 6. in 7. novembra pa v SNG Nova Gorica, strnila nekaj vtisov.</p>
      <h3>Ko se še enkrat rodiš</h3>
      <p>Študij v tujini, v daljni, meni popolnoma neznani Rusiji je bil popotovanje, ki me je za vedno določilo in obogatilo. Znašla sem se na peronu železniške postaje v Sankt Peterburgu z velikanskim sposojenim kovčkom. Vse naokrog je bil svet, ki je malce spominjal na otroštvo, vendar je bil popolnoma drugačen. Leta 2002 je Rusija počasi začenjala spreminjati svojo podobo. Prišla sem v državo, kjer ni bilo mobilnih telefonov, internetnih kavarn, predvsem pa je bilo vse napisano v cirilici in težko si našel človeka, ki bi znal angleško. Pod svoje okrilje me je sprejela gledališka akademija, edina državna šola te vrste v Sankt Peterburgu, severnih Benetkah, kulturni prestolnici Rusije. Ko sem leta 2006 odhajala, je bila podoba dežele povsem drugačna. Supermarketi so izrinili majhne trgovinice z ostarelimi babuškami in mačkami; mesto je postalo svetlo od jumbo plakatov in oglaševalskih krikov novih zahodnjaških manir. Dom je postal z razcvetom interneta in mobilnih telefonov veliko bližji.</p>
      <p>Ruska izkušnja me je še enkrat rodila, kakor te na novo rodi vsaka močna izkušnja. V meni je ustvarila še en svet, še eno mene, prepojeno z drugačno mentaliteto, rojeno v drugačnem kulturnem miljeju. Oba svetova sta moja domača. In združiti ju - so bile moje sanje. Upala sem, da bom lahko dobre plati ruskega sistema uporabila v Sloveniji. Saj vendar govorimo o istem - o tem, kako ustvarjati v gledališču. Vendar sem tu naletela na sistem, ki je bil popolnoma drugačen. Igralci in režiserji so bili rojeni na drug način, na drugi akademiji. Kot sem se nekaj let po prihodu v Rusijo čudila tam, sem se po vrnitvi čudila tu.</p>
      <p>Trdno verjamem, da se gledališča in kulture lahko bogatijo med seboj. Pravzaprav verjamem, da je bila raznolikost zato ustvarjena. Gledališče sicer uporablja jezik kot močno izrazno sredstvo, pa vendar lahko - če je jezikovna raznolikost vzeta kot izziv - veliko prispeva k ustvarjanju. Slej ko prej se sistemi, kulture, ujamejo v lastne vzorce, ki jih niti ne opazijo. Pa ne le v rezultatu, ki ga poznamo kot slovensko, rusko, nemško gledališče ... ampak tudi v procesu. Priložnost, da z distance pogledaš na svoje vzorce ustvarjanja, je veliko vredna. Saj naj bi bil ustvarjalni proces v čim večji meri osvobojen avtomatizma.</p>
      <p>Toliko let po zaključku šolanja in po več kot desetih letih ustvarjanja v slovenskem prostoru mi je študij uprizoritve <i>Ôs</i> ponudil prav to. Pogled z distanco na slovensko in rusko gledališče in ustvarjanje. In spet sem, tokrat bolj jasno, videla dva sistema - ki imata drug drugemu veliko povedati in dati. Če se je posameznik voljan odpreti novemu, drugačnemu.</p>
      <p>Stike s sošolci in profesorji z akademije sem obdržala. V enem od mojih obiskov Rusije mi je profesorica plesa izrekla stavek, ki sem ga slišala že tolikokrat: “Dajmo, naredimo mednarodni projekt!” In je nadaljevala: “Veš, poznam nekega mladega perspektivnega režiserja ...” <b>Rezida Gajanova</b> je človek, ki prekipeva od energije in nalezljivega optimizma. Z njenim predlogom, ki je bil dovolj konkreten, sem stopila do <b>Marka Bratuša</b>, odprtega in kreativnega človeka, ki je v tem videl nekaj novega, kar bi lahko obogatilo naš gledališki prostor. Tako sta se dva sistema začela prepletati, iskati os, in pot predstave se je začela ...</p>
    </article>
  </body>
</html>