<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/contrabanda-si-spalare-de-bani-mere-de-peste-60-milioane-de-lei-din-ucraina-duse-in-rusia-ca-fiind-din-moldova_3059696.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T14:39:35+00:00"/>
    <meta property="og:title" content="Contrabandă și spălare de bani. Mere de peste 60 milioane de lei din Ucraina, duse în Rusia ca fiind din Moldova"/>
    <meta property="og:description" content="Au exportat în Rusia mere aduse prin contrabandă din Ucraina, ca provenind din Moldova, în valoare de peste 60 milioane lei. Potrivit procurorilor PCCOCS, fapta de contrabandă și de spălare de bani a fost comisă de un grup infracţional, format din cinci c"/>
  </head>
  <body>
    <article>
      <h1>Contrabandă și spălare de bani. Mere de peste 60 milioane de lei din Ucraina, duse în Rusia ca fiind din Moldova</h1>
      <address><time datetime="2019-11-20T14:39:35+00:00">20 Nov 2019, 14:39</time> by <a rel="author">PUBLIKA.MD</a></address>
      <slideshow>
        <figure>
          <img src="https://media.publika.md/md/image/201909/w720/mere_69559500_03437400.jpg"/>
          <figcaption>foto: publika.md</figcaption>
        </figure>
        <figure>
          <img src="https://media.publika.md/md/image/201911/w720/schema_92376900.jpg"/>
          <figcaption>Foto. politia.md</figcaption>
        </figure>
      </slideshow>
      <p><b>Au exportat în Rusia mere aduse prin contrabandă din Ucraina, ca provenind din Moldova, în valoare de peste 60 milioane lei. </b>Potrivit procurorilor PCCOCS, fapta de contrabandă și de spălare de bani a fost comisă de <b>un grup infracţional, format din cinci companii,</b> care activa prin folosirea frauduloasă a documentelor, prin convertirea și transferul bunurilor de către o persoană care ştia ori trebuia să ştie că acestea constituie venituri ilicite.<br/>Mai exact, oamenii legii au constatat că în perioada anilor 2018-2019, cu scopul obținerii unor venituri ilicite provenite din exportul produselor agricole, un grup de persoane, care de facto gestionează activitatea întreprinderilor, au importat mere din Ucraina în valoare cumulativă netă (fără TVA și taxe vamale de import) de 60.447.133 lei.<br/><br/>Acestea, în marea lor majoritate, au fost vândute consumatorilor finali pe teritoriul Moldovei, prin utilizarea mașinii de casă și control sau pe facturi fiscale, dar și prin operațiuni în numerar fictive, pentru achitarea mărfii. – Acțiune strict necesară pentru "pierderea urmei" unui activ ulterior "materializat" din alte surse, pentru deghizarea provenienței reale a bunurilor.<br/>Ulterior, <b>prin folosirea documentelor de proveniență frauduloase le-au exportat în Rusia ca fiind fructe din Moldova, iar totodată au beneficiat de restituirea de TVA din bugetul de stat.</b></p>
      <p>În urma percheziţiilor, desfăşurate în 10 locații, oamenii legii au ridicat documente de evidenţă contabilă, pentru anii 2018-2019, stampile ale societăților comerciale implicate, acte de achiziții a produselor agricole, documentele contabile primare (facturi fiscale, facturi de expediţie, invoice-uri, certificate fito-sanitare etc) ce dovedesc activitatea ilegală a companiilor implicate, suporturi electronice, procesoare, laptopuri, alte suporturi informaţionale. În urma audierilor ulterioare ale figuranților, probele acumulate vor fi examinate pentru elucidarea circumstanțelor.</p>
      <p><b>Pentru contrabandă, suspecţii riscă de la 3 până la 10 ani de închisoare, iar persoana juridică riscă o amendă de la 300.000 până la 550.000 lei, cu privarea de dreptul de a exercita o anumită activitate sau cu lichidarea persoanei juridice.</b><br/><br/>În cazul infracțiunii de spălare a banilor, bănuiţii riscă de la 5 la 10 ani de puşcărie, cu amendă, aplicată persoanei juridice, în mărime de la 650.000 la 800.000 lei sau cu lichidarea persoanei juridice.</p>
      <related>
        <h4>Pe aceeaşi temă</h4>
        <a href="https://www.publika.md/perchezitii-in-capitala-dar-si-in-alte-localitati-din-tara-intr-un-dosar-de-spalare-de-bani-si-evaziune-fiscala_3052673.html"/>
        <a href="https://www.publika.md/schema-de-spalare-de-bani-cu-metale-feroase-deconspirata-ce-au-gasit-politistii-in-urma-descinderilor_3052686.html"/>
        <a href="https://www.publika.md/schema-frauduloasa-pusa-la-cale-de-angajatii-cfm-ce-au-ascuns-in-trenul-de-pe-ruta-chisinau-moscova-video_3057480.html"/>
      </related>
    </article>
  </body>
</html>