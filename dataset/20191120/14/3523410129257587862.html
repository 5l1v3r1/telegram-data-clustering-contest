<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640966/%D8%AA%D8%A7%DB%8C%DB%8C%D8%AF-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D9%86%D8%B3%D8%AE-%D8%A8%DB%8C%D9%85%D9%87-%D8%B3%D9%84%D8%A7%D9%85%D8%AA-%D9%85%D8%B4%DA%A9%D9%84%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="تایید اینترنتی نسخ بیمه سلامت مشکلی ندارد"/>
    <meta property="og:description" content="مدیرکل دفتر مدیریت خدمات تخصصی سازمان بیمه سلامت، از راه حل‌های جایگزین برای مواقع قطعی اینترنت خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640966/%D8%AA%D8%A7%DB%8C%DB%8C%D8%AF-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D9%86%D8%B3%D8%AE-%D8%A8%DB%8C%D9%85%D9%87-%D8%B3%D9%84%D8%A7%D9%85%D8%AA-%D9%85%D8%B4%DA%A9%D9%84%DB%8C-%D9%86%D8%AF%D8%A7%D8%B1%D8%AF">تایید اینترنتی نسخ بیمه سلامت مشکلی ندارد</a>
      </h1>
      <h2>مدیرکل دفتر مدیریت خدمات تخصصی سازمان بیمه سلامت، از راه حل‌های جایگزین برای مواقع قطعی اینترنت خبر داد.</h2>
      <address><time datetime="2019-11-20T14:44:00+00:00">20 Nov 2019, 14:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دکتر حنان حاج محمودی، ضمن بیان اینکه دامین سایت تایید داروی<b> سازمان بیمه سلامت</b> ایرانی است، گفت: به همین دلیل تاکنون نیز گزارشی از بروز مشکل برای تایید<b> داروی بیماران</b> در داروخانه‌ها نداشته‌ایم و درصورتی که مشکلی برای داشتن<b> اینترنت</b> در موسسات طرف‌قرارداد وجود نداشته باشد، سایت بدون مشکل در حال فعالیت است. در عین حال در صورت بروز هر مشکلی بیماران می‌توانند برای دریافت داروی خود به داروخانه‌ای مراجعه کنند که اتصال آن برقرار باشد.</p>
      <p>وی در ادامه با اشاره به اینکه تعداد نسخی که نیاز به تایید دارو دارند حدود شش تا هشت درصد نسخ این سازمان بیمه‌گر را شامل می‌شوند، اظهار کرد: به این ترتیب ۹۴ درصد نسخ نیاز به تایید ندارند. داروهای تاییدی نیز جزو داروهای گرانقیمت هستند. در صورت بروز مشکل، داروخانه می‌تواند با اداره کل بیمه سلامت در استان مربوطه تماس برقرار کرده و نسبت به مهلت دفترچه بیمار، فعالیت پرونده‌ وی و... اطمینان حاصل کند و با دریافت شناسه‌ای از اداره کل، نسخه را پذیرش کنند.</p>
      <p>مدیرکل دفتر مدیریت خدمات تخصصی سازمان بیمه سلامت در ادامه با اشاره به نسخه‌نویسی الکترونیک با بیان اینکه کار نسخه الکترونیک تنها در برخی شهرها اجرا شده‌ است، گفت: از آنجایی که دفترچه بیمه به شکل کامل حذف نشده است، پزشک می‌تواند در صورتی که بیمار به داروی تاییدی و خاصی نیاز ندارد، نسخه را به شکل دستی در دفترچه بنویسد.</p>
      <p>وی افزود: نسخه الکترونیک را با حدود ۲۰۰۰ پزشک آغاز کرده‌ایم که در سطح شهرستان خود ۵۰ درصد از پزشکان آن منطقه را تشکیل می‌دهند. بنابراین درحال نهادینه کردن نسخه الکترونیک به شکل تدریجی هستیم و برای حل مشکل نبود یا قطعی اینترنت، به عنوان راه حل جایگزین می‌توان با نسخه کاغذی به داروخانه‌ها مراجعه کرد. البته در حال حاضر نیز سامانه نسخه الکترونیک بیمه سلامت به دلیل اینکه دارای دامین ایرانی است، فعال است و تاکنون ارائه خدمات با مشکل مواجه نشده است.</p>
    </article>
  </body>
</html>