<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/42-es-foldrenges-kozeleg-kobanya-fele-elore-szolnak"/>
    <meta property="og:site_name" content="infostart"/>
    <meta property="article:published_time" content="2019-11-20T14:31:00+00:00"/>
    <meta property="og:title" content="4,2-es földrengés közeleg Kőbánya felé - előre szólnak"/>
    <meta property="og:description" content="Csütörtök hajnalban lehet erre számítani - egy földrengést szimuláló védelmi igazgatási gyakorlat keretei között. Egy világháborús bomba is felrobban."/>
  </head>
  <body>
    <article>
      <h1>4,2-es földrengés közeleg Kőbánya felé - előre szólnak</h1>
      <address><time datetime="2019-11-20T14:31:00+00:00">20 Nov 2019, 14:31</time> by <a rel="author">Infostart</a></address>
      <h3>Csütörtök hajnalban lehet erre számítani - egy földrengést szimuláló védelmi igazgatási gyakorlat keretei között. Egy világháborús bomba is felrobban.</h3>
      <p>Földrengést szimuláló védelmi igazgatási gyakorlatot tartanak Kőbányán. Budapest Főváros Védelmi Bizottsága csütörtökön StarCity 2019 elnevezéssel komplex védelmi igazgatási gyakorlatot tart, amely során egy 4,2 erősségű földrengés rázza meg Kőbányát a hajnali órákban. A gyakorlat ideje alatt a környéken időszakos forgalomkorlátozásra lehet számítani, és parkolási tilalmat rendelhetnek el.</p>
      <p>A több mint 100 fő és 20 szervezet részvételével szervezett gyakorlatot a kőbányai Óhegy parkban tartják. A StarCity 2019 gyakorlat célja, hogy a műveletben résztvevő honvédségi, rendőrségi, mentő, valamint katasztrófavédelmi szervek és szervezetek együttműködését és a kapcsolódó koordinációs folyamatok hatékonyságát fejlessze.</p>
      <p>A gyakorlat forgatókönyve alapján a Richter-skála szerinti</p>
      <blockquote>a 4,2-es erősségű földrengés és az azt követő utórezgések 24 lakóépületben, a környező úthálózatban és közüzemi szolgáltatásokban tesznek kárt Kőbányán.</blockquote>
      <p>A földrengés Budapest több kerületében is súlyos károkat okoz. A kapcsolódó mentési munkálatokat a Helyi Védelmi Bizottságok, a Fővárosi feladatokat Budapest Főváros Védelmi Bizottsága központi vezetési pontról koordinálja.</p>
      <p>A katasztrófahelyzetet rontja, hogy a - földrengésben megsérült lakóépületek, hidak, átjárók sérülése miatt - más útvonalra terelt katonai szállító konvoj balesetet szenved, egy útszakasz beomlása robbanást okoz, és egy jármű kigyullad.</p>
      <blockquote>A robbanást egy, a földrengés miatt felszín közelébe kerülő és felrobbanó második világháborús robbanótest idézi elő.</blockquote>
      <p>Az oltást és a sérültek mentését akadályozza, hogy a területen további robbanótestek kerülnek elő - köztük különleges (vegyi) jelzéssel ellátottak is -, így a műveletbe a Honvédség GAVIK Havaria Labor egységei is bekapcsolódnak.</p>
      <p>Az összevont akcióban a rendőrség, a mentők, a tűzoltók, a honvédség, a tűzszerészek, a polgárőrség, a Vöröskereszt és a katasztrófavédelem összehangolt munkafolyamatai követhetők figyelemmel.</p>
      <p>A kőbányai Óhegy park környékén a gyakorlat időtartama alatt előfordulhatnak a nyugalom megzavarására alkalmas látvány és hanghatások, ám valós veszély nem áll majd fenn.</p>
      <p>A feladat végrehajtásban részt vesznek a Magyar Honvédség, a Budapesti Rendőr-főkapitányság, a Polgárőrség egységeinek kijelölt erői, a Fővárosi Katasztrófavédelmi Igazgatóság, az Országos Mentőszolgálat, a Magyar Vöröskereszt, a Budapest Mentőszervezet egységei, valamint Kőbánya Önkormányzata és Budapest Főváros Kormányhivatala Védelmi Titkársága és kapcsolódó szervezeti egységei.</p>
      <p>
        <i>Nyitókép: Mast Irham</i>
      </p>
    </article>
  </body>
</html>