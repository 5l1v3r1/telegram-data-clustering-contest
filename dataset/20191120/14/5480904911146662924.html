<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/odsouzeny-politik-prerovske-ods-dostal-stranu-opustil/1823295?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T14:52:00+00:00"/>
    <meta property="og:title" content="Odsouzený politik přerovské ODS Dostál stranu opustil"/>
    <meta property="og:description" content="Přerov - Přerovský politik z ODS Marek Dostál, kterého v pondělí krajský soud pravomocně odsoudil za sexuální nátlak, ukončil členství ve straně. Vyhověl tím výzvě místního sdružení ODS. Nehal si ale mandát přerovského zastupitele s tím, že jej získal od voličů. S podmíněným trestem jednoho roku se zkušebním odkladem na dva roky a povinností zaplatit 50.000 korun poškozené za nemajetkovou újmu, nesouhlasí. Hodlá podat dovolání k Nejvyššímu soudu, řekl dnes ČTK Dostál."/>
  </head>
  <body>
    <article>
      <h1>Odsouzený politik přerovské ODS Dostál stranu opustil</h1>
      <address><time datetime="2019-11-20T14:52:00+00:00">20 Nov 2019, 14:52</time> by <a rel="author" href="http://www.ctk.cz/" target="_blank">ČTK</a></address>
      <p>Přerov - Přerovský politik z ODS Marek Dostál, kterého v pondělí krajský soud pravomocně odsoudil za sexuální nátlak, ukončil členství ve straně. Vyhověl tím výzvě místního sdružení ODS. Nehal si ale mandát přerovského zastupitele s tím, že jej získal od voličů. S podmíněným trestem jednoho roku se zkušebním odkladem na dva roky a povinností zaplatit 50.000 korun poškozené za nemajetkovou újmu, nesouhlasí. Hodlá podat dovolání k Nejvyššímu soudu, řekl dnes ČTK Dostál.</p>
      <p>Podle krajského šéfa ODS a předsedy místního sdružení Michala Záchy o situaci jednali v úterý zástupci místního sdružení ODS i klub zastupitelů. Dostál se jednání neúčastnil.</p>
      <p>"Místní rada společně s klubem zastupitelů Marka Dostála vyzvaly, aby rezignoval na mandát člena Zastupitelstva města Přerova a ukončil své členství v Občanské demokratické straně," stojí v prohlášení místního sdružení ODS.</p>
      <p>"Mandát člena zastupitelstva města Přerova jsem získal přímo od voličů, kteří mi dali svou důvěru v komunálních volbách. Práci zastupitele, kterou chápu jako službu občanů našeho města, kteří mi vyslovují obrovskou podporu a důvěru v této těžké době, proto budu vykonávat dál jako nezařazený," řekl dnes ČTK Dostál.</p>
      <p>Kvůli kauze loni v prosinci rezignoval na funkci přerovského radního. U soudu chtěl očistit své jméno, což se mu nepodařilo. Nyní se rozhodl bránit dál a podat dovolání k Nejvyššímu soudu. "Skutku, který je mi kladen za vinu, jsem se nedopustil," uvedl Dostál.</p>
      <p>Podle obou soudních instancí zneužil postavení zaměstnavatele a ženu, která v jeho firmě pracovala jako servírka, ve dvou případech přiměl k orálnímu styku, podle obžaloby v listopadu 2017, když řešil schodek v její tržbě. Žena na to prý přistoupila z obavy o práci.</p>
      <p>Podle znalců se u ní rozvinula posttraumatická psychická porucha, což soud vyvodil jako těžkou újmu na zdraví. Proto nevypovídala u soudu. Dostál tvrdí, že byl v jejím případě zneužit status chráněné osoby a on se u soudu nemohl dostatečně bránit. "Podstatou našeho sporu byla chybějící tržba z restaurace, ve které jsem ji zaměstnával. Místo navrácení peněz jsem se dočkal obvinění z trestného činu a nyní dokonce i odsouzení," podotkl Dostál. Dodal, že schodek v tržbě vyšetřuje policie pro podezření ze zpronevěry.</p>
    </article>
  </body>
</html>