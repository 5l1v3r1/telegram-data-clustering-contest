<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622533/%D9%85%D9%85%D9%86%D9%88%D8%B9%DB%8C%D8%AA-%D9%88%D8%A7%D8%B1%D8%AF%D8%A7%D8%AA-%D9%88-%D8%A7%D8%B3%D8%AA%D8%B9%D9%85%D8%A7%D9%84-%D8%B3%DB%8C%DA%AF%D8%A7%D8%B1%D9%87%D8%A7%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%AF%D8%B1-%D9%81%DB%8C%D9%84%DB%8C%D9%BE%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="ممنوعیت واردات و استعمال سیگارهای الکترونیکی در فیلیپین"/>
    <meta property="og:description" content="&quot;رودریگو دوترته&quot;، رئیس جمهوری فیلیپین اعلام کرده که پس از ابتلای یک نوجوان فیلیپینی به بیماری ریوی مربوط به استعمال سیگارهای الکترونیکی، واردات این سیگارها را متوقف و استعمال آن‌ها را در فضاهای عمومی ممنوع خواهد کرد."/>
  </head>
  <body>
    <article>
      <h1>ممنوعیت واردات و استعمال سیگارهای الکترونیکی در فیلیپین</h1>
      <address>
        <time datetime="2019-11-20T14:44:00+00:00">20 Nov 2019, 14:44</time>
      </address>
      <p>
        <i>"رودریگو دوترته"، رئیس جمهوری فیلیپین اعلام کرده که پس از ابتلای یک نوجوان فیلیپینی به بیماری ریوی مربوط به استعمال سیگارهای الکترونیکی، واردات این سیگارها را متوقف و استعمال آن‌ها را در فضاهای عمومی ممنوع خواهد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس جمهوری فیلیپین ضمن اعلام ممنوعیت واردات و استعمال سیگارهای الکترونیکی در یک نشست خبری تلویزیونی، اظهار داشت که دستور دستگیری هر آنکه در اماکن عمومی این سیگارها را استعمال کند به سازمان‌های مجری قانون داده است.</p>
      <p>این ممنوعیت چند روز پس از آن صورت گرفته که وزارت بهداشت فیلیپین از ابتلای یک نوجوان به بیماری و آسیب ریوی در مرکز این کشور خبر داد که پس از شش ماه مداوم استعمال سیگارهای الکترونیکی و سیگارهای معمولی رخ داده بود.</p>
      <figure>
        <img src="https://aftabnews.ir/files/fa/news/1398/8/29/361596_694.jpg"/>
      </figure>
      <p>این نوجوان به احتمال زیاد اولین کسی است که در آسیا به بیماری مرموز و مرگبار ناشی از استعمال سیگارهای الکترونیکی مبتلا شده که تاکنون منجر به کشته شدن حدود ۴۰ نفر در ایالات متحده و ابتلای نزدیک به ۲۰۰۰ نفر شده است.</p>
      <p>شیوع این بیماری به سرعت رویکردهای نظارتی جهانی را علیه صنعت نوظهور سیگارهای الکترونیکی متمرکز کرده است. در حالی که زمانی از سیگارهای الکترونیکی به عنوان وسیله‌ای برای کمک به ترک افراد سیگاری یاد می‌شد، اکنون استعمال آن در حدود ۳۰ کشور مختلف جهان از جمله هند و برزیل ممنوع شده است.</p>
      <p>با توجه به اظهارات وزیر دارایی فیلیپین در ماه گذشته مبنی بر این که ممنوعیت سیگار الکترونیکی در این کشور بعید بوده و تنها ممکن است با مالیات سنگین با آن برخورد شود، اعلام این ممنوعیت از سوی رئیس جمهوری این کشور دور از انتظار بوده است.</p>
      <p>"دوترته" استعمال سیگارهای معمولی را نیز در اماکن عمومی پیش‌تر ممنوع اعلام کرده بود.</p>
      <p>بنا بر گزارش بلومبرگ، مرکز پیشگیری از امراض ایالات متحده آمریکا (CDC) تلاش کرده است علت دقیق شیوع بیماری ریوی مرموز را در آمریکا مشخص کند و هرچند که مواد شیمیایی موجود در تبخیر مایعات سیگارهای الکترونیکی را بررسی کرده اما تاکنون وسیله خاصی را منشا این بیماری اعلام نکرده است.</p>
    </article>
  </body>
</html>