<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/himachal/news/clerks-will-be-recruited-to-meet-the-shortage-of-personnel-262765"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T14:42:16+00:00"/>
    <meta property="og:title" content="कर्मियों की कमी को पूरा करने के लिए होगी क्लर्कों की भर्ती"/>
    <meta property="og:description" content="टौणी देवी: कांगड़ा कृषि एवं ग्रामीण विकास बैंक के अध्यक्ष कमल नयन ने कहा कि बैंक की दस और नई शाखाएं खोली जाएंगी जिससे बैंक की तीस की जगह 40 शाखाएं हो जाएंगी। उन्होंने बताया कि बैंक में जल्द ही 50 क्लर्कों के पद भी भरे जाएंगे। कमल नयन टौणी देवी में बैंक की शाखा का निरीक्षण करने पंहुचे थे। उन्होंने ब्रांच की आगामी कार्ययोजना के साथ ही अन्य दिक्कतों को भी सुना तथा इसके समाधान का आश्वासन दिया। उन्होंने बताया कि बैंक की तीन जिलों अब तक तीस शाखाएं कार्य कर रही है तथा इन्हें बढ़ाने पर विचार किया जा रहा है जिससे बैंक का कामकाज भी बढ़ सके। "/>
  </head>
  <body>
    <article>
      <h1>कर्मियों की कमी को पूरा करने के लिए होगी क्लर्कों की भर्ती</h1>
      <address><time datetime="2019-11-20T14:42:16+00:00">20 Nov 2019, 14:42</time> by <a rel="author">bhavnajoshi</a></address>
      <p>टौणी देवी: कांगड़ा कृषि एवं ग्रामीण विकास बैंक के अध्यक्ष कमल नयन ने कहा कि बैंक की दस और नई शाखाएं खोली जाएंगी जिससे बैंक की तीस की जगह 40 शाखाएं हो जाएंगी। उन्होंने बताया कि बैंक में जल्द ही 50 क्लर्कों के पद भी भरे जाएंगे। कमल नयन टौणी देवी में बैंक की शाखा का निरीक्षण करने पंहुचे थे। उन्होंने ब्रांच की आगामी कार्ययोजना के साथ ही अन्य दिक्कतों को भी सुना तथा इसके समाधान का आश्वासन दिया। उन्होंने बताया कि बैंक की तीन जिलों अब तक तीस शाखाएं कार्य कर रही है तथा इन्हें बढ़ाने पर विचार किया जा रहा है जिससे बैंक का कामकाज भी बढ़ सके। </p>
      <p>इसके लिए प्रयास तेज कर दिए गए हैं। बैंक में कर्मियों की कमी को पूरा करने के लिए मार्च माह तक पचास क्लर्कों की भर्ती की जाएगी। इसके लिए सरकार से बातचीत चल रही है। उन्होंने कहा कि बैंक को और विस्तार देने के लिए कई अन्य योजनाओं पर भी विचार किया जा रहा है जिससे बैंक और बुलंदियों को छू सके। उन्होंने बताया कि बैंक कृषि व ग्रामीण विकास के लिए कई दशकों से कार्य कर रहा है। किसानों व ग्रामीणों के उत्थान के लिए बैंक रीढ़ की तरह कार्य कर रहा है। किसानों के साथ ही कामगार व व्यापार के लिए बैंक सबसे बेहतर है तथा बैंक की सेवाओं का लाभ लोगों को उठाना चाहिए। नाबार्ड की सभी योजनाओं का क्रियान्वयन बैंक कर रहा है। ऋण पर बैंक साधारण ब्याज लेता है तथा इसमें चक्रवृद्धि ब्याज नहीं लिया जाता। इसके साथ ही जमा, एफ.डी. व आर.डी. भी बैंक कर रहा है।</p>
      <p>एफ.डी.आर. पर अन्य बैंकों से ज्यादा ब्याज दिया जा रहा है। बैंक को अन्य स्थानीय बैंकों की तर्ज पर और विकसित करने के लिए निरंतर प्रयास किए जा रहे हैं। बैंक की सभी शाखाओं को और कारगर बनाया जा रहा है तथा बैंक के कारोबार को बढ़ाने के लिए निरंतर प्रबंधन कार्य कर रहा है। आगामी दिनों इसमें और निर्णायक फैसले लिए जाएंगे। इस दौरान उनके साथ प्रदेश व्यापार कल्याण बोर्ड के सदस्य विजय बहल, पूर्व पंचायत प्रधान जगदीश चौहान, बैंक के वरिष्ठ प्रबंधक अशोक डोगरा, स्थानीय बी.डी.सी. प्रेमलता ठाकुर व बैंक कर्मी मौजूद रहे।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Clerks will be recruited to meet the shortage of personnel</p>
    </article>
  </body>
</html>