<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Primatorka-Palkovska-Policiste-maji-v-Trinci-specialni-vyslechovou-mistnost-604043"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T14:32:00+00:00"/>
    <meta property="og:title" content="Primátorka Palkovská: Policisté mají v Třinci speciální výslechovou místnost"/>
    <meta property="og:description" content="Speciální místnost pro výslechy zvlášť zranitelných obětí, jako jsou děti, ženy, senioři a znevýhodněné osoby má v Třinci k dispozici Policie ČR."/>
  </head>
  <body>
    <article>
      <h1>Primátorka Palkovská: Policisté mají v Třinci speciální výslechovou místnost</h1>
      <address>
        <time datetime="2019-11-20T14:32:00+00:00">20 Nov 2019, 14:32</time>
      </address>
      <p>
        <b>Speciální místnost pro výslechy zvlášť zranitelných obětí, jako jsou děti, ženy, senioři a znevýhodněné osoby má v Třinci k dispozici Policie ČR.</b>
      </p>
      <p>Nové prostory se podařilo zřídit za významné podpory statutárního města Třince, které poskytlo nejen potřebné zázemí, ale také se podílelo na financování projektu.<br/>primátorka s představiteli Policie ve výslechové místnosti</p>
      <p>Výslechovou místnost předala policistům do užívání primátorka Třince Věra Palkovská v úterý 12. listopadu 2019. Místnost poslouží především pro svědky a oběti trestných činů, neboť právě tyto skupiny vyžadují ochranu a zvlášť citlivý přístup ze strany policistů.</p>
      <p>„Velmi si vážím dlouhodobé úzké spolupráce mezi městem a Policií ČR, proto jsme vyšli vstříc jejímu záměru zřídit v Třinci tuto výslechovou místnost. Bezpečnost je jedna ze základních priorit. Tento projekt může nejen pomoci odhalit trestnou činnost, ale hlavně klade důraz na citlivý přístup ke zvláště zranitelným obětem a svědkům. Policejní prostory na ně mohou působit zbytečně svazujícím dojmem, proto považujeme za důležité, aby měli potřebné příjemné zázemí,“ uvedla primátorka Třince Věra Palkovská.</p>
      <p>Speciální výslechové místnosti musí splňovat určitá stanovená kritéria a jsou vybavena technickým zázemím. „Cílem je zamezit sekundární viktimizaci v rámci trestního řízení, neboť tato může zvlášť zranitelné oběti způsobit trauma. Místnosti jsou přizpůsobeny tak, aby se poškození cítili nestísněně a mohli policistům poskytnout maximum informací. Díky pořízenému audiovizuálnímu záznamu již nemusí oběti či svědci, své velmi traumatizující zážitky znovu opakovat,“ uvedl ředitel moravskoslezské policie brig. gen. Mgr. Tomáš Kužel, který zároveň poděkoval primátorce za vstřícnost a spolupráci.</p>
      <p>V současné době výslechové místnosti využívají policisté v rámci Moravskoslezského kraje v Ostravě, Opavě, Krnově, Havířově a Frýdku-Místku. V Třinci bude speciální místnost sloužit pro celou východní část okresu Frýdek-Místek. Krátkou dojezdovou vzdálenost rovněž ocení pracovníci oddělení sociálněprávní ochrany dětí Magistrátu města Třince, kteří doposud museli se svými klienty do ostatních měst dojíždět.</p>
      <p>Na zřízení výslechové místnosti získalo statutární město Třinec dotaci z ministerstva vnitra v rámci Programu prevence kriminality pro rok 2019 ve výši 518 tisíc Kč.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Primatorka-Palkovska-Zebrani-do-Trince-nepatri-602540"/>
        <a href="https://www.parlamentnilisty.cz/politika/politici-volicum/Primatorka-Palkovska-V-Trinci-se-jednalo-o-dulezitych-projektech-v-kraji-595067"/>
        <a href="https://www.parlamentnilisty.cz/politika/politici-volicum/Primatorka-Palkovska-Sousedske-snidane-jsou-skvelou-prilezitosti-k-prohlubovani-a-udrzovani-dobrych-mezilidskych-vztahu-590847"/>
        <a href="https://www.parlamentnilisty.cz/arena/monitor/Starostka-Trince-Politiku-ovlada-populismus-prazdne-sliby-utoky-a-ublizovani-378372"/>
      </related>
    </article>
  </body>
</html>