<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520700-hudec-na-drahe-kovy-zustavam-pozitivni-karty-jsou-rozdany-mimoradne-priznive/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T14:31:08+00:00"/>
    <meta property="og:title" content="Hudec: Na drahé kovy zůstávám pozitivní. Karty jsou rozdány mimořádně příznivě"/>
    <meta property="og:description" content="Pokles reálných sazeb do záporu, nevyzpytatelný Donald Trump, zpomalující světová ekonomika, brexit, uvolňování měnové politiky centrálních bank a už tak vysoké náklady na těžbu zlata, které do budoucna dál porostou. Vše podle Patrika Hudce, portfolio manažera Generali Investments CEE, připravilo mimořádně příznivé prostředí pro nový dlouhodobý býčí trend i pro pokoření hranice 1900 USD za trojskou unci zlata."/>
  </head>
  <body>
    <article>
      <h1>Hudec: Na drahé kovy zůstávám pozitivní. Karty jsou rozdány mimořádně příznivě</h1>
      <address><time datetime="2019-11-20T14:31:08+00:00">20 Nov 2019, 14:31</time> by <a rel="author">Radek Stolář</a></address>
      <p>
        <b>Pokles reálných sazeb do záporu, nevyzpytatelný <a href="https://www.kurzy.cz/tema/donald-trump/">Donald Trump</a>, zpomalující světová <a href="https://www.kurzy.cz/makroekonomika/">ekonomika</a>, <a href="https://www.kurzy.cz/brexit/">brexit</a>, uvolňování měnové politiky centrálních bank a už tak vysoké náklady na těžbu <a href="https://zlato.kurzy.cz/">zlata</a>, které do budoucna dál porostou. Vše podle Patrika Hudce, portfolio manažera Generali Investments CEE, připravilo mimořádně příznivé prostředí pro nový dlouhodobý býčí trend i pro pokoření <a href="https://www.kurzy.cz/obec/hranice-okres-prerov/">hranice</a> 1900 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> za trojskou unci <a href="https://zlato.kurzy.cz/">zlata</a>.</b>
      </p>
      <p>
        <b>
          <i><a href="https://zlato.kurzy.cz/">Cena zlata</a> se pohybuje na dlouhodobých maximech, někteří analytici očekávají další růst. Myslíte, že <a href="https://zlato.kurzy.cz/">zlato</a> stanoví nové historické maximum, nebo přijde obrat trendu?</i>
        </b>
      </p>
      <p>Pokud odhlédneme od nezbytné technické korekce ve druhém letošním čtvrtletí, tak se růstová vlna, odstartovaná loni v létě na hodnotě 1200 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> za trojskou unci, zastavila ne překvapivě až na úrovních 1500 až 1550 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Nyní jsme svědky probíhající konsolidace a zatím neúspěšných pokusů o prolomení. I v roce 2011 se <a href="https://zlato.kurzy.cz/">zlato</a> několik měsíců neúspěšně pokoušelo pokořit hranici 1550 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Až po jejím proražení následoval finální překotný růst a jen o několik měsíců později historické maximum 1900 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. Tím bylo definitivně završeno rally započaté na přelomu milénia, v jehož průběhu <a href="https://zlato.kurzy.cz/">cena zlata</a> vyjádřená v dolarech vzrostla více než šestinásobně. Hladina 1500 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> pak byla dlouhou dobu důležitou hranicí podpory během následujících čtyř let medvědího trhu a odolala až do dubna 2013.</p>
      <p>
        <b>
          <i>Takže podle vás “ten pravý” růst teprve přijde?</i>
        </b>
      </p>
      <p>Současný růst přichází po šestiletém čekání. Během něj se <a href="https://zlato.kurzy.cz/">zlato</a> pohybovalo v poměrně úzkém intervalu mezi 1100 a 1350 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Pokles reálných sazeb do záporu, nevyzpytatelné kroky amerického prezidenta <a href="https://www.kurzy.cz/tema/donald-trump/">Donalda Trumpa</a>, zpomalující globální <a href="https://www.kurzy.cz/makroekonomika/">ekonomika</a>, <a href="https://www.kurzy.cz/brexit/">brexit</a>, obnovené uvolňování měnové politiky centrálních bank napříč světem a už tak vysoké náklady na těžbu <a href="https://zlato.kurzy.cz/">zlata</a> v důsledku mimo jiné nízkých cen v předešlých letech - což vedlo k razantnímu osekání <a href="https://www.kurzy.cz/investice/">investic</a> ze <a href="https://volby.kurzy.cz/strany">strany</a> těžařů - to vše připravilo mimořádně příznivé prostředí pro nový dlouhodobý býčí trend a i případné pokoření 1900 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>.</p>
      <p>
        <b>
          <i>Dnes asi není těžké přemlouvat investory k nákupu <a href="https://zlato.kurzy.cz/">zlata</a>. Je opravdu vhodná doba? Není už pozdě?</i>
        </b>
      </p>
      <p>Současné období vzalo odpůrcům <a href="https://zlato.kurzy.cz/">zlata</a> jeden z nejdůležitějších argumentů proti, a to, že <a href="https://zlato.kurzy.cz/">zlato</a> nenese žádný úrok ani dividendu a že se za jeho uskladnění musí platit. To je samozřejmě pravda. Na rozdíl od nákupu <a href="https://www.kurzy.cz/dluhopisy/">dluhopisů</a> se záporným výnosem však <a href="https://zlato.kurzy.cz/">zlato</a> nenese ani riziko protistrany/emitenta. A pokud jsme opravdu na začátku nového býčího trhu na zlatě a stříbře, máme před sebou ještě dlouhý kus cesty vzhůru.</p>
      <p>
        <b>
          <i>Kde je podle vás spodní <a href="https://www.kurzy.cz/obec/hranice-okres-prerov/">hranice</a>, pod kterou by se <a href="https://zlato.kurzy.cz/">zlato</a> nemělo dostat? Ať už třeba kvůli těžebním nákladům či něčemu jinému…</i>
        </b>
      </p>
      <p><anchor name="_gjdgxs"/>V krátkém časovém horizontu, navíc v prostředí šokového převisu nabídky, taková <a href="https://www.kurzy.cz/obec/hranice-okres-prerov/">hranice</a> de facto neexistuje. Cena klesá tak dlouho, dokud nepoleví prodejní tlak a atraktivní cena nepřiláká dostatek kupců. V delším horizontu jsou pak jasně limitujícím faktorem celkové udržitelné náklady. Ty vedle přímých nákladů na těžbu zahrnují také náklady na přepravu a minerální daň a ještě ovlivňují dodatečný zisk z prodeje vedlejších produktů získaných při těžbě <a href="https://zlato.kurzy.cz/">zlata</a> - například <a href="https://www.kurzy.cz/komodity/stribro-graf-vyvoje-ceny/">stříbra</a>. Průměrné hotovostní náklady se pro letošek odhadují na více než 600 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> za unci. Pokud ale přičteme nezbytné kapitálové výdaje včetně <a href="https://www.kurzy.cz/investice/">investic</a> do hledání nových nalezišť a náklady na provoz samotné společnosti, dostáváme se nad 800 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. A pro generování hotovosti je zapotřebí cena ještě vyšší.</p>
      <p>
        <b>
          <i>Těžaři by ale samozřejmě rádi viděli cenu mnohem výše…</i>
        </b>
      </p>
      <p>Návratnost každého projektu je samozřejmě značně rozdílná. Během poslední nákupní horečky těžaři s vidinou ceny nad 2000 dolary - která přece „byla jasná“ - neváhali spouštět projekty, pro jejichž návratnost potřebovali minimální výkupní cenu 1500 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> i více.</p>
      <p>Průměrné náklady na těžbu rostou nejen kvůli tlaku odborů na vyšší <a href="https://www.kurzy.cz/mzdy/">mzdy</a>, ale také kvůli rychle klesající výtěžnosti v důsledku vyčerpání velkých, historicky bohatých nalezišť a otevírání hůře přístupných dolů s nižším obsahem <a href="https://zlato.kurzy.cz/">zlata</a> v rudě a těžbě v mnohem větších hloubkách.</p>
      <p>
        <b>
          <i>Stejně jako <a href="https://zlato.kurzy.cz/">zlato</a> rostly také <a href="https://akcie-cz.kurzy.cz/">akcie</a> těžařských firem. Není právě teď vhodná doba pro realizaci zisku a výstupu z pozic? Myslíte, že mají těžaři to nejlepší za sebou?</i>
        </b>
      </p>
      <p>Těžaři <a href="https://zlato.kurzy.cz/">zlata</a> mají za sebou velice hubené roky. Celý sektor prošel velmi bolestivou konsolidací a razantním osekáním nákladů a <a href="https://www.kurzy.cz/investice/">investic</a>. Zdaleka ne všichni přežili, resp. přežili jen nejschopnější. Ti, kteří neměli dostatek kvalitních nalezišť, využívali příliš cizích zdrojů, případně sázeli na brzký růst <a href="https://zlato.kurzy.cz/">ceny zlata</a>, byli buď pohlceni, nebo vyhlásili bankrot a jejich aktiva rozprodána. Velcí hráči ve snaze přežít na trhu déle než jejich konkurence spojovali síly, ať už sjednáváním partnerství, nebo formou fúzí a akvizic, a řada kdysi významných jmen je dnes již minulostí.</p>
      <p>S ohledem na jednorázové náklady spojené restartováním dříve draze utlumené těžby nelze počítat s tím, že by současné cenové oživení vedlo k rychlému znovuotevření dolů. Nejen krizoví manažeři firem, ale i akcionáři mají předešlé období pořád v živé paměti. Budou se proto chtít vyhnout opakování stále čerstvé negativní zkušenosti a zůstanou ve svých provozních plánech ještě nějaký čas spíše konzervativní, což nahrává dalšímu růstu ceny v případě neutuchající větší poptávky.</p>
      <p>
        <b>
          <i>Má smysl - a je vůbec možné - na <a href="https://www.kurzy.cz/komodity/drahe-kovy/">drahých kovech</a> diverzifikovat? Nechovají se nakonec víceméně všechny stejně? A jak jsou na tom další <a href="https://www.kurzy.cz/komodity/drahe-kovy/">drahé kovy</a>, např. <a href="https://www.kurzy.cz/komodity/stribro-graf-vyvoje-ceny/">stříbro</a>, <a href="https://www.kurzy.cz/komodity/platina-graf-vyvoje-ceny/">platina</a> apod., jaký se očekává vývoj u nich?</i>
        </b>
      </p>
      <p>Mezi <a href="https://www.kurzy.cz/komodity/drahe-kovy/">drahými kovy</a> jsou opravdu velké rozdíly. Od zcela odlišných stavů zásob a převisu nabídky a poptávky, přes regionální koncentraci nalezišť, až po využití v <a href="https://www.kurzy.cz/makroekonomika/prumysl/">průmyslu</a>. To se samozřejmě promítá také do cenového vývoje. Velké rozdíly jsou patrné už jen na vývoji za poslední rok. <a href="https://www.kurzy.cz/komodity/platina-graf-vyvoje-ceny/">Platina</a> je prakticky beze změny, zatímco <a href="https://zlato.kurzy.cz/">zlato</a> přidalo zhruba 25 procent - stejně jako <a href="https://www.kurzy.cz/komodity/stribro-graf-vyvoje-ceny/">stříbro</a> - a nutno podotknout k rozčarování mnoha investorů a analytiků, kteří v případě tak pozitivního vývoje na zlatě očekávali od <a href="https://www.kurzy.cz/komodity/stribro-graf-vyvoje-ceny/">stříbra</a> mnohem lepší výsledek. Králem je však s 50 % paládium.</p>
      <p><a href="https://www.kurzy.cz/komodity/platina-graf-vyvoje-ceny/">Platina</a> byla dlouhá léta dražší než <a href="https://zlato.kurzy.cz/">zlato</a> a násobně dražší než paládium. Nicméně situace se začala po roce 2015 měnit a vzápětí přišel definitivní obrat v reakci na emisní skandál Dieselgate. Zatímco <a href="https://www.kurzy.cz/komodity/platina-graf-vyvoje-ceny/">cena platiny</a> kvůli propadu poptávky spadla na 15letá minima, paládium vystřelilo na historické maximum a dnes je jeho cena nejen dvakrát vyšší než u <a href="https://www.kurzy.cz/komodity/platina-graf-vyvoje-ceny/">platiny</a>, ale je také dražší než <a href="https://zlato.kurzy.cz/">zlato</a>. A stalo se to za velké podpory největšího světového producenta paládia, ruského Norilsk Nickelu, <a href="https://volby.kurzy.cz/strany">stranou</a> většího zájmu investorů i široké veřejnosti.</p>
      <p>
        <b>
          <i>Ještě se vraťme k poznámce o <a href="https://www.kurzy.cz/komodity/stribro-graf-vyvoje-ceny/">stříbru</a>. Řada investorů sleduje poměr <a href="https://zlato.kurzy.cz/">ceny zlata</a> vůči stříbru…</i>
        </b>
      </p>
      <p>Aktuálně je <a href="https://zlato.kurzy.cz/">zlato</a> zhruba 90× dražší. To jsou historicky výrazně nadprůměrné hodnoty, v novodobé historii se tak stalo pouze na začátku devadesátých let. Na vrcholu posledního býčího trhu v roce 2011 tento poměr klesl téměř k 30násobku. Od té doby víceméně lineárně <a href="https://zlato.kurzy.cz/">zlato</a> překonává <a href="https://www.kurzy.cz/komodity/stribro-graf-vyvoje-ceny/">stříbro</a>. Mimo jiné také proto se poslední dobou množí názory, že <a href="https://www.kurzy.cz/komodity/stribro-graf-vyvoje-ceny/">stříbro</a> je v porovnání se zlatem neudržitelně levné. Navíc <a href="https://www.kurzy.cz/komodity/stribro-graf-vyvoje-ceny/">cena stříbra</a> zpravidla reaguje na změnu na zlatě více agresivně oběma směry, ale k poslednímu rally na zlatě se <a href="https://www.kurzy.cz/komodity/stribro-graf-vyvoje-ceny/">stříbro</a> zatím nijak razantně nepřipojilo.</p>
      <p>
        <b>
          <i>Jak dalece se na vývoji <a href="https://zlato.kurzy.cz/">ceny zlata</a> podepisují obchodní války, dohadování <a href="https://www.kurzy.cz/brexit/">brexitu</a> a podobné politické “rozepře”?</i>
        </b>
      </p>
      <p>Větší míra nejistoty v porovnání s předešlými <a href="https://www.kurzy.cz/obec/lety-okres-praha-zapad/">lety</a> je důležitým činitelem. Nicméně dopad do ceny bývá v těchto případech pouze krátkodobý. Mnohem důležitějším a dlouhodoběji působícím faktorem byla obrovská změna na vývoji sazeb a zpomalující globální <a href="https://www.kurzy.cz/makroekonomika/">ekonomika</a>.</p>
      <p>
        <anchor name="_30j0zll"/>
        <b>
          <i>Můžete být konkrétnější?</i>
        </b>
      </p>
      <p><anchor name="_1fob9te"/>Zatímco loni byly reálné sazby v USA pozitivní, měli jsme za sebou několikeré zvýšení sazeb ze <a href="https://volby.kurzy.cz/strany">strany</a> <a href="https://www.kurzy.cz/tema/fed/">Fedu</a> a očekával se jejich další rychlý růst i v letošním roce, v <a href="https://www.kurzy.cz/tema/evropa/">Evropě</a> se počítalo s ukončením programu nákupů <a href="https://www.kurzy.cz/dluhopisy/">dluhopisů</a>, a jeden čas dokonce i se zvýšením sazeb s tím, že depozitní sazba by se v <a href="https://www.kurzy.cz/finance/2020/">roce 2020</a> měla dostat konečně do kladných čísel, stal se přesný opak.</p>
      <p><anchor name="_3znysh7"/>Zažíváme jedno z nejplošnějších globálních uvolňování měnové politiky v historii a výnosy <a href="https://www.kurzy.cz/dluhopisy/statni-dluhopisy/">státních dluhopisů</a> v <a href="https://www.kurzy.cz/tema/eurozona/">eurozóně</a> se propadly ještě více do mínusu, než jsme tomu byli svědky v roce 2016. Zatímco tehdy investoři kupovali 10leté německé vládní <a href="https://www.kurzy.cz/dluhopisy/">dluhopisy</a> s tím, že za ně nakonec při držení do splatnosti zaplatí téměř 2 %, letos v srpnu to bylo bezprecedentních 7 %. Odhadovaný objem <a href="https://www.kurzy.cz/dluhopisy/">dluhopisů</a> s negativním výnosem - tedy situace, kdy věřitel platí dlužníkovi za půjčení peněz - se letos zdvojnásobil a představuje už zhruba třetinu všech <a href="https://www.kurzy.cz/dluhopisy/">dluhopisů</a> na světě.</p>
      <p>
        <b>
          <i>Na jaké úrovni očekáváte cenu <a href="https://zlato.kurzy.cz/">zlata</a> na konci roku?</i>
        </b>
      </p>
      <p><anchor name="_2et92p0"/>Na <a href="https://www.kurzy.cz/komodity/drahe-kovy/">drahé kovy</a> zůstávám pozitivní. Pokud nedojde k nečekaně silnému zlepšení nálady na globálních trzích a v ekonomikách, jsou karty rozdány mimořádně příznivě a velký růstový cyklus může pokračovat ještě dlouhou dobu. Ačkoli lze označit nedávný růst za silný, byl také důsledkem velkého posunu ve vývoji sazeb. A rozhodně nedosahuje rozměrů, abychom mohli hovořit o nafukující se bublině. Zdárné prolomení <a href="https://www.kurzy.cz/obec/hranice-okres-prerov/">hranice</a> odporu na 1550 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> a posun k 1600 až 1650 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> do konce roku považuji za realistický scénář.</p>
      <related>
        <h4>Příbuzné stránky</h4>
        <a href="https://prace.kurzy.cz/urad-prace/volna-mista/ryti-drahych-kovu-fasirovani-drahych-kamenu/"/>
        <a href="https://prace.kurzy.cz/urad-prace/nabidka-prace/klenotnici-zlatnici-sperkari-rytec-drahych-kovu-ostrava-1383e6604.html"/>
        <a href="https://www.kurzy.cz/zpravy/17470-vyhled-u-c-radiokomunikaci-zustava-pozitivni/"/>
        <a href="https://www.kurzy.cz/zpravy/189640-weekly-sentiment-na-trzich-zustava-pozitivni/"/>
        <a href="https://zpravy.kurzy.cz/359555-poznamky-z-turecka-fundament-zustava-pozitivni/"/>
        <a href="https://www.kurzy.cz/tema/5216745.html"/>
        <a href="https://www.kurzy.cz/zpravy/506006-stribrny-prislib-pro-drahe-kovy/"/>
        <a href="https://www.kurzy.cz/zpravy/nazory/A-V-T-35904/"/>
        <a href="https://www.kurzy.cz/tema/5400643.html"/>
        <a href="https://www.kurzy.cz/zpravy/209630-drahe-kovy-pod-predajnym-tlakom/"/>
        <a href="https://www.kurzy.cz/zpravy/267333-jista-investice-v-nejiste-dobe-drahe-kovy/"/>
        <a href="https://prace.kurzy.cz/urad-prace/volna-mista/nazev-profese-rytec-drahych-kovu-faser-kamenu/mzdy"/>
      </related>
    </article>
  </body>
</html>