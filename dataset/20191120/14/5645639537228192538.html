<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/novinka-samsung-w20-5g-je-lehce-upraveny-model-galaxy-fold/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-20T14:30:58+00:00"/>
    <meta property="og:title" content="Novinka Samsung W20 5G je lehce upravený model Galaxy Fold"/>
    <meta property="og:description" content="Pokud jde o véčkové mobily, tak byly v posledních letech na ústupu. Až nedávno došlo na představení prvního mobilu této konstrukce v moderním pojetí. Samozřejmě tím myslíme Motorolu Razr. Pokud byste ale pořádně hledali na současném trhu, tak Samsung již od roku 2012 má ve svém portfóliu véčka s top modelovými specifikacemi. Nyní jsme se […]"/>
  </head>
  <body>
    <article>
      <h1>Novinka Samsung W20 5G je lehce upravený model Galaxy Fold</h1>
      <address><time datetime="2019-11-20T14:30:58+00:00">20 Nov 2019, 14:30</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Pokud jde o véčkové mobily, tak byly v posledních letech na ústupu. Až nedávno došlo na představení prvního mobilu této konstrukce v moderním pojetí. Samozřejmě tím myslíme <a href="https://dotekomanie.cz/2019/11/oficialne-motorola-razr-je-vecko-s-ohebnym-displejem-a-titernou-baterii/">Motorolu Razr</a>. Pokud byste ale pořádně hledali na současném trhu, tak Samsung již <a href="https://dotekomanie.cz/2012/11/samsung-sch-w2013-oficialne-vecko-se-4-jadry-2-displeji/">od roku 2012 má ve svém portfóliu</a> véčka s top modelovými specifikacemi. Nyní jsme se dočkali pokračování v podobě novinky Samsung W20 5G, ale ve své podstatě ji již znáte.</p>
      <h3>Samsung W20 5G</h3>
      <p>Na první pohled je Samsung W20 5G velmi podobný mobil již představenému <a href="https://dotekomanie.cz/2019/11/mi-note-10-lg-g8x-thinq-samsung-galaxy-fold/">Samsungu Galaxy Fold</a> a mohli bychom jednoduše konstatovat, že došlo jen na přejmenování, ale není tomu tak. Jedná se o upravenou verzi, která v první řadě nabízí 5G konektivitu, ale to není jediný rozdíl.</p>
      <p>Samsung W20 5G byl vybaven procesorem <a href="https://dotekomanie.cz/2019/07/predstaven-novy-procesor-snapdragon-855-plus-pro-mobily/">Snapdragon 855+</a> rovnou s 5G konektivitou, přičemž není k dispozici verze jen s LTE. V podstatě se jedná o nejmodernější verzi ohebného smartphonu od Samsungu. Jiné rozdíly zde nejsou. Neočekáváme, že by společnost uvedla tuto novinku pod původním označením Galaxy Fold s nějakým přívlastkem v názvu.</p>
      <figure>
        <img src="https://dotekomanie.cz/wp-content/uploads/2019/11/W20y-575x775x.jpg"/>
      </figure>
      <p>Samsung představil tento model jen pro čínský trh, kde byla nastavena cena na 15 999 juanů, což je v přepočtu 52 500 Kč bez daně. Teoretická česká cena by byla kolem 69 000 Kč, takže v podstatě stejná, za jakou se Fold objevil u jednoho z prodejců před několika dny.</p>
      <p>Samsung ale zároveň přerušil linii véčkových mobilů, které doposud vydal. Možná se k tomu vrátí, ale na to si budeme muset počkat. Spekuluje se totiž, že by mohlo dojít na představení mobilu s ohebnou konstrukcí ve stylu Motorola Razr.</p>
      <footer>Zdroj: <a href="https://www.gsmarena.com/samsung_w20_5g_arrives_in_china_it_is_the_5genabled_galaxy_fold_with_sd855-news-40179.php#c4ca4/">gsmarena.com</a></footer>
    </article>
  </body>
</html>