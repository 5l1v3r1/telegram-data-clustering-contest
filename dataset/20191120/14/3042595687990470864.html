<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ny-jobb/71841590"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T14:22:00+00:00"/>
    <meta property="og:title" content="Ny jobb"/>
    <meta property="og:description" content="OL- og VM-vinner Andreas Stjernen (31) blir hoppekspert på TV 2."/>
  </head>
  <body>
    <article>
      <h1>Ny jobb</h1>
      <h2>OL- og VM-vinner Andreas Stjernen (31) blir hoppekspert på TV 2.</h2>
      <address><time datetime="2019-11-20T14:22:00+00:00">20 Nov 2019, 14:22</time> by <a rel="author">TORE ULRIK BRATLAND</a></address>
      <p>YOUNGSTORGET (Dagbladet): Han la opp som skihopper i vinter. I dag ble det kjent at Andreas Stjernen er engasjert som hoppekspert på TV 2.</p>
      <p>Kanalen ønsker ikke at NRK skal ha monopol på den mest populære vinteridretten. TV 2 har vist verdenscuprennet for herrer i Engelberg før jul. Denne sesongen har kanalen også rettighetene til de to siste rennene i Hoppuka.</p>
      <p>
        <b>Stjernen vil være på plass i kommentatorboksen sammen med hovedkommentator Kasper Wikestad. På sletta vil også en annen ekshopper befinne seg - Tom Hilde - sammen med en reporter.</b>
      </p>
      <figure>
        <img src="https://dbstatic.no/71841791.jpg?imageId=71841791&amp;x=0.15479876160991&amp;y=2.8925619834711&amp;cropw=99.53560371517&amp;croph=95.867768595041&amp;width=643&amp;height=465"/>
        <figcaption><b>PÅ KICKOFF:</b> Kasper Wikestad (t.v.) skal kommentere skihopping på TV 2 i vinter. Her sammen med TV 2-reporter Per Angell Berntsen og hopperne Daniel-André Tande, Johann André Forfang og Marius Lindvik på dagens kickoff i Oslo. Foto: Tore Ulrik Bratland Vis mer</figcaption>
      </figure>
      <p>- Dette blir noe nytt og spennende, sier Stjernen, som har OL- og VM-gull fra laghopping som sine største meritter.</p>
      <p>- Jeg ble forespurt i sommer. Og så er det blitt mer konkret utover høsten. Jeg har vært på prøvekommentering i Oslo. Så får vi se i Engelberg om jeg har noe i en kommentatorboks å gjøre.</p>
      <p>
        <b>Sammen med Wikestad prøvekommenterte han hopprennet fra Engelberg i fjor. Der deltok Stjernen selv.</b>
      </p>
      <p>- Jeg ga meg selv mye kjeft, humrer den nye ekspertkommentatoren, som ble nummer 30 lørdag og 17 søndag i fjor.</p>
      <p>Blant kommentatorer og eksperter som har brent seg fast er Arne Scheie, Jon Herwig Carlsen og Espen Bredesen.</p>
      <p>NRK viser de to første rennene i Hoppuka. Så overtar TV 2 stafettpinnen og sørger for full dekning fra Innsbruck og Bischofshofen.</p>
      <p>- Det blir viktig at sendingene ikke blir like, sa Wikestad på et kickoff for hopperne på Youngstorget i Oslo i dag.</p>
      <p>
        <b>- Seerne skal høre forskjell på NRK og TV 2. Det er sikkert noen som foretrekker det ene eller det andre. Men til sammen tror jeg det kan dra hoppsporten videre.</b>
      </p>
      <p>Til daglig studerer Stjernen økonomi, ledelse og markedsføring i Stjørdal. Han er også 30 prosent trener i Trønderhopp og 20 prosent i forbundet.</p>
      <p>- Dette er noe jeg har vært åpen om og det kommer til å bli opplyst, forteller Stjernen om eventuelle habilitetsspørsmål.</p>
      <p>
        <b>Hoppuka, Raw Air og skiflygings-VM i Planica er de store målene denne sesongen.</b>
      </p>
      <p>- Vi er den eneste greina i det internasjonale skiforbundet som har VM denne sesongen. VM i Planica avslutter sesongen. Det kommer til å bli en solid folkefest, sa sportssjef Clas Brede Bråthen på onsdagens kickoff hos hovedsponsor LO.</p>
      <p>
        <i>PS: Verdenscupen i hopp for herrer starter i polske Wisla denne helga. Damene begynner på Lillehammer 6. desember.</i>
      </p>
    </article>
  </body>
</html>