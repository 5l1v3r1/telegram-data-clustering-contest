<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/norske-viktor-har-slatt-tennis-fenomen/71836664"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T14:03:43+00:00"/>
    <meta property="og:title" content="Norske Viktor har slått tennis-fenomen"/>
    <meta property="og:description" content="Viktor Durasovic (22) er en av Norges største tennishåp. I år nådde han sin beste plassering på ATP-rankingen noensinne. Nå håper Durasovic å kjempe om en plass i en Grand Slam."/>
  </head>
  <body>
    <article>
      <h1>Norske Viktor har slått tennis-fenomen</h1>
      <h2>Viktor Durasovic (22) er en av Norges største tennishåp. I år nådde han sin beste plassering på ATP-rankingen noensinne. Nå håper Durasovic å kjempe om en plass i en Grand Slam.</h2>
      <address><time datetime="2019-11-20T14:03:43+00:00">20 Nov 2019, 14:03</time> by <a rel="author">Christian Grieg Sander</a></address>
      <p>En lang sesong for tennisproffene går mot veis ende. For Viktor Durasovic har det vært en sesong med både opp- og nedturer. Durasovic er regnet som Norges nest beste tennisspiller, tar vi utgangspunkt i <a href="https://www.atptour.com/en/players/viktor-durasovic/dc76/overview">ATP-rankingen.</a></p>
      <p>
        <b>Han er regnet som verdens 334. beste spiller, bak landsmann Casper Ruud som ligger på 55.-plass. Nå befinner Durasovic seg i Portugal, hvor han skal spille sin siste turnering for sesongen. </b>
        <b>På det beste var Durasovic rangert på 298.-plass i år. Han mener selv at det har vært en sesong hvor prestasjonene har variert veldig.</b>
      </p>
      <p>- Det har vært noe bra og noe dårlig. Å oppnå min beste ranking i år har nok vært det store høydepunktet, forteller Durasovic til Dagbladet.</p>
      <h3>Må bo i Spania</h3>
      <p>Den store satsingen på tennis gjorde at Durasovic flyttet til Spania som 14-åring. Der bor han fortsatt. Han mener det er flere gode grunner til å flytte.</p>
      <p>- Du får mye bedre treningshverdager der nede. Det er bedre spillere som er her, så du får god kamp ved hver trening. «Coachingen» her er også på et høyt nivå, forteller Durasovic.</p>
      <p>På tross av gode forhold i Spania, ville Durasovic helst blitt boende i Norge.</p>
      <p>- Det hadde vært en drøm. Det beste hadde vært hvis vi kunne ha samlet et godt miljø i Norge, slik at vi slapp å dra utenlands for å trene. Tennis er også en veldig dyr sport, så koster en del å bo utenlands, sier Durasovic.</p>
      <h3>Seier over stjerne</h3>
      <p>På CV-en har Durasovic blant annet en seier over stjerneskuddet Stefanos Tsitsipas (21). Tsitsipas, som er rangert som verdens sjette beste spiller på ATP-rankingen, har virkelig fått sitt store gjennombrudd i år. På søndag vant han ATP-finalen i London, etter å ha slått blant annet slått Roger Federer i semifinalen og Dominic Thiem i en ellevill finale.</p>
      <p>I 2015 måtte han likevel se seg slått av en ung Durasovic.</p>
      <p>- Jeg husker at han var et stort talent for alderen den gang, men det var ikke noe spesielt jeg tenkte på. Jeg slo vel han i to sett, så vidt jeg kan huske, forteller Durasovic.</p>
      <figure>
        <img src="https://dbstatic.no/71836755.jpg?imageId=71836755&amp;width=1024&amp;height=615"/>
        <figcaption><b>VINNER:</b> Stefanos Tsitsipas vant helgens ATP-turnering i London. Foto: NTB Scanpix Vis mer</figcaption>
      </figure>
      <p>
        <i>- Hvordan er det å se hans framgang?</i>
      </p>
      <p>- Det er litt rart å tenke på. Jeg vant en gang - og nå er han der og jeg er her. Det er ikke slik at jeg er bitter eller noe, men jeg vet bare hvor bra jeg kan spille på mitt beste, legger han til.</p>
      <h3>Store penger</h3>
      <p>Seieren til Tsitsipas i helga, gjorde at han kunne smile hele veien til banken. Premiepengene for turneringen lå på hele 26 millioner kroner. Skal vi ta utgangspunkt i <a href="https://www.atptour.com/en/players/stefanos-tsitsipas/te51/overview">ATP sine hjemmesider</a> har grekeren tjent rundt 50 millioner kroner bare i premiepenger i år. Durasovic på sin side har tjent i underkant av 200 000 kroner i premiepenger i år. Durasovic mener at skiller små marginer før man kan begynne kjempe om de største premiepottene.</p>
      <p>- Jeg mener ordningen er ganske rettferdig. Alle de som spiller på et såpass høyt nivå har lagt ned enormt mye med tid. Jeg vet hvilket nivå jeg har inne, målet er å nå en Grand Slam neste år, sier Durasovic.</p>
    </article>
  </body>
</html>