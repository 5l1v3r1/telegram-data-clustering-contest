<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2822198-den-pamati-zertv-golodomoru-u-kievi-plan-zahodiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T14:56:00+00:00"/>
    <meta property="og:title" content="День пам'яті жертв Голодомору у Києві: план заходів"/>
    <meta property="og:description" content="У Києві до Дня пам’яті жертв Голодомору, який відзначають щороку в четверту суботу листопада, відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку»."/>
  </head>
  <body>
    <article>
      <h1>День пам'яті жертв Голодомору у Києві: план заходів</h1>
      <h2>У Києві до Дня пам’яті жертв Голодомору, який відзначають щороку в четверту суботу листопада, відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку».</h2>
      <address>
        <time datetime="2019-11-20T14:56:00+00:00">20 Nov 2019, 14:56</time>
      </address>
      <p>Про це повідомляє <a href="https://kyivcity.gov.ua/news/do_dnya_pamyati_zhertv_golodomoriv_vidbudutsya_zhalobni_zakhodi_pominalni_panakhidi_rekviyemi_ta_traditsiyna_aktsiya_zasviti_svichku/">пресслужба КМДА</a>.</p>
      <p>"Із метою вшанування на належному рівні жертв Голодомору 1932-1933 років – геноциду Українського народу та масових голодів 1921-1923 та 1946-1947 років, затверджено відповідний план заходів", - йдеться у повідомленні.</p>
      <p>Зокрема, 23 листопада відбудуться жалобні заходи на території Національного музею «Меморіал жертв Голодомору» за участю представників органів державної влади, органів місцевого самоврядування, громадськості, духовенства, іноземних гостей.</p>
      <p>О 16:00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію «Засвіти свічку». У цей час кожен охочий може долучитися до акції та встановити свічку на підвіконні.</p>
      <p>Цього дня на території Києва приспустять прапори та обмежать розважальні заходи, внесуть зміни до програм комунальних засобів масової інформації.</p>
      <p>У храмах 23 листопада проводитимуть поминальні панахиди за загиблими внаслідок <a href="https://www.ukrinform.ua/tag-golodomor">голодоморів</a> в Україні.</p>
      <p>А напередодні, 22 листопада, у Центральній бібліотеці ім. Т.Г. Шевченка для дітей Києва буде організована зустріч-реквієм «Голод 33-го – біль душі і пам’ять серця». Цього ж дня відбудуться лекції та перегляд документального фільму в Національному історико-архітектурному музеї «Київська фортеця».</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2822039-u-kievi-prezentuvali-arhitekturnij-proekt-muzeu-golodomoru.html">У Києві презентували архітектурний проєкт Музею Голодомору</a>
      </blockquote>
      <p>До 29 листопада у Державному архіві м. Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>Також у листопаді організують покази документально-хронікальних фільмів: української драми режисера Олеся Янчука «Голод-33» (1991) за мотивами повісті Василя Барки «Жовтий князь» та документальної стрічки режисера, письменниці та журналістки Ганни Гін «Жорна» (2008) у комунальних кінотеатрах мережі КП «Київкінофільм».</p>
    </article>
  </body>
</html>