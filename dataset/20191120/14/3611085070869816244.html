<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/liepaja-lukojas-afrikas-virziena-izveidota-sava-futbola-akademija-nigerija/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T14:15:30+00:00"/>
    <meta property="og:title" content="“Liepaja” lūkojas Āfrikas virzienā: izveidota sava futbola akadēmija Nigērijā"/>
    <meta property="og:description" content="Futbola klubs “Liepāja” ir izveidojis savu futbola akadēmiju Nigērijā, ziņo portāls “Liepājniekiem.lv”."/>
  </head>
  <body>
    <article>
      <h1>“Liepaja” lūkojas Āfrikas virzienā: izveidota sava futbola akadēmija Nigērijā</h1>
      <address><time datetime="2019-11-20T14:15:30+00:00">20 Nov 2019, 14:15</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Futbola klubs “Liepāja” ir izveidojis savu futbola akadēmiju Nigērijā, ziņo portāls “Liepājniekiem.lv”.</p>
      <p>Uz Nigēriju devies liepājnieku galvenais treneris Andrejs Kaļiņins, lai raudzītos pēc papildinājumiem mūsējo virslīgas komandai, bet kluba sporta direktors Roberts Mežeckis uz Āfriku došoties nedēļas beigās.</p>
      <p>Futbola kluba “Liepāja” un tā Nigērijas akadēmijas sadarbības pamatā esot liepājnieku prezidenta Oļega Hramova kontakti ar Fransisu Ogeti, kurš esot bijis saistīts ar kādreizējiem “Ventspils” uzbrucējiem Adeleki Akinjemi un Tosinu Aijegunu.</p>
      <p>Kā zināms, abu Nigērijas futbolistu pārejas uz ārvalstu komandām ir pēdējo gadu ievērojamākie Latvijas klubu darījumi ar ārvalstu spēlētājiem.</p>
      <p>Kā raksta “Liepājniekiem.lv”, klubs Nigērijā vēlas atrast spēlētājus, kuri atbilstu Eiropas futbola prasībām. Interese esot arī par nepilngadīgiem puišiem, kuri savu meistarību slīpētu Nigērijā, nevis dotos uz Liepāju. Iespējams, “Liepājā” uz pārbaudi atbrauks savi 10-12 Nigērijas futbolistu, taču esot maz ticams, ka tik daudzi arī paliks komandas sastāvā.</p>
      <p>“Liepājas” sastāvā uz nākamo sezonu tomēr ir palicis Dodo, kurš iepriekš ticis pieskaitīts tai futbolistu kategorijai, ar kuriem klubs nākotnē nerēķinās. No “Liepājas” prom ir Danu Spataru, Vugars Askerovs, Manučo un Leonels Strumija.</p>
      <p>Tāpat nav izdevies pagarināt līgumu ar Dmitriju Hmizu, kurš savainojuma dēļ izlaida šo sezonu. Jau vasarā “Liepājai” beidzās līgumattiecības ar Gonsalo Negro.</p>
      <p>Portāls arī raksta, ka kluba budžetu ir paredzēts būtiski samazināt, kas nozīmē, ka saruks arī futbolistu algas. Publiski pieejamā informācija liecina, ka 2018.gadā “Liepājas” budžets bija 1,5 miljoni eiro, bet nākamsezon tam nevajadzētu pārsniegt viena miljona eiro atzīmi.</p>
      <p>“Liepāja” aizvadītajā sezonā virslīgā ieņēma sesto vietu un nākamajā sezonā nepiedalīsies klubu turnīros Eiropā.</p>
    </article>
  </body>
</html>