<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831347-MUP-potvrdio-Uhapseni-osumnjiceni-za-napad-na-srpskog-fudbalera-za-jednom-osobom-se-traga"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T14:18:00+00:00"/>
    <meta property="og:title" content="MUP potvrdio: Uhapšeni osumnjičeni za napad na srpskog fudbalera, za jednom osobom se traga"/>
    <meta property="og:description" content="Uhapšeni su vozilom marke"/>
  </head>
  <body>
    <article>
      <h1>MUP potvrdio: Uhapšeni osumnjičeni za napad na srpskog fudbalera, za jednom osobom se traga</h1>
      <address><time datetime="2019-11-20T14:18:00+00:00">20 Nov 2019, 14:18</time> by <a rel="author">Novosti online</a></address>
      <p>
        <b>Uhapšeni su vozilom marke "audi" preprečili put automobilu kojim je upravljao mladi fudbaler</b>
      </p>
      <p>Pripadnici Ministarstva unutrašnjih poslova u Beogradu uhapsili su N.S. (22), D.I. (21) i E.J. (19) zbog sumnje da su počinili krivično delo razbojništvo.</p>
      <p>Policija je identifikovala još jednu osobu, koja se sumnjiči da je učestvovala u izvršenju ovog krivičnog dela, i za njom intenzivno traga.</p>
      <p>Sumnja se da su oni jutros, u Novom Beogradu na raskrsnici ulica Jurija Gagarina i Omladinskih brigada, oduzeli vozilo marke "BMV" kojim je upravljao dvadesetogodišnji mladić.</p>
      <related>
        <a href="http://www.novosti.rs/vesti/naslovna/hronika/aktuelno.291.html:831294-Detalji-pokusaja-otmice-mladog-fudbalera-Srbije-Jurili-ga-po-auto-putu-trazili-mu-novac-naneli-telesne-povrede-spasio-ga-taksista"/>
      </related>
      <p>Kako se sumnja, oni su vozilom marke „audi“ preprečili put automobilu kojim je upravljao oštećeni i uz upotrebu fizičke sile oduzeli njegovo vozilo. Oni su oštećenom zadali više udaraca, a oduzeli su mu i novčanik sa novcem i ličnim dokumentima.</p>
      <p>Prilikom hapšenja policija je kod N.S. pronašla vozilo „audi“ koje su koristili prilikom izvršenja krivičnog dela, kao i novčanik sa dokumentima oštećenog.</p>
      <p>Takođe, policija je pronašla i oduzeto vozilo marke "BMV".</p>
      <p>Osumnjičenima je određeno zadržavanje do 48 časova i oni će, uz krivičnu prijavu, biti privedeni Trećem osnovnom javnom tužilaštvu.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:830368-Saslusani-dileri-droge-odredjen-im-pritvor"/>
        <a href="http://www.novosti.rs/vesti/naslovna/hronika/aktuelno.291.html:830366-Registrovali-vozila-na-osnovu-falsifikovanih-dokumenata-Krivicne-prijave-protiv-15-osoba"/>
        <a href="http://www.novosti.rs/vesti/planeta.300.html:830372-Beranac-uhapsen-zbog-prodaje-droge-osudjen-zbog-pretnji-na-Instagramu-i-paljenja-kioska"/>
        <a href="http://www.novosti.rs/vesti/naslovna/hronika/aktuelno.291.html:830178-Bivsi-TV-voditelj-iz-Srbije-uhapsen-u-Zagrebu-po-poternici"/>
      </related>
    </article>
  </body>
</html>