<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/societate/evenimentul-zilei-varianta-tiparita-inchide-1-ianuarie-28-ani-aparitie-1_5dd54d625163ec42713a4238/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T14:37:17+00:00"/>
    <meta property="og:title" content="Evenimentul Zilei, varianta tipărită, se închide de la 1 ianuarie după 28 de ani de la prima apariţie"/>
    <meta property="og:description" content="Evenimentul Zilei, varianta tipărită, se va închide de la 1 ianuarie 2020, după 28 de ani de la prima apariţie. Informaţia  a fost confirmată de proprietarul EVZ, Dan Andronic."/>
  </head>
  <body>
    <article>
      <h1>Evenimentul Zilei, varianta tipărită, se închide de la 1 ianuarie după 28 de ani de la prima apariţie</h1>
      <address><time datetime="2019-11-20T14:37:17+00:00">20 Nov 2019, 14:37</time> by <a rel="author">Vlad Terteleac</a></address>
      <h4>Evenimentul Zilei, varianta tipărită, se va închide de la 1 ianuarie 2020, după 28 de ani de la prima apariţie. Informaţia  a fost confirmată de proprietarul EVZ, Dan Andronic.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/eveniment/control-ministerului-sanatatii-urma-contaminarii-timisoara-1_5dd549df5163ec42713a2dea/index.html"/>
      </related>
      <p>”Ne extindem în EVZ TV, care va fi condus de Mirel Curea, şi vom reveni la EVZ Premium”, a declarat Dan Andronic pentru <a href="https://www.g4media.ro/exclusiv-evenimentul-zilei-varianta-tiparita-se-inchide-de-la-1-ianuarie-dupa-28-de-ani-de-la-prima-aparitie-dan-andronic-echipa-ramane-in-redactia-online-ne-extindem-in-evz-tv-si-in-evz-premium.html">G4Media.</a></p>
      <p>Tirajul Evenimentului Zilei a scăzut constant în ultimii ani, ca în toată presa tipărită, ajungând la 7.000 de copii vândute pe zi. Andronic a explicat pentru G4Media.ro că decizia închiderii variantei tipărite a EVZ are la bază raţiuni strict economice. ”S-a dublat preţul la hârtie, ziarul tipărit producea pierderi, sunt tot mai puţini cititori de la o lună la alta pentru varianta print”, a mai spus proprietarul Evenimentului Zilei. Potrivit acestuia, ziarul negociază în prezent intrarea într-un grup de presă mare, dar nu a dorit să ofere detalii.</p>
      <p>Editura Evenimentul şi Capital, cea care deţine publicaţiile Evenimentul Zilei şi Capital şi-a cerut insolvenţa în februarie 2014. Andronic susţine că în urmă cu o lună judecătorul sindic a aprobat planul de reorganizare al societăţii după ce compania a început să înregistreze profit.</p>
      <p>În noiembrie 2015, procurorii DNA au acuzat-o pe Elena Udrea ca ar fi primit mita de la un om de afaceri 3.800.000 USD, plus o creanta in valoare de 900.000 de euro detinuta de o firma a acestuia pentru a-i aranja continuarea unui contract la Hidroelectrica. Presa a scris ca este vorba de omul de afaceri Bogdan Buzaianu, iar creanta reprezenta un împrumut acordat ziarului Evenimentul Zilei. Astfel, Udrea ar fi ajuns proprietarul ziarului, dar ar fi recurs la o mica stratagema pentru a se ascunde.</p>
      <p>Evenimentul zilei a fost cunoscut în trecut şi ca „Bulina roşie”. A fost fondat în 1992 de Mihai Cârciog, Cornel Nistorescu şi Ion Cristoiu. Sub conducerea editorială a lui Ion Cristoiu, EVZ a ajuns în anii 90 la sute de mii de cititori.</p>
      <hr/>
    </article>
  </body>
</html>