<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/K3XEJ4/sondland-trump-vil-presse-fram-gransking-av-joe-biden"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T14:16:23+00:00"/>
    <meta property="og:title" content="Sondland: Trump vil presse fram gransking av Joe Biden"/>
    <meta property="og:description" content="USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien."/>
  </head>
  <body>
    <article>
      <h1>Sondland: Trump vil presse fram gransking av Joe Biden</h1>
      <h2>USAs EU-ambassadør mener president Trump holdt tilbake militærhjelp til Ukraina og utsatte et toppmøte for å presse fram etterforskning av Biden-familien.</h2>
      <address><time datetime="2019-11-20T14:16:23+00:00">20 Nov 2019, 14:16</time> by <a rel="author">NTB</a></address>
      <figure>
        <img src="https://images.sacdn.no/v2/images/8843c741-0219-4a84-98ed-6bc59de6641b?fit=crop&amp;h=1267&amp;w=1900&amp;s=786170a87122ef6f93fef380aa97c59aa55b9955"/>
        <figcaption>USAs ambassadør til EU, Gordon Sondland, sa at alle i Det hvite hus kjente til opplegget rundt Ukraina. Onsdag forklarte han seg i full offentlighet om sin kjennskap til saken. Foto: AP/NTB scanpix</figcaption>
      </figure>
      <p>Dette kom fram da EU-ambassadør Gordon Sondland forklarte seg under en høring i Representantenes hus onsdag. Han sa at utenriksminister Mike Pompeo, tidligere sikkerhetsrådgiver John Bolton og andre ledende personer i administrasjonen kjente til strategien overfor Ukraina.</p>
      <p>– De visste hva vi gjorde og hvorfor. Alle var innforstått med opplegget, sa ambassadøren.</p>
      <p>Sondland sa at Trumps personlige advokat Rudy Guiliani uttrykte presidentens ønske og at «vi alle» visste at en ukrainsk etterforskning av Biden-familien var viktig for presidenten.</p>
      <p>I tillegg ønsket Trump angivelig også en ukrainsk granskning av påstander om at Ukraina forsøkte å påvirke valget i USA i 2016.</p>
      <p>Trump selv har avvist at han forsøkte å presse Ukraina til å starte etterforskninger.</p>
      <h3>Giuliani hadde styringen</h3>
      <p>Sondland sa under høringen at det var Giuliani som konkret jobbet for at ukrainske myndigheter skulle starte en etterforskning som involverte Joe Biden og hans sønn.</p>
      <p>Sondland sa han fikk inntrykk av at militær bistand til Ukraina ville bli gjenopptatt dersom ukrainske myndigheter viste vilje til å se nærmere på et selskap som Bidens sønn, Hunter Biden, var tilknyttet. Sondland sa at han personlig var sterkt imot å holde tilbake militærhjelpen, men at han som offentlig tjenestemann utførte presidentens ordre.</p>
      <p>Det var Trumps ønske at Sondland og andre amerikanske diplomater skulle samarbeide med Giuliani.</p>
      <p>Sondland la til at USAs nasjonale sikkerhetsråd kjente til forsøkene på å få en offisiell uttalelse fra ukrainske myndigheter som ville tilfredsstille president Trump.</p>
      <p>Men Sondland sa også under utspørringen at han aldri diskuterte tilbakeholdingen av militærhjelpen direkte med Trump.</p>
      <p>– Jeg kan ikke huske at presidenten noen gang snakket med meg om sikkerhetsassistanse, la han til.</p>
      <h3>– Snakk med Giuiani</h3>
      <p>Ambassadøren sa at utenriksminister Pompeo ga embetsmenn beskjed om å «snakke med» Giuliani, som, slik han oppfattet det, holdt en diplomatisk kanal åpen utenfor det vanlige maskineriet for å presse Ukraina.</p>
      <p>Andre vitner har forklart at Sondland og Guiliani drev dette i fellesskap, men EU-ambassadøren tok sterkt avstand fra påstander om at han var involvert i noen form for utradisjonelt diplomati på siden av det etablerte.</p>
      <p>I håp om å få i gang en ukrainsk etterforskning ble også en toppmøte-invitasjon til Ukrainas nye president Volodymyr Zelenskyj utsatt, ifølge Sondland.</p>
      <p>Han beskriver dette som «quid pro quo» – et forsøk på å oppnå en gjenytelse.</p>
      <h3>– Skjedde aldri</h3>
      <p>Under høringen sa Sondland at han i forkant av et møte i Polen 1. september sa til visepresident Mike Pence at «han var bekymret for at forsinkelsen i bistanden var knyttet til spørsmålet om etterforskning.»</p>
      <p>Ifølge Marc Short, stabssjefen til visepresident Mike Pence, snakket Pence imidlertid aldri med Soundland – verken om å undersøke Biden-familien, selskapet sønnen var tilknyttet eller tilbakeholding av militærhjelp.</p>
      <p>Han legger til at Sondland «aldri var alene» med Pence under turen til Polen 1. september.</p>
      <p>– Denne påståtte diskusjonen som Sondland husker, skjedde aldri, sier Short.</p>
      <related>
        <h4>Les også</h4>
        <a href="https://www.bt.no/utenriks/i/4qlpv9/trump-riksrettsprosessen-veldig-toeft-for-familien"/>
        <a href="https://www.bt.no/utenriks/i/nalqdJ/tidligere-trump-raadgiver-roger-stone-kjent-skyldig-paa-alle-punkter"/>
        <a href="https://www.bt.no/kultur/i/8mV7mQ/frode-grytten-med-krass-protest-mot-donald-trump-og-usa"/>
        <a href="https://www.bt.no/utenriks/i/b566Pk/trump-beordret-til-aa-betale-erstatning-til-new-york"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/lokalt/i/K3XOKE/2200-ansatte-i-bergen-kommune-ble-lurt-av-falsk-e-post"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/nyheter/lokalt/i/AdBaXA/hun-anmeldte-tidligere-nabo-etter-20-aar-naa-faar-bergenskvinnen-36-mil"/>
        <a href="https://www.bt.no/nyheter/direkte/i/aweljA/politikken-direkte"/>
      </related>
    </article>
  </body>
</html>