<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/world/i-tourkia-evale-sto-mati-to-halloween/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T14:38:51+00:00"/>
    <meta property="og:title" content="Η Τουρκία έβαλε στο μάτι το Halloween"/>
    <meta property="og:description" content="Συλλήψεις στο προξενείο των ΗΠΑ για «εμπαιγμό του Ισλάμ»"/>
  </head>
  <body>
    <article>
      <h1>Η Τουρκία έβαλε στο μάτι το Halloween</h1>
      <h2>Συλλήψεις στο προξενείο των ΗΠΑ για «εμπαιγμό του Ισλάμ»</h2>
      <address><time datetime="2019-11-20T14:38:51+00:00">20 Nov 2019, 14:38</time> by <a rel="author">ΤοΒΗΜΑ Team</a></address>
      <p>Οι τουρκικές αρχές συνέλαβαν και κράτησαν για μικρό χρονικό διάστημα σήμερα δύο Τούρκους εργαζόμενους σε αμερικανικό προξενείο με την κατηγορία του «εμπαιγμού του ισλάμ» κατά τη διάρκεια της αμερικανικής γιορτής Halloween, μετέδωσε το πρακτορείο DHA.</p>
      <p>Σύμφωνα με την πηγή αυτή, ένας άνδρας και μία γυναίκα που εργάζονται στο αμερικανικό προξενείο στα Άδανα συνελήφθησαν και ανακρίθηκαν από την αστυνομία, αν και στη συνέχεια αφέθηκαν ελεύθεροι.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Η σύλληψή τους πραγματοποιήθηκε μετά την ανάρτηση σε ιστότοπους κοινωνικής δικτύωσης βίντεο στο οποίο οι δύο εμφανίζονται να κοροϊδεύουν το νερό «ζαμζαμ», που προέρχεται από τη Μέκκα και θεωρείται θαυματουργό από τους μουσουλμάνους, στη διάρκεια ενός πάρτι με αφορμή το Halloween.</p>
      <p>Σε αυτό το βίντεο ο άνδρας που φορά ένα μακρύ, λευκό ένδυμα και καπελάκι φαίνεται να σηκώνει ένα ποτήρι το οποίο μάλλον περιείχε κάποιο αλκοολούχο ποτό και να λέει: «Πιείτε από αυτό».</p>
      <h3>Προσβολή θρησκευτικών αξιών</h3>
      <p>Το DHA, επικαλούμενο τη γενική εισαγγελία των Αδάνων, μετέδωσε ότι μετά την ανάρτηση του βίντεο αυτού ξεκίνησε έρευνα για «προσβολή θρησκευτικών αξιών».</p>
      <p>Το γραφείο του γενικού εισαγγελέα πρόσθεσε ότι τα πρόσωπα που εμφανίζονται στο βίντεο, δύο «εργαζόμενοι στο προξενείο των ΗΠΑ στα Άδανα» ηλικίας 30 και 38 ετών, ανακρίθηκαν και στη συνέχεια αφέθηκαν ελεύθερα.</p>
      <p>Τα τελευταία χρόνια η Τουρκία έχει συλλάβει αρκετούς Τούρκους που εργάζονται σε διπλωματικές αντιπροσωπείες των ΗΠΑ, κάτι που έχει προκαλέσει ένταση στις σχέσεις μεταξύ των δύο χωρών.</p>
      <p>Η υπόθεση του Μετίν Τοπούζ, ενός εργαζόμενου στο αμερικανικό προξενείο στην Κωνσταντινούπολη ο οποίος κρατείται από το 2017, είναι μία από τις πιο προβεβλημένες. Οι τουρκικές αρχές τον κατηγορούν για «κατασκοπεία» και «απόπειρα ανατροπής της κυβέρνησης» και κινδυνεύει να του επιβληθούν ισόβια.</p>
      <p>Τον Ιανουάριο τουρκικό δικαστήριο ζήτησε την υπό όρους απελευθέρωση ενός Τούρκου που εργάζεται στο αμερικανικό προξενείο στα Άδανα, του Χαμζά Ουλουτσάι, έπειτα από σχεδόν δύο χρόνια προσωρινής κράτησης με την κατηγορία ότι «παρείχε βοήθεια σε τρομοκρατική οργάνωση».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/01/culture/adele-den-tha-tin-anagnorisete/"/>
        <a href="https://www.tovima.gr/2019/10/30/world/pyrovolismoi-se-halloween-parti-stis-ipa-nekroi-kai-traymaties/"/>
        <a href="https://www.tovima.gr/2019/10/29/vimatv/ipa-tramp-kai-melania-giortasan-to-halloween-ston-leyko-oiko/"/>
      </related>
    </article>
  </body>
</html>