<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39792/%D8%AF%D8%B1-%D8%B3%D9%81%D8%B1-%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D8%A8%D9%87-%D8%B1%D9%88%D8%B3%DB%8C%D9%87-%D9%88%D8%A7%D9%85-%D9%86%DB%8C%D8%B1%D9%88%DA%AF%D8%A7%D9%87-%D8%B3%DB%8C%D8%B1%DB%8C%DA%A9-%D9%BE%DB%8C%DA%AF%DB%8C%D8%B1%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-20T14:57:00+00:00"/>
    <meta property="og:title" content="در سفر اردکانیان به روسیه وام نیروگاه سیریک پیگیری می‌شود"/>
    <meta property="og:description" content="وزیر نیرو از سفر خود به عنوان مسئول کمیسیون همکاری‌های اقتصادی ایران و روسیه، به مسکو طی فردا پنجشنبه (سی‌ام آبان) خبرداد و گفت: این سفر که به همراه هیاتی از دستگاه‌های مختلف خواهد بود با هدف پیگیری اختصاص وام پنج میلیارد دلاری دولتی روسیه انجام می‌شود."/>
  </head>
  <body>
    <article>
      <h1>در سفر اردکانیان به روسیه وام نیروگاه سیریک پیگیری می‌شود</h1>
      <address><time datetime="2019-11-20T14:57:00+00:00">20 Nov 2019, 14:57</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو از سفر خود به عنوان مسئول کمیسیون همکاری‌های اقتصادی ایران و روسیه، به مسکو طی فردا پنجشنبه (سی‌ام آبان) خبرداد و گفت: این سفر که به همراه هیاتی از دستگاه‌های مختلف خواهد بود با هدف پیگیری اختصاص وام پنج میلیارد دلاری دولتی روسیه انجام می‌شود.</i>
      </p>
      <figure>
        <img src="https://barghnews.com/files/fa/news/1398/8/29/84080_938.jpg"/>
      </figure>
      <p>به گزارش <a href="https://barghnews.com/">برق نیوز</a>،وزیر نیرو و رئیس کمیسیون مشترک همکاری‌های اقتصادی ایران و روسیه با اشاره به سفر فردای خود به مسکو، گفت: این سفر که به همراه هیاتی از دستگاه‌های مختلف خواهد بود با هدف پیگیری اختصاص وام پنج میلیارد دلاری دولتی روسیه انجام می‌شود.   رضا اردکانیان در حاشیه جلسه امروز هیئت دولت در جمع خبرنگاران افزود: اختصاص این وام چند سال پیش در مجلس شورای اسلامی به تصویب رسیده بود و ابتدا دو طرح مهم نیروگاه یک هزار و ۴۰۰ مگاواتی سیریک در استان هرمزگان به ارزش ۱.۲ میلیارد دلار و برقی کردن راه‌آهن اینچه‌برون_گرمسار با اعتبار حدود یک میلیارد دلار را مدنظر داشت و مذاکرات آن‌ها انجام و قرارداد‌ها نیز تنظیم و امضا شده بود. وزیرنیرو یادآور شد: برخی اقدامات در این زمینه باقی مانده بود که در طی ماه‌های اخیر نیز مباحث مرتبط با آن به اتمام رسید. برای باقی‌مانده وام تا سقف پنج میلیارد دلار نیز در طول یکسال گذشته پیگیری‌های زیادی صورت گرفت که در نتیجه این پیگیری‌ها دو هفته قبل طرح‌های پیشنهادی ما مورد تایید قرار گرفت و هیات دولت در جلسه قبل آن‌ها را به تصویب رساند. اردکانیان ادامه داد: یکی از این طرح‌ها بحث کمک به حمل و نقل شهری تا حدود دو هزار واگن مترو است و دیگری بحث راه‌آهن زاهدان به بیرجند که هر دو نیز از طرح‌های مهم برای کشور است. وی افزود: همچنین دو طرح نیز مربوط به وزارت نیرو است که یکی توسعه نیروگاه برق‌آبی گتوند از هزار مگاوات فعلی به یک هزار و ۶۴۰ مگاوات و دیگری بازتوانی و توسعه نیروگاه رامین اهواز خواهد بود که در اثر این بازتوانی ۱۸۰ مگاوات به ظرفیت این نیروگاه اضافه خواهد شد. وزیر نیرو با بیان اینکه این امر پیشرفت خوبی برای کشور محسوب می‌شود، تاکید کرد: فردا در مسکو دستگاه‌های مختلفی مانند وزارت امور اقتصادی و دارایی، بانک مرکزی، وزارت صنعت، معدن و تجارت، وزارت راه و شهرسازی و وزارت نیرو حضور خواهند داشت تا مراحل نهایی کار را انجام دهند.<br/><br/><b>اجلاس کمیسیون مشترک اقتصادی ایران و تاجیکستان در تهران برگزار می‌شود</b> وزیر نیرو ادامه داد: در راستای تقویت و توسعه روابط منطقه‌ای ایران و کشور‌های منطقه و بعد از وقفه‌ای که در برگزاری جلسه کمیسیون‌های مشترک اقتصادی رخ داد تا نیمه آذرماه اجلاس همکاری‌های مشترک با تاجیکستان که مسئولیت آن با وزارت نیرو است در تهران برگزار خواهد شد. اردکانیان گفت: این اجلاس با حضور وزیر انرژی تاجیکستان و با حضور دستگاه‌های مختلف این کشور برگزار خواهد شد تا توسعه روابط اقتصادی دو کشور را به همراه داشته باشد و نیز امکان حضور فعال‌تر بخش خصوصی کشورمان در طرح‌های تاجیکستان را فراهم آورد.<br/><br/><b>اجلاس شورای حکام آب در تهران</b> این عضو هیات دولت از برگزاری جلسه شورای حکام مرکز منطقه‌ای مدیریت آب در چارچوب توسعه روابط منطقه‌ای خبرداد و گفت: این شورا که سال‌ها پیش تاسیس شده است قرارداد همکاری آن به پایان رسیده بود که سال گذشته و برای ۶ سال تمدید شد. اردکانیان افزود: امسال و در دهه نخست آذرماه این اجلاس در تهران با حضور ۱۶ کشور که عمده آن‌ها در سطح وزیر آب خواهند بود و سایر سازمان‌های بین المللی مرتبط برگزار خواهد شد و در آن همکاری‌های منطقه‌ای در زمینه آب مورد تاکید قرار خواهد گرفت.<br/><br/><b>پویش هرهفته_الف_ب_ایران هفته آینده در کرمانشاه</b> وزیرنیرو گفت: در قالب پویش هرهفته_الف_ب_ایران مقرر شده است تا هفته آینده در کرمانشاه حدود ۱۴۰ میلیارد تومان طرح‌های آب و برق افتتاح می‌شود. اردکانیان افزود: در قالب این پویش ۲۲۷ طرح آب و برق کشور با اعتباری بالغ بر ۳۳۰ هزار میلیارد ریال در ۳۱ استان تا پایان امسال افتتاح می‌شود.</p>
    </article>
  </body>
</html>