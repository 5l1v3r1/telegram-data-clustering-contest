<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/spoleczenstwo-informacyjne/polacy-gotowi-na-e-administracje-urzedy-mniej-to-sie-zmienia,135268.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T14:11:00+00:00"/>
    <meta property="og:title" content="Polacy gotowi na e-administrację, urzędy mniej? To się zmienia"/>
    <meta property="og:description" content="Najbardziej pożądanym sposobem załatwiania spraw urzędowych przez Polaków jest internet. W praktyce ciągle najczęściej konieczna jest wizyta w urzędzie, ale grupa e-petentów dynamicznie rośnie. Pod względem wykorzystania internetu do komunikacji z urzędami podziały ze względu na wiek, płeć czy miejsce zamieszkania tracą na znaczeniu - takie wnioski można wysnuć z tegorocznej edycji badania Autopay Research “Jak załatwiamy sprawy urzędowe”."/>
  </head>
  <body>
    <article>
      <h1>Polacy gotowi na e-administrację, urzędy mniej? To się zmienia</h1>
      <address><time datetime="2019-11-20T14:11:00+00:00">20 Nov 2019, 14:11</time> by <a rel="author">aw  </a></address>
      <h4>Najbardziej pożądanym sposobem załatwiania spraw urzędowych przez Polaków jest internet. W praktyce ciągle najczęściej konieczna jest wizyta w urzędzie, ale grupa e-petentów dynamicznie rośnie. Pod względem wykorzystania internetu do komunikacji z urzędami podziały ze względu na wiek, płeć czy miejsce zamieszkania tracą na znaczeniu - takie wnioski można wysnuć z tegorocznej edycji badania Autopay Research “Jak załatwiamy sprawy urzędowe”.</h4>
      <hr/>
      <ul>
        <li>
          <b>Rejestracja samochodu, opłacenie lokalnych podatków, wniosek o wydanie dowodu osobistego - większość z nas najchętniej zrobiłaby to zdalnie, przez internet.</b>
        </li>
        <li>
          <b>Jednak wciąż większość Polaków swoje sprawy załatwia zwykle odwiedzając urzędy.</b>
        </li>
        <li>
          <b>Ograniczeniem jest dostępność internetowych usług po stronie urzędów.</b>
        </li>
      </ul>
      <p> </p>
      <p>56 proc. respondentów i respondentek badania Autopay Research “Jak załatwiamy sprawy urzędowe” odpowiedziało, że wybrałoby internet w załatwianiu urzędowych spraw. Jednocześnie jednak prawie czterech na dziesięciu badanych (39 proc.) wybrałoby wizytę w urzędzie. Na telefon, jako na preferowany sposób załatwiania spraw urzędowych, wskazało jedynie 5 proc. ankietowanych.</p>
      <p>Czytaj też: <a href="https://www.portalsamorzadowy.pl/api/v2.2/zDrYjj6YjK/axEdit/135268/Chcesz%20dodzwoni%C4%87%20si%C4%99%20do%20urz%C4%99du?%20W%20kilku%20miastach%20mo%C5%BCe%20by%C4%87%20ci%C4%99%C5%BCko">Chcesz dodzwonić się do urzędu? W kilku miastach może być ciężko </a></p>
      <figure>
        <img src="https://pliki.portalsamorzadowy.pl/i/15/02/62/150262.jpg"/>
        <figcaption>źródło: Raport</figcaption>
      </figure>
      <p>Preferencje te nie różnią się specjalnie ze względu na płeć badanych, ich miejsce zamieszkania czy wiek. Wybór internetu jako najbardziej pożądanego kanału komunikacji z urzędem oscyluje wokół 56 proc. wskazań wśród kobiet i mężczyzn, mieszkańców wsi, małych i dużych miast, osób do 45. roku życia i osób starszych. Różnice w odpowiedziach nie przekraczają 4 punktów procentowych.</p>
      <h3>Deklaracje a rzeczywistość</h3>
      <p>Chociaż gotowość Polaków i Polek do korzystania z internetu w komunikacji z administracją jest wysoka, w rzeczywistości swoje sprawy załatwiamy zwykle odwiedzając urzędy. Robi tak ciągle 60 proc. petentów i petentek - wynika z cytowanego badania.</p>
      <p>Nieco ponad jedna trzecia mężczyzn (34 proc.) korzystała z internetu (kiedy było to możliwe). Wśród kobiet odsetek ten był jeszcze niższy (29 proc.). Za to kobiety częściej niż mężczyźni korzystały z telefonu - 11 proc. wskazań, w porównaniu do 6 proc. w przypadku mężczyzn.</p>
      <p>Co ciekawe, grupa e-petentów bardzo dynamicznie rośnie. Jeszcze rok temu była o połowę mniejsza - w ubiegłym roku 16 proc. Polaków i Polek załatwiało sprawy urzędowe przez internet. Dwa lata temu robiło tak zaledwie 12 proc. badanych.</p>
      <figure>
        <img src="https://pliki.portalsamorzadowy.pl/i/15/02/63/150263.jpg"/>
        <figcaption>źródło: Raport</figcaption>
      </figure>
      <p>W odpowiedziach na pytania o rzeczywisty sposób załatwiania spraw urzędowych ujawniają się pewne różnice ze względu na demografię respondentów, w szczególności ze względu na miejsce zamieszkania. Im większe miasto, tym częściej korzystamy z internetu - zadeklarowało tak 40 proc. respondentów w porównaniu do 30 proc. w małych miastach i 27 proc. na wsiach.</p>
      <h3>Polacy gotowi, urzędy mniej? To się zmienia</h3>
      <p>- W ciągu ostatnich kilku lat internet niesamowicie się upowszechnił i zdemokratyzował, również jako narzędzie komunikacji z urzędami i załatwiania wszelkiego rodzaju spraw - komentuje Marcin Jank z Blue Media. - Trochę z przyzwyczajenia zakładamy, że z technologii internetowych najchętniej będą korzystały osoby raczej młodsze, raczej wykształcone i częściej mieszkające w większych ośrodkach miejskich. Założenie to jest jednak dawno nieaktualne. Dostęp do internetu jest dziś powszechny, podobnie jak kompetencje i chęć korzystania z niego. Ograniczeniem jest natomiast dostępność internetowych usług po stronie urzędów - zwykle te obsługujące większe ośrodki miejskie są lepiej zinformatyzowane. Jako dostawca płatności elektronicznych widzimy jednak zainteresowanie e-usługami zarówno w wielkich miastach jak i małych gminach - dodaje.</p>
      <p>Przypomnijmy, że coraz więcej Polaków korzysta z Profilu Zaufanego dającego dostęp do e-administracji</p>
      <p>- Właśnie osiągnęliśmy kolejny ważny etap w rozwoju e-administracji - 4 miliony Polaków ma już Profil Zaufany. Czekamy na więcej - podkreślał w lipcu minister cyfryzacji Marek Zagórski.</p>
      <p>Resort przypomniał, że w 2016 r. z Profilu Zaufanego korzystało 400 tysięcy osób, głównie urzędników.</p>
      <p>Zdaniem ministra "przyrost liczby użytkowników Profilu Zaufanego to najlepszy dowód na to, że e-administracja działa coraz lepiej". - Stale pracujemy nad tym, by przybywało spraw, które dzięki niemu możemy załatwić -  dodał Marek Zagórski.</p>
      <p>Także samorządy stawiają na rozwój e-usług. Dla przykładu w październiku zarząd województwa podlaskiego przyznał 15 mln zł  na tego typu projekty z Regionalnego Programu Operacyjnego. </p>
      <p>Jeden z nich polega na wprowadzeniu e-usług w Podlaskim Zarządzie Dróg Wojewódzkich. Planowana jest budowa elektronicznej platformy wraz z katalogiem e-usług, ułatwiających i usprawniających komunikację elektroniczną urzędu z podmiotami zewnętrznymi. Inny zakłada rozwój usług cyfrowych w województwie. <a href="https://www.portalsamorzadowy.pl/spoleczenstwo-informacyjne/sprawy-urzedowe-przez-internet-miliony-na-wdrazanie-nowoczesnych-rozwiazan,134280.html">W projekcie udział weźmie województwo podlaskie, jako jego lider, oraz trzynaście jednostek samorządu terytorialnego. Projekt ma usprawnić obsługę klientów administracji, zwiększyć dostęp do e-usług mieszkańców województwa</a>.</p>
      <p>
        <i>Raport "Jak załatwiamy sprawy urzędowe" jest częścią większego badania Autopay Research “Innowacje finansowe 2019”, zrealizowanego metodą CAWI (internetowe wywiady) przez agencją badawczą Satisface na grupie 1109 respondentów. Autopay Research to marka należąca do Blue Media.</i>
      </p>
    </article>
  </body>
</html>