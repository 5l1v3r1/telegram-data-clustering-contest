<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-will-revive-bsnl-and-make-it-profitable-says-telecom-minister-ravi-shankar-prasad-2860673.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T21:13:32+00:00"/>
    <meta property="og:title" content="रविशंकर प्रसाद बोले, BSNL में नई जान फूंकेंगे और उसे फायदेमंद बनाएंगे"/>
    <meta property="og:description" content="दूरसंचार मंत्री रविशंकर प्रसाद ने बुधवार (20 नवंबर) को कहा कि सरकार भारत संचार निगम लिमिटेड (बीएसएनएल) में नयी जान फूंकने और लाभप्रद बनाने के लिए कदम उठा रही है। लोकसभा में एक पूरक प्रश्न के..."/>
  </head>
  <body>
    <article>
      <h1>रविशंकर प्रसाद बोले, BSNL में नई जान फूंकेंगे और उसे फायदेमंद बनाएंगे</h1>
      <address><time datetime="2019-11-20T21:13:32+00:00">20 Nov 2019, 21:13</time> by <a rel="author">लाइव हिंदुस्तान टीम,नई दिल्ली</a></address>
      <p>दूरसंचार मंत्री रविशंकर प्रसाद ने बुधवार (20 नवंबर) को कहा कि सरकार भारत संचार निगम लिमिटेड (बीएसएनएल) में नयी जान फूंकने और लाभप्रद बनाने के लिए कदम उठा रही है। लोकसभा में एक पूरक प्रश्न के उत्तर में प्रसाद ने यह टिप्पणी की।</p>
      <p>उन्होंने कहा, ''हम बीएसएनएल में नयी जान फूंकेंगे और इसे लाभप्रद बनाएंगे।" उनकी इस टिप्पणी के बाद विपक्ष के कई सदस्य यह कहते सुने गए कि बीएसएनएल को बेचने की तैयारी हो रही है।</p>
      <p>वहीं दूसरी ओर, सरकार ने वित्तीय संकट से जूझ रही दूरसंचार कंपनियों को राहत देते हुए उनके लिये स्पेक्ट्रम किस्त का भुगतान दो साल के लिए टालने के प्रस्ताव को बुधवार (20 नवंबर) को मंजूरी दे दी। प्रधानमंत्री नरेन्द्र मोदी की अध्यक्षता में यहां हुई केन्द्रीय मंत्रिमंडल की बैठक के बाद वित्त मंत्री निर्मला सीतारमण ने यह जानकारी दी। उन्होंने कहा कि दूरसंचार कंपनियों को 2020-21 और 2021-22 दो साल के लिये स्पेक्ट्रम किस्त भुगतान से छूट दी गई है।</p>
      <p>सीतारमण ने कहा कि स्पेक्ट्रम के टले भुगतान को शेष बची किस्तों में बिना समय बढ़ाये बराबर बांटा जायेगा। उन्होंने कहा कि दूरसंचार कंपनियों को स्पेक्ट्रम के टले भुगतान पर लागू होने वाले ब्याज का भुगतान करना होगा। उल्लेखनीय है कि दूरसंचार क्षेत्र हालिया कुछ समय से संकटों से जूझ रहा है।</p>
    </article>
  </body>
</html>