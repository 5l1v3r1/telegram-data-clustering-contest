<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22810/ob-ropu-aktivirali-vse-policijske-patrulje-vojska-pri-tem-ni-sodelovala.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-20T21:18:00+00:00"/>
    <meta property="og:title" content="Ob ropu aktivirali vse policijske patrulje, vojska pri tem ni sodelovala"/>
    <meta property="og:description" content="Ob današnjem oboroženem ropu pošte v Veržeju so nekateri mediji poročali, da je pri iskanju storilca pomagala tudi vojska z avtomatskimi puškami. Generalna policijska uprava (GPU) je objavila pojasnila pomočnika komandirja policijske postaje Ljutomer, da je naloga vojakov varovanje meje in da pri aktivnostih policije ..."/>
  </head>
  <body>
    <article>
      <h1>Ob ropu aktivirali vse policijske patrulje, vojska pri tem ni sodelovala</h1>
      <h2>Nekateri mediji so poročali, da je pri iskanju storilca pomagala tudi vojska z avtomatskimi puškami</h2>
      <address><time datetime="2019-11-20T21:18:00+00:00">20 Nov 2019, 21:18</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/ob-ropu-aktivirali-vse-policijske-patrulje-vojska-pri-tem-ni-sodelovala_12594247744.jpg"/>
        <figcaption>Oborožen rop v Veržeju</figcaption>
      </figure>
      <p>Ob današnjem <a href="https://www.prlekija-on.net/lokalno/22807/neznanec-usluzbenki-na-posti-v-verzeju-zagrozil-s-pistolo-in-zahteval-denar.html">oboroženem ropu pošte v Veržeju</a> so nekateri mediji poročali, da je pri iskanju storilca pomagala tudi vojska z avtomatskimi puškami. Generalna policijska uprava (GPU) je objavila pojasnila pomočnika komandirja policijske postaje Ljutomer, da je naloga vojakov varovanje meje in da pri aktivnostih policije glede oboroženega ropa ne sodelujejo.</p>
      <p>Predstavnik za stike z javnostmi Slovenske vojske <b>Marjan Sirk</b> pa je pojasnil, da so ob ropu aktivirali vse policijske patrulje, med katerimi sta bili tudi dve mešani patrulji za nadzor meje, v vsaki izmed njih pa je bil po en vojak. Vendar vojaki niso izvajali nobenih aktivnosti v zvezi z ropom.</p>
      <h3>Neznanec grozil s pištolo in zahteval denar</h3>
      <p>Po podatkih policije je zaenkrat neznani storilec, ki je bil oblečen v jakno maskirne barve s kapuco, hlače sive barve in obut v črne čevlje vstopil v prostore pošte. Tam je uslužbenki zagrozil s pištolo in zahteval denar. Uslužbenka mu je izročila denar, nakar je s kraja pobegnil.</p>
      <p>Vse, ki bi karkoli vedeli o neznanem storilcu, ki se je po vsej verjetnosti kar nekaj časa zadrževal pred pošto, policija prosi, da to sporočite na telefonsko številko 113 ali najbližjo policijsko postajo.</p>
    </article>
  </body>
</html>