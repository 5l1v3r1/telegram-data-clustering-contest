<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191120/spanje-via-titelhouder-verder-in-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T21:56:39+00:00"/>
    <meta property="og:title" content="Spanje via titelhouder verder in Daviscup"/>
    <meta property="og:description" content="MADRID (ANP) - Gastland Spanje heeft zich op de Daviscup Finals verzekerd van een plek in de kwartfinales. Dat deden de Spaanse tennissers in Madrid ten koste van titelhouder Kroatië. De Kroaten konden niet beschikken over Marin Cilic, die last heeft van een knieblessure."/>
  </head>
  <body>
    <article>
      <h1>Spanje via titelhouder verder in Daviscup</h1>
      <address><time datetime="2019-11-20T21:56:39+00:00">20 Nov 2019, 21:56</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Gastland Spanje heeft zich op de Daviscup Finals verzekerd van een plek in de kwartfinales. Dat deden de Spaanse tennissers in Madrid ten koste van titelhouder Kroatië. De Kroaten konden niet beschikken over Marin Cilic, die last heeft van een knieblessure.</b>
      </p>
      <p>Rafael Nadal en Roberto Bautista Agut wonnen beiden hun enkelspel in twee sets. Nadal versloeg Borna Gojo met 6-4 6-3 en Bautista Agut liet Nikola Mektic met 6-1 6-3 kansloos. Dinsdag had Spanje al met 2-1 gewonnen van Rusland. “De start was niet perfect, maar we hebben een manier gevonden om vier wedstrijden op een rij te winnen en de kwartfinales te bereiken. Dus we zijn erg tevreden”, zei Nadal, die vorige week op de ATP Finals in de groepsfase bleef steken.</p>
      <p>Kroatië won vorig jaar de oude variant van de Daviscup door Frankrijk in de finale te verslaan. Na die editie ging het toernooi op de schop en werd besloten het toernooi af te sluiten met een finaleweek voor achttien landen.</p>
      <p>Eerder verzekerde Canada zich al van een plaats bij de laatste acht. Canada versloeg achtereenvolgens Italië en de Verenigde Staten. De kwartfinales beginnen vrijdag.</p>
    </article>
  </body>
</html>