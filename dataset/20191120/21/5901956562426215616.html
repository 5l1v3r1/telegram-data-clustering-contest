<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/hudomusni-izdelek-en-cent-249777"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T21:04:00+00:00"/>
    <meta property="og:title" content="Hudomušni izdelek: En cent"/>
    <meta property="og:description" content="Ansambel Petan, ki ga sestavljajo brata Denis in Primož Petan, njun oče Ivan Petan ter Denis Povše, prihajajo pa iz Dolenjske, se je letos z valčkom Stari hrast uvrstil v finale festivala Slovensk..."/>
  </head>
  <body>
    <article>
      <h1>Hudomušni izdelek: En cent</h1>
      <h2>Ansambel Petan je združil moči z Marijanom Petanom, članom znanega New Swing Quarteta, in nastala je poskočna in hudomušna polka.</h2>
      <address><time datetime="2019-11-20T21:04:00+00:00">20 Nov 2019, 21:04</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/16/1588860.jpg"/>
          <figcaption>Fantje Ansambla Petan so združili moči z Marijanom Petanom (desno) v polki z naslovom En cent. FOTO: OSEBNI ARHIV</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1588861.jpg"/>
          <figcaption>Tokrat se bodo predstavili s podoknico. FOTO: ŽIGA CULIBERG</figcaption>
        </figure>
      </slideshow>
      <p>Ansambel Petan, ki ga sestavljajo brata <b>Denis</b> in <b>Primož Petan</b>, njun oče <b>Ivan Petan</b> ter <b>Denis Povše</b>, prihajajo pa iz Dolenjske, se je letos z valčkom Stari hrast uvrstil v finale festivala Slovenska polka in valček. Po čutnem valčku je bil čas, da poslušalcem ponudijo še poskočno in hudomušno polko, ki je med poslušalci že zelo priljubljena, čeprav je še čisto sveža. Njen naslov je En cent, njena avtorja sta brata Primož in Denis. A njena dodana vrednost in posebnost je, da so fantje k sodelovanju pritegnili znanega pevca <b>Marijana Petana</b>, člana zelo znanega New Swing Quarteta, s katerim je ta prepotoval ves svet.</p>
      <h3>Dedek, ki ni dedek</h3>
      <p>»Ideja za pesem je nastala, potem ko nas je kontaktiral Marijan. Zanimivo je, da z njim nismo niti malo v sorodu, čeprav imamo isti priimek. Ker ima Marijan Petan veliko izkušenj, pa smo se domislili, da bi prav njemu v tej pesmi dodelili vlogo dedka, od katerega želi njegov vnuk izvedeti, kakšne so ženske, da se pri njih ne bi opekel. Na koncu tako dedek kot vnuk ugotovita, da so ženske zelo nepredvidljive ter da nam moškim ne preostane drugega, kot da se prepustimo toku,« opiše vsebino hudomušne nove polke Primož Petan. In kako gre refren? »Danes ni tako, kot je včasih b'lo, spreminja se ta svet in z njim tud' cvet deklet. Če katera hoče zarad' d'narja se ožen't, ta bi mogla ved't, ni vredna tud' en cent.«</p>
      <figure>
        <img src="https://www.slovenskenovice.si/images/slike/2019/11/16/1588861.jpg"/>
        <figcaption>Tokrat se bodo predstavili s podoknico. FOTO: ŽIGA CULIBERG</figcaption>
      </figure>
      <h3>Z videospotom do naslova najpodokničar</h3>
      <p>Videospot zanjo so fantje z Marijanom Petanom posneli pod taktirko videoprodukcije Pratnemer, glavni vlogi pa so zaupali <b>Tomažu Lindiču</b> in <b>Barbari Lindič Košir</b>, ki sta delo izvrstno opravila. Sicer pa bomo Ansambel Petan že ta petek, 15. novembra, videli v Slovenskem pozdravu, kjer se bodo predstavili s podoknico z naslovom Ah moški. »Tega nastopa se že zelo veselimo, ker bomo gledalcem pokazali tudi nekaj igralskih sposobnosti. Zato nas glejte ta petek ob 21. uri,« pravi Primož. Če bodo gledalce in poslušalce z njo prepričali, se bodo uvrstili med šest najboljših podokničarjev. Po oddaji pa bodo širši javnosti tudi za podoknico že pokazali tudi videospot.<br/>Danes ni tako, kot je včasih b'lo, spreminja se ta svet in z njim tud' cvet deklet.</p>
    </article>
  </body>
</html>