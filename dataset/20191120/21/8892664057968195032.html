<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/egyeni/elhunyt-domotor-zoltan-olimpiai-bajnok-vizilabdazo-eb-aranyermes-uszo/ldf8r3r"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T21:09:07+00:00"/>
    <meta property="og:title" content="Gyász: elhunyt a magyar olimpiai bajnok vízilabdázó"/>
    <meta property="og:description" content="Életének 85. évében szerdán elhunyt Dömötör Zoltán olimpiai és Európa-bajnok vízilabdázó, Eb-aranyérmes úszó – tájékoztatta a család az MTI-t."/>
  </head>
  <body>
    <article>
      <h1>Gyász: elhunyt a magyar olimpiai bajnok vízilabdázó</h1>
      <address><time datetime="2019-11-20T21:09:07+00:00">20 Nov 2019, 21:09</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Életének 85. évében szerdán elhunyt Dömötör Zoltán olimpiai és Európa-bajnok vízilabdázó, Eb-aranyérmes úszó – tájékoztatta a család az MTI-t.</b>
          </b>
        </i>
      </p>
      <p>Dömötör úszóként kezdte a pályafutását, és alig 19 évesen, 1954-ben Torinóban tagja volt az Európa-bajnokságot nyerő 4x200-as gyorsúszóváltónak. Csak később pártolt át a vízilabdához, ahol – az úszótudását hasznosítva, ráadásul balkezesként – gyorsan a legjobbak sorába emelkedett.</p>
      <p>Szepesi György tette már életében halhatatlanná örökbecsű felszólításával – Lőj, Dömötör, lőj!... –, és ha nem is lőtt, hanem ejtett, az ő íveléses góljával nyert a szovjetek ellen 5-2-re és lett aranyérmes az 1964-es tokiói olimpián a pólóválogatott. (Az ötödik góllal lett a magyarok gólaránya jobb a jugoszlávokénál.)</p>
      <p>A nemzeti együttesben 116 mérkőzésen játszott, a legkiemelkedőbben a már említett tokiói olimpián, amikor az aranyérmet bebiztosító gólját is szerezte. Előtte Rómában, utána pedig Mexikóvárosban volt tagja a bronzéremig jutó magyar együttesnek, amiként helyet kapott a Budapesten 1958-ban, majd Lipcsében 1962-ben Európa-bajnok válogatottban is.</p>
      <p>Az Olimpiai Bajnokok Klubjának 2004-től 2012-ig volt az elnöke.</p>
      <p>    Temetéséről később intézkednek.</p>
    </article>
  </body>
</html>