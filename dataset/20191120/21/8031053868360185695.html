<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/ektakto-%cf%83%cf%85%ce%bd%ce%ac%ce%bd%cf%84%ce%b7%cf%83%ce%b7-%cf%80%ce%b1%cf%84%cf%81%ce%b9%ce%ac%cf%81%cf%87%ce%b7-%ce%b9%ce%b5%cf%81%ce%bf%cf%83%ce%bf%ce%bb%cf%8d%ce%bc%cf%89%ce%bd-%cf%80%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T21:25:25+00:00"/>
    <meta property="og:title" content="Συνάντηση Πατριάρχη Ιεροσολύμων-Πούτιν στο Κρεμλίνο – Έρχονται εξελίξεις στον Ορθόδοξο κόσμο"/>
    <meta property="og:description" content="Ραγδαίες εξελίξεις έχουμε στο χώρο της Ορθοδοξίας, καθώς το Ουκρανικό φέρνει εξελίξεις. Μόλις το πρωί το Πενταπόσταγμα σας μετέφερε σε αποκλειστικότητα, τις έντονες πιέσεις που υπάρχουν στον Ιεροσολύμων από τους Δημοκρατικούς των ΗΠΑ.  "/>
  </head>
  <body>
    <article>
      <h1>Συνάντηση Πατριάρχη Ιεροσολύμων-Πούτιν στο Κρεμλίνο – Έρχονται εξελίξεις στον Ορθόδοξο κόσμο</h1>
      <address>
        <time datetime="2019-11-20T21:25:25+00:00">20 Nov 2019, 21:25</time>
      </address>
      <p>
        <b>Ραγδαίες εξελίξεις έχουμε στο χώρο της Ορθοδοξίας, καθώς το Ουκρανικό φέρνει εξελίξεις. Μόλις το πρωί το Πενταπόσταγμα σας μετέφερε σε αποκλειστικότητα, <a href="https://www.pentapostagma.gr/2019/11/%ce%b2%cf%8c%ce%bc%ce%b2%ce%b1-%cf%81%cf%89%cf%83%ce%b9%ce%ba%cf%8e%ce%bd-%ce%bc%ce%bc%ce%b5-%ce%bf%ce%b9-%ce%b4%ce%b7%ce%bc%ce%bf%ce%ba%cf%81%ce%b1%cf%84%ce%b9%ce%ba%ce%bf%ce%af.html">τις έντονες πιέσεις που υπάρχουν στον Ιεροσολύμων</a> από τους Δημοκρατικούς των ΗΠΑ.  </b>
      </p>
      <p>Τι αναφέραμε:</p>
      <p>Τον Ιανουάριο, ο πατριάρχης Θεόφιλος ακύρωσε μια συνάντηση με τον πρώην πρόεδρο της Ουκρανίας Πέτρο Πόροσενκο, και αντί αυτού δέχτηκε εκκλησιαστικά μέλη της κανονικής ουκρανικής εκκλησίας (UOC).</p>
      <p>Πλέον τα δεδομένα όμως γίνονται πιο ασφυκτικά αφότου η Ελληνική Ορθόδοξη Εκκλησία και η Εκκλησία της Αλεξάνδρειας αναγνώρισαν την PCU υπό την πίεση του Πατριάρχη Βαρθολομαίου και των ελληνικών αρχών.</p>
      <p>Εμπειρογνώμονες που παρατηρούν την κατάσταση<b> παραδέχθηκαν στο ρωσικό πρακτορείο ότι ο επόμενος στόχος του Φαναρίου θα είναι το Πατριαρχείο Ιερουσολύμων, επειδή ανήκει στην αποκαλούμενη “οικογένεια ελληνικών εκκλησιών” .</b></p>
      <p>«<i><b>Οι Ηνωμένες Πολιτείες ασκούν πίεση στον Πατριάρχη Θεόφιλο, όμως η πηγή της πίεσης δεν είναι η αμερικανική πρεσβεία και το Ισραηλινό Υπουργείο Εξωτερικών, όπως έγραψαν μερικά ΜΜΕ αλλά και εκπρόσωποι του Δημοκρατικού Κόμματος των ΗΠΑ</b>.</i>«λέει στο RIA Novosti μια πηγή κοντά στην ηγεσία του Πατριαρχείου Ιεροσολύμων.</p>
      <p>Με παραλήπτη τον Πατριάρχη Θεόφιλο-ισχυρίζεται η πηγή του πρακτορείου- <b>έφτασαν επιστολές από τον Joe Biden, τον κύριο αντίπαλο του Donald Trump στις επόμενες προεδρικές εκλογές</b>. Στην προεδρική θητεία του Ομπάμα, ο Μπάιντεν ήταν ο Αντιπρόεδρος των Ηνωμένων Πολιτειών, ο οποίος προσωπικά επέβλεπε την κατεύθυνση της εξωτερικής πολιτικής της Ουκρανίας.</p>
      <p>«<b><i>Δεν υπάρχουν άμεσες απειλές από τους Δημοκρατικούς – αυτό δεν συνάδει με το ύφος τους, υπάρχουν διάφοροι υπαινιγμοί, αόριστα επιχειρήματα, από τα οποία ο ίδιος ο Πατριάρχης Θεόφιλος πρέπει να καταλήξει σε συμπεράσματα</i></b>” αναφέρεται.</p>
      <p>Ωστόσο, ο πατριάρχης Θεόφιλος δεν ξεγελιέται και σύμφωνα με την πηγή του Ria, δεν προτίθεται να αλλάξει τη θέση του.</p>
      <p>
        <b>Πριν λίγο, ο Πατριάρχης Ιεροσολύμων πέρασε το κατώφλι του Κρεμλίνου, συνοδευόμενος από τον Πατριάρχη Μόσχας κ. Κύριλλο, όπου είχε συνάντηση με τον πρόεδρο της Ρωσίας Βλαντίμιρ Πούτιν.</b>
      </p>
      <p>«Σας καλωσορίζω θερμά στη Ρωσία! Θα ήθελα να σας συγχαρώ προσωπικά για το βραβείο «Πατριάρχης Αλέξιος Β» – τόνισε μεταξύ άλλων ο πρόεδρος Πούτιν απευθυνόμενος προς τον Πατριάρχη Θεόφιλο.</p>
      <p>Σε άλλο σημείο ο ρώσος πρόεδρος ανέφερε ότι «πάντα υπήρχαν ιδιαίτερες σχέσεις μεταξύ των δύο εκκλησιών, κάτι που αποτελεί ευεργεσία για το σύνολο της ορθοδοξίας και τις σχέσεις μεταξύ των δύο λαών. Από την πλευρά μας, και εννοώ την πλευρά του κράτους θα κάνουμε τα πάντα για να υποστηρίξουμε αυτή τη διαδικασία».</p>
      <p>
        <b>Επίσης, ο Βλαντίμιρ Πούτιν ενημέρωσε τον Πατριάρχη Θεόφιλο για την συνάντηση που είχε πρόσφατα στην Ουγγαρία με τους επικεφαλής των χριστιανικών Εκκλησιών της Μέσης Ανατολής, αναφέρει το romfea.gr</b>
      </p>
      <p>«Γνωρίζουμε την δύσκολη κατάσταση των χριστιανών στη Μέση Ανατολή και χρειαζόμαστε μία κοινή προσπάθεια για την προστασία των χριστιανών. Οποιαδήποτε διάσπαση θα προκαλέσει τεράστια ζημιά στο χριστιανικό κόσμο και γενικά στους χριστιανούς τη μέση Ανατολή» – συμπλήρωσε ο Ρώσος Πρόεδρος.</p>
      <p>
        <b>Κλείνοντας ο κ. Πούτιν ενημέρωσε τον Πατριάρχη Θεόφιλο ότι στα μέσα Ιανουαρίου με την ευκαιρία της ημέρας Μνήμης των Θυμάτων του Ολοκαυτώματος, αλλά και το άνοιγμα ενός νέου μνημείου θα βρεθεί στο Ισραήλ.</b>
      </p>
      <p>Από την πλευρά του ο Πατριάρχης Ιεροσολύμων, ευχαρίστησε τον ρώσο πρόεδρο και τον Πατριάρχη Μόσχας για την θερμή υποδοχή, καθώς και για την ευκαιρία που είχαν να συνομιλήσουν για διάφορα θέματα.</p>
      <p>«<b><i>Θα ήθελα να μεταφέρω την ευλογία του Παναγίου Τάφου και την ευγνωμοσύνη των χριστιανών της Μέσης Ανατολής, οι οποίοι σας εκτιμούν ιδιαιτέρως. Θέλω επίσης, να σας ευχαριστήσω εξ’ ονόματος της Αγιοταφικής Αδελφότητας για το ενδιαφέρον και την προστασία που προσφέρεται, αλλά και την βοήθεια για την προστασία της Εκκλησίας του Παναγίου Τάφου</i></b>» – πρόσθεσε χαρακτηριστικά ο Πατριάρχης Θεόφιλος.</p>
      <p>HXΗΡΗ ΠΑΡΕΜΒΑΣΗ ΡΩΣΟΥ ΒΟΥΛΕΥΤΗ</p>
      <p>Ο Πρόεδρος της Διακοινοβουλευτικής Συνέλευσης της Ορθοδοξίας (ΔΣΟ) και Πρόεδρος της Επιτροπής της Βουλής της Ρωσίας που είναι αρμόδια για θέματα προώθησης της κοινωνίας των πολιτών και σε ζητήματα κοινωνικών και θρησκευτικών ενώσεων, Σέργιος Γκαβρίλοβ στη διάρκεια της συνάντησης της Διεθνούς Γραμματείας της ΔΣΟ, στην Αθήνα, υπογράμμισε ότι ο χριστιανικός κόσμος τώρα διανύει την πιο δύσκολη περίοδο της ιστορίας του.</p>
      <p>Ο Σέργιος Γκαβρίλοβ υπογράμμισε ότι «<b><i>Με τα γεγονότα καταπίεσης, δίωξης, ακόμα και φυσικής εξόντωσης χριστιανών από τους άθεους βαρβάρους σε πολλές χώρες, και πρώτα από όλα στη Μέση Ανατολή, είχε τεθεί υπό αμφισβήτηση η ίδια τους η ύπαρξη ιδίως στη Συρία και το Ιράκ, σε χώρες όπου ζούσαν χριστιανοί για χίλια χρόνια. Τώρα με τη συμμετοχή της Ρωσίας αυτή η απειλή έχει σχεδόν εξαλειφθεί. Εντωμεταξύ, εμφανίστηκε μια άλλη απειλή: αυτή του περαιτέρω διαίρεσης του χριστιανικού κόσμου. Στα μάτια μας, οι αντιπαραθέσεις ανάμεσα στις διάφορες Ορθόδοξες Εκκλησίες καταλήγουν σε τραγικό σχίσμα και στην απομάκρυνση της ιεραρχίας από το ποίμνιο αυτών των Εκκλησιών</i></b>».</p>
      <p>Ο κύριος Γκαβρίλοβ θεωρεί ότι «Οι διαφορές που συσσωρεύονται και βαθαίνουν ανάμεσά μας είναι ικανές στο μέλλον να οδηγήσουν σε βαθύ ρήγμα της κανονικής ενότητας του Ορθόδοξου κόσμου μας. Αυτό μπορεί να επηρεάσει αρνητικά τις σχέσεις ανάμεσα στους λαούς μας, το εύρος και το χαρακτήρα των πολιτιστικών σχέσεων, την υλοποίηση κοινών ανθρωπιστικών σχεδίων, και να επηρεάσει τον τρόπο που θα αποτυπωθεί η γεωγραφία των προσκυνημάτων». Κάλεσε τους συμμετέχοντες στη ΔΣΟ να ενισχύουν και να διευρύνουν τις επαφές με πολιτικούς, κυβερνητικούς, εκκλησιαστικούς και επιστημονικούς θεσμούς της πολιτικής κοινωνίας, κάνοντας “διάλογο για τα δικαιώματα των ανθρώπων και για την ειρηνική συνύπαρξη των λαών”.</p>
      <p>
        <b>Παρόλο που τα ζητήματα του εκκλησιαστικού δικαίου και της κανονικής ενότητας της Εκκλησίας βρίσκονται έξω από τον τομέα ευθύνης των κοσμικών εξουσιών, ο κύριος Σέργιος Γκαβρίλοβ υπογράμμισε ότι “δεν πρέπει να μένουμε απαθείς μπροστά στις επιπτώσεις των εκκλησιαστικών έριδων και διαφορών που άμεσα αφορούν στα πολιτικά δικαιώματα και τις ελευθερίες των πιστών στις διάφορες χώρες”.</b>
      </p>
      <p>Παραδίνοντας στη Διεθνή Γραμματεία τα έγγραφα που περιέχουν γεγονότα διώξεων στην Ορθόδοξη Εκκλησία στην Ουκρανία, ο Σέργιος Γκαβρίλοβ εξήγησε ότι “η κατάσταση με τα δικαιώματα των πιστών στην Ουκρανία παραμένει δύσκολη”.</p>
      <p>«<i>Με παράνομο τρόπο γίνονται καταλήψεις δεκάδων Ναών της Ουκρανικής Ορθόδοξης Εκκλησίας. Χιλιάδες ομόθρησκοί μας γίνονται πρόσφυγες και τα ντόπια ακραία στοιχεία, από τις πράξεις των οποίων έχουν υποφέρει εκατοντάδες ανθρώπων, μέχρι σήμερα παραμένουν ατιμώρητα. Οι επιθέσεις συνεχίζονται και τώρα. Συγκεκριμένα, φέτος καταληστεύτηκαν και βεβηλώθηκαν ο Ιερός Ναός Αγίου Γεωργίου της Ουκρανικής Ορθόδοξης Εκκλησίας, στην περιοχή Ομπολόνσκιϊ της πόλης Κίεβο· Ο Ιερός Ναός των Αγίων Πέτρου και Παύλου στην πόλη Μπούτσα της Περιφέρειας Κιέβου· </i></p>
      <p>
        <i>Ο Ιερός Ναός του Αρχαγγέλου Μιχαήλ, στο χωριό Κορολιόβκα της Περιφέρειας Ζιτόμιρ· Ο Ιερός Ναός του Αγίου Ιωάννη Θεολόγου, στο χωριό Κάπλεβκα της Περιφέρειας Τσερνοβίτσι, όπου καταστράφηκε η Αγία Τράπεζα του Ναού και πολλοί άλλοι. Τα ακραία αυτά στοιχεία πιέζουν τους ιερείς και λαϊκούς με την ανοχή των ουκρανικών αρχών. Το καλοκαίρι της χρονιάς που διανύουμε οι υποστηρικτές της Ορθόδοξης Εκκλησίας της Ουκρανίας, προσπαθώντας να κάνουν κατάληψη στον Ιερό Ναό, στο χωριό Γκράμποβο της Περιφέρειας Βολίν, άρπαξαν τον επιστήθιο σταυρό από τον εφημέριο της κοινότητας της Ουκρανικής Ορθόδοξης Εκκλησίας και του προξένησαν βαριά τραύματα. </i>
      </p>
      <p>Στο χωριό Λουκά-Μελεσκόβσκαγια της Περιφέρειας Βίννιτσι, ο ηλικιωμένος εφημέριος της κοινότητας της Ουκρανικής Ορθόδοξης Εκκλησίας κρατούνταν με τη βία από τα ακραία στοιχεία, που απαιτούσαν να ανοίξει τις πόρτες του Ναού. Αυτό είναι τρομοκρατία», – είπε ό κύριος Γκαβρίλοβ.</p>
      <p>
        <b>Ο Πρόεδρος της ΔΣΟ κάλεσε να προσέξουμε ώστε οι κρατικοί μηχανισμοί να τηρούν τους όρους ορθής εφαρμογής και λειτουργίας των κανόνων για την εξασφάλιση και την προστασία τόσο του δικαιώματος ιδιοκτησίας των εκκλησιαστικών κτιρίων και υποδομών που ανήκουν στους υφιστάμενους εκκλησιαστικούς οργανισμούς, όσο και του δικαιώματος της ανεμπόδιστης χρήσης τους.</b>
      </p>
      <p>Η συνάντηση της Διεθνούς Γραμματείας με τους Προέδρους και τους ομιλητές των επιτροπών ΔΣΟ πραγματοποιήθηκε στην Αθήνα στις 14 -15 Νοεμβρίου 2019.</p>
    </article>
  </body>
</html>