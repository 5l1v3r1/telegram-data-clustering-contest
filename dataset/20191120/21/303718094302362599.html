<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/donar-in-slotkwart-onderuit-tegen-pinar/"/>
    <meta property="og:site_name" content="OOG"/>
    <meta property="article:published_time" content="2019-11-20T21:50:00+00:00"/>
    <meta property="og:title" content="Donar in slotkwart onderuit tegen Pinar Karsiyaka"/>
    <meta property="og:description" content="Donar heeft woensdagavond in MartiniPlaza de wedstrijd in de FIBA Europe Cup tegen Pinar Karsiyaka verloren. Drie kwarten lang waren de Groninger basketballers opgewassen tegen de Turken, maar in het"/>
  </head>
  <body>
    <article>
      <h1>Donar in slotkwart onderuit tegen Pinar Karsiyaka</h1>
      <address><time datetime="2019-11-20T21:50:00+00:00">20 Nov 2019, 21:50</time> by <a rel="author">redactie</a></address>
      <p>
        <b>Donar heeft woensdagavond in MartiniPlaza de wedstrijd in de FIBA Europe Cup tegen Pinar Karsiyaka verloren. Drie kwarten lang waren de Groninger basketballers opgewassen tegen de Turken, maar in het laatste kwart maakte Donar te veel fouten: 62-79.</b>
      </p>
      <p>De thuisploeg begon voortvarend en kwam met 16-8 voor te staan. Aan het eind van het kwart was de voorsprong nog 4 punten: 16-12. Het uitvallen van Jason Dourisseau met een beenblessure betekende een grote aderlating voor de ploeg. Donar had grote moeite met de intensieve verdediging van de Turken, en het lukte een aantal keren niet om een aanval goed af te ronden binnen 24 seconden. Bij rust was de stand gelijk: 31-31.</p>
      <p>Na rust kwam Donar op achterstand, maar het verschil werd niet groter dan 7 punten. Aan het eind van het derde kwart was de achterstand een overbrugbare 4 punten: 47-51. In het laatste kwart werd het nog even 50-53, maar daarna ging er veel mis. Bovendien hadden Thomas Koenis, Matt McCarthy en Vernon Taylor al 4 persoonlijke fouten. De Turken liepen steeds verder uit, en het verschil werd met 17 punten toch nog groot.</p>
      <p>Topscorers bij Donar waren Shane Hammink met 15 punten en Carrington Love met 14 punten.</p>
      <p>Donar moet volgende week woensdag in eigen huis winnen van Spirou uit Charleroi om door te gaan naar de tweede groepsfase van de FIBA Europe Cup.</p>
    </article>
  </body>
</html>