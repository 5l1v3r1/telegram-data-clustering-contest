<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/rethimno/1560875/epta-etaireies-diekdikoun-to-diulistirio-potamon-poios-tha-kataskeuasei-to-ergo/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:13:00+00:00"/>
    <meta property="og:title" content="Επτά εταιρείες διεκδικούν το διυλιστήριο Ποταμών - Ποιος θα κατασκευάσει το έργο;"/>
    <meta property="og:description" content="Διαβούλευση ΟΑΚ Α.Ε. και ελληνικών κατασκευαστικών εταιρειών για το έργο"/>
  </head>
  <body>
    <article>
      <h1>Επτά εταιρείες διεκδικούν το διυλιστήριο Ποταμών - Ποιος θα κατασκευάσει το έργο;</h1>
      <address><time datetime="2019-11-20T21:13:00+00:00">20 Nov 2019, 21:13</time> by <a rel="author">Σαββίδης Μπάμπης</a></address>
      <p>
        <b>Διαβούλευση ΟΑΚ Α.Ε. και ελληνικών κατασκευαστικών εταιρειών για το έργο</b>
      </p>
      <p>Μια 7άδα γνωστών ελληνικών κατασκευαστικών εταιρειών “γλυκοκοιτάζει”, καταπώς φαίνεται, το έργο του διυλιστηρίου του φράγματος Ποταμών στο Αμάρι.</p>
      <p>Ένα έργο ιδιαίτερα σημαντικό για τον νομό Ρεθύμνου, αφού θα λύσει το πρόβλημα ύδρευσης της βόρειας ζώνης των δήμων Ρεθύμνου και Μυλοποτάμου, σε πληθυσμό άνω των 100.000 κατοίκων και επισκεπτών!</p>
      <p>Αν και η ημερομηνία υποβολής προσφορών, στο πλαίσιο του διαγωνισμού που προκήρυξε ο Οργανισμός Ανάπτυξης Κρήτης Α.Ε., έχει οριστεί για αμέσως μετά τα Χριστούγεννα, και συγκεκριμένα για τις 27 Δεκεμβρίου, ο ΟΑΚ Α.Ε. έχει καλέσει σε τραπέζι συζητήσεων τις ενδιαφερόμενες εταιρείες και έχει ξεκινήσει ένα γύρο διαβούλευσης, ο οποίος θα επισφραγιστεί με την κατάθεση παρατηρήσεων εκ μέρους των ενδιαφερόμενων εργολάβων ως προς τα τεύχη δημοπράτησης.</p>
      <p>Μια, ομολογουμένως, διαφορετική διαδικασία αν τη συγκρίνει κανείς με τα όσα έχουμε συνηθίσει σε σχέση με τις δημοπρατήσεις δημοσίων έργων, η οποία βεβαίως έχει βγάλει και μια μεγάλη είδηση... Ποια είναι αυτή; Μα πολύ απλά ότι για το σημαντικό έργο, προϋπολογισμού 22,1 εκατ. ευρώ (μαζί με τον ΦΠΑ), ενδιαφέρονται επτά “μνηστήρες”, οι οποίοι ανταποκρίθηκαν στο κάλεσμα του ΟΑΚ για διαβουλεύσεις.</p>
      <p>Στην 7άδα των ενδιαφερόμενων “μνηστήρων” του έργου περιλαμβάνονται πολύ γνωστές εταιρείες, με σημαντική παρουσία και σχέδια για την Κρήτη. Εταιρείες όπως η ΤΕΡΝΑ, που θα κατασκευάσει ως γνωστόν το νέο διεθνές αεροδρόμιο στο Καστέλι και το ενεργειακό έργο του υβριδικού στο Αμάρι (χώρια βεβαίως του ότι ενδιαφέρεται και για το έργο του ΒΟΑΚ) και επίσης ο “Άκτωρ”, η Intrakat με εμπλοκή σε αρκετά έργα στο νησί μας, και άλλες.</p>
      <p>Αναλυτικότερα, όπως ανακοίνωσε χθες ο Οργανισμός Ανάπτυξης Κρήτης Α.Ε., «στο πρώτο στάδιο της διαδικασίας για την επιλογή αναδόχου κατασκευής του έργου “Αξιοποίηση ταμιευτήρα φράγματος Ποταμών Αμαρίου: Εγκατάσταση Επεξεργασίας Νερού”, εκτιμώμενης αξίας 17,82 εκατ. ευρώ (χωρίς ΦΠΑ), με χρηματοδότηση από το πρόγραμμα “ΦιλόΔημος Ι” (πόροι Ευρωπαϊκής Τράπεζας Επενδύσεων και Ταμείου Παρακαταθηκών και Δανείων), οργανώθηκε την περασμένη Παρασκευή διαδικασία διαβούλευσης (σύμφωνα με το άρθρο 68 του Ν. 4412/2016) στο Εμποροβιομηχανικό Επιμελητήριο Ρεθύμνου.</p>
      <p>Ακολούθως αναφέρονται οι εταιρείες που έλαβαν μέρος στη διαβούλευση: “Μυτιληναίος Α.Ε.”, “Άκτωρ ΑΤΕ”, “Θαλής Α.Ε.”, Intrakat, “Άκρος ΑΤΕ”, “Χ. Δ. Κωνσταντινίδης Α.Ε.” και “ΤΕΡΝΑ Α.Ε.”.</p>
      <p>Το έργο παρουσίασαν ο διευθύνων σύμβουλος του ΟΑΚ Α.Ε. Φώτης Καζάσης, ο διευθυντής Υδραυλικών Έργων Μάρκος Πατρελάκης, ο διευθυντής Διαχείρισης Υδραυλικών και Συγκοινωνιακών Έργων Ευάγγελος Μαμαγκάκης και ο τεχνικός σύμβουλος Απόστολος Τζίμας.</p>
      <p>Ακολούθησε διαλογική συζήτηση με τους εκπροσώπους των εταιρειών, απαντήθηκαν συγκεκριμένα ερωτήματα και αποσαφηνίστηκαν διάφορα ζητήματα. Εντός 10 ημερών από την παρουσίαση, κάθε ενδιαφερόμενος μπορεί να υποβάλει τεύχος παρατηρήσεων για το έργο, την τεχνική μελέτη και τα τεύχη δημοπράτησης, οικονομικά και συμβατικά. Με το τεύχος παρατηρήσεων θα σχολιάζεται η ορθότητα της λύσης, το εφικτό της κατασκευής και θα επισημαίνονται σφάλματα των όρων των εγγράφων της σύμβασης».</p>
      <p>
        <b>ΤΟ ΑΝΤΙΚΕΙΜΕΝΟ ΤΟΥ ΕΡΓΟΥ</b>
      </p>
      <p>
        <b>Προθεσμία υποβολής προσφορών έως 27 Δεκεμβρίου</b>
      </p>
      <p>Κύριος του έργου είναι η Περιφέρεια Κρήτης και αναθέτουσα Αρχή και φορέας υλοποίησης ο ΟΑΚ Α.Ε. Ως ημερομηνία προθεσμίας υποβολής των προσφορών έχει οριστεί η Παρασκευή 27/12/2019.</p>
      <p>Το αντικείμενο των δημοπρατούμενων έργων περιλαμβάνει την εκπόνηση της οριστικής μελέτης, της μελέτης εφαρμογής και κάθε είδους συμπληρωματικής μελέτης και έρευνας, την κατασκευή των έργων πολιτικού μηχανικού και την προμήθεια και εγκατάσταση όλου του ηλεκτρολογικού και μηχανολογικού εξοπλισμού. Μετά την υπογραφή της σύμβασης, η χρονική διάρκεια των έργων κατασκευής του νέου διυλιστηρίου του Ρεθύμνου, σύμφωνα με το χρονοδιάγραμμα, είναι 36 μήνες (περιλαμβάνει 6 μήνες δοκιμαστική και 6 μήνες κανονική λειτουργία των έργων από τον ανάδοχο).</p>
      <p>Το έργο χρηματοδοτείται από το πρόγραμμα “ΦιλόΔημος” και προβλέπει την εξυπηρέτηση 30.000 ενεργών υδρομέτρων στον Δήμο Ρεθύμνου και άλλων 6.200 υδρομέτρων σε 11 Τοπικές Κοινότητες του Δήμου Μυλοποτάμου. Η απαιτούμενη δυναμικότητα της Εγκατάστασης Επεξεργασίας Νερού (ΕΕΝ) του φράγματος Ποταμών Αμαρίου ανέρχεται σε 30.000 m3/d, με δυνατότητα λειτουργίας στα 45.000 m3/d, στη β’ φάση. Η περιοχή όπου θα κατασκευαστεί το διυλιστήριο, σε χώρο που έχει αγοραστεί από το 2007, 48 στρεμμάτων, στην τοποθεσία Λουτράκι, βρίσκεται στα όρια Γιαννουδίου-Πρασών.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/rethimno/1536197/uperheilise-to-fragma-potamon-sto-rethumno-hanodai-megales-posotites-nerou/"/>
        <a href="https://www.neakriti.gr/article/kriti/rethimno/1558209/fragma-potamon-585-hiliades-euro-gia-tis-zimies-apo-tin-kakokairia/"/>
        <a href="https://www.neakriti.gr/article/kriti/rethimno/1539220/dromologeitai-i-axiopoiisi-tou-fragmatos-ton-potamon-sto-amari/"/>
      </related>
    </article>
  </body>
</html>