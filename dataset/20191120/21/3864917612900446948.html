<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822373-zelenskij-zustriv-povernuti-ukraini-korabli-v-portu-ocakova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T21:26:00+00:00"/>
    <meta property="og:title" content="Зеленський зустрів повернуті Україні кораблі в порту Очакова"/>
    <meta property="og:description" content="Президент Володимир Зеленський зустрів у порту Очакова українські військові кораблі &quot;Бердянськ&quot;, &quot;Нікополь&quot; та &quot;Яни Капу&quot;, які повернулися 20 листопада з російського полону."/>
  </head>
  <body>
    <article>
      <h1>Зеленський зустрів повернуті Україні кораблі в порту Очакова</h1>
      <h2>Президент Володимир Зеленський зустрів у порту Очакова українські військові кораблі "Бердянськ", "Нікополь" та "Яни Капу", які повернулися 20 листопада з російського полону.</h2>
      <address>
        <time datetime="2019-11-20T21:26:00+00:00">20 Nov 2019, 21:26</time>
      </address>
      <p>Про це передає <a href="https://24tv.ua/zelenskiy_vidreaguvav_na_povernennya_ukrayini_zahoplenih_korabliv_n1235026">телеканал новин "24".</a></p>
      <p>До порту Очакова Зеленський прибув із суттєвим запізненням через поломку його літака.</p>
      <p>"На кораблях частково не вистачає обладнання. Ми говорили з адміралом і деякі речі я не можу сказати, але не вистачає частини озброєння. Я побачив стан, буде розслідування. Ми обов’язково звернемося до російської сторони, щоб вона повернула все, що там було", – заявив Зеленський, стоячи на тлі українських суден.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822201-povernuti-rosieu-ukrainski-korabli-pribuvaut-v-ocakiv.html">Повернуті Росією українські кораблі прибувають в Очаків</a>
      </blockquote>
      <figure>
        <embed-post data-src="https://t.me/V_Zelenskiy_official/135" data-service="Telegram"/>
      </figure>
      <p>Він додав, що кораблі ремонтуватимуть близько 3 місяців і вони будуть на ходу.</p>
      <p>"Я домовився (з Росією про повернення кораблів - ред.) ні на яких умовах, а просто – телефоном про повернення наших моряків і наших катерів. Я нічого ніде не підписував, нічого не обіцяв. Ми знаємо, що ми праві в цій ситуації. Ніяких умов немає", – наголосив глава держави.</p>
      <p>Крім того, Володимир Зеленський поспілкувався з екіпажем суден. Президент подякував морякам за готовність продовжувати службу.</p>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. Під час агресивних дій Росії 24 українських моряка було захоплено в полон, троє з них отримали поранення.</p>
      <p>Підконтрольний Росії "суд" в <b><a href="https://www.ukrinform.ua/tag-okupacia-krimu">окупованому Криму</a></b> заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років). Всіх військовополонених доставили із Криму у московські СІЗО "Лефортово" і "Матросская тишина".</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого були звільнені 24 полонені моряки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822285-ukraina-spodivaetsa-so-sud-u-gaazi-operativno-rozglane-morsku-spravu.html">Україна сподівається, що суд у Гаазі оперативно розгляне "морську справу"</a>
      </blockquote>
      <p>18 листопада 2019 року в акваторії Чорного моря було розпочато процес з повернення зазначених українських кораблів. Їх передача відбулася в нейтральних водах. За українським буксиром "Яни Капу" і катерами "Бердянськ" і "Нікополь" з Одеси відправили буксири "Титан", "Гайдамака" і "Сапфір".</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту будуть піддані експертизі.</p>
    </article>
  </body>
</html>