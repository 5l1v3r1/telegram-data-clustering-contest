<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/1560877/o-tzortzoglou-kai-o-fakelos-ton-megalon-diorganoseon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:38:00+00:00"/>
    <meta property="og:title" content="Ο Τζώρτζογλου και ο φάκελος των μεγάλων διοργανώσεων!"/>
    <meta property="og:description" content="Οι ενέργειες για τον τελικό του Europa Conference League στο Παγκρήτιο Στάδιο και το &quot;παράθυρο&quot; που άνοιξε τον Ιανουάριο του 2014"/>
  </head>
  <body>
    <article>
      <h1>Ο Τζώρτζογλου και ο φάκελος των μεγάλων διοργανώσεων!</h1>
      <address>
        <time datetime="2019-11-20T21:38:00+00:00">20 Nov 2019, 21:38</time>
      </address>
      <p>
        <b>Οι ενέργειες για τον τελικό του Europa Conference League στο Παγκρήτιο Στάδιο και το "παράθυρο" που άνοιξε τον Ιανουάριο του 2014</b>
      </p>
      <p>Εδώ και ένα χρόνο περίπου έχει ανοίξει το κεφάλαιο «Παγκρήτιο Στάδιο» προκειμένου να αποτελέσει μόνιμη έδρα της Εθνικής Ελλάδας. Το γιατί δεν έχει συμβεί ακόμα αυτό είναι χιλιογραμμένο… Αυτό δεν σημαίνει όμως ό,τι δεν έρχονται καλύτερες ημέρες για το Παγκρήτιο και το Ηράκλειο. Μέρες γεμάτες λάμψη και αίγλη!</p>
      <p>Σύμφωνα με πληροφορίες, αύριο Πέμπτη 21 Νοεμβρίου στην ΕΠΟ θα τεθεί προς συζήτηση η πιθανότητα να γίνει τα επόμενα χρόνια στο Ηράκλειο ένας τελικός μεγάλης ευρωπαϊκής διοργάνωσης και συγκεκριμένα του Europa Conference League το 2022 ή το 2023.</p>
      <p>Πρόκειται για τη νέα διοργάνωση της UEFA που θα μπει στη ζωή του ευρωπαϊκού ποδοσφαίρου το 2021, αποτελώντας την 3η κατηγορία των διοργανώσεων της UEFA, πίσω από Champions League και Europa League. Προς αυτή την κατεύθυνση είναι σημαντική και η βοήθεια της Πολιτείας και συγκεκριμένα του Υφυπουργού Αθλητισμού κ. Λευτέρη Αυγενάκη, που θα ήθελε μια μεγάλη ποδοσφαιρική διοργάνωση στον τόπο του.</p>
      <figure>
        <img src="https://www.neakriti.gr/files/2019-11-20/1.jpg"/>
      </figure>
      <p>Εμείς όμως ψάξαμε το αρχείο μας και ανασύραμε μια σημαντική στιγμή, τότε που πραγματικά άνοιξε το «παράθυρο» για να γίνουν το Παγκρήτιο Στάδιο και η πόλη του Ηρακλείου το επίκεντρο για την φιλοξενία μεγάλων αθλητικών και άλλων γεγονότων παγκόσμιας εμβέλειας.</p>
      <p>Ήταν 31 Ιανουαρίου το 2014 όταν σε μια μεγάλη εκδήλωση της ΕΠΣΗ για την καθιερωμένη κοπή πίτας εκείνης της χρονιάς, στο ENVY στην παραλιακή Ηρακλείου, παρουσία όλης της ηγεσίας της ΕΠΟ προεξέχοντος του τότε προέδρου κ. Σαρρή, παραδιδόταν στην Ομοσπονδία ένας πλήρης φάκελος για το Παγκρήτιο Στάδιο αλλά και για την πόλη του Ηρακλείου με τις υποδομές φιλοξενίας για να υποστηρίξει τέτοιες διεθνείς διοργανώσεις και ίσως κάποιο μεγάλο ποδοσφαιρικό συνέδριο.</p>
      <figure>
        <img src="https://www.neakriti.gr/files/2019-11-20/222.jpg"/>
      </figure>
      <p>Τον εντυπωσιακό φάκελο είχαν επιμεληθεί με πολύ δουλειά ο πρόεδρος της ΕΠΣΗ κ. Νίκος Τζώρτζογλου, ο τότε πρόεδρος του Παγκρητίου Σταδίου κ. Γιάννης Δροσίτης και το στέλεχος κ. Δημήτρης Τσιράκος.</p>
      <p>Έξι χρόνια περίπου αργότερα, ο Νίκος Τζώρτζογλου δικαιώνεται για την προσπάθεια και το όραμα που είχε θέσει τότε. Να υπενθυμίσουμε ότι με δικές του ενέργειες είχε μεσολαβήσει το καλοκαίρι του 2017 το μεγάλο φιλικό των Legends 2004 με την Inter For Ever, ενώ έφτασε μια ανάσα από την αναβίωση του τελικού του EURO 2004 ανάμεσα στην Ελλάδα και την Πορτογαλία.</p>
      <p>Οι τελευταίες πληροφορίες λένε ότι ο πρόεδρος της ΕΠΣΗ το τελευταίο διάστημα είχε σημαντικές επαφές εντός και κυρίως εκτός Ελλάδας για τη φιλοξενία ενός μεγάλου διεθνή αγώνα στο Παγκρήτιο και, έχοντας πλέον τη στήριξη και σπουδαίων προσωπικοτήτων του ποδοσφαίρου, είναι αποφασισμένος ως καθ’ ύλην αρμόδιος του ποδοσφαίρου στο Ηράκλειο, να κάνει πραγματικότητα κάτι που πριν λίγα χρόνια έμοιαζε με όνειρο…</p>
      <p>
        <b> </b>
      </p>
    </article>
  </body>
</html>