<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/italyada-havai-fisek-fabrikasinda-patlama-3-olu-1389987"/>
    <meta property="og:site_name" content="Karar.com"/>
    <meta property="article:published_time" content="2019-11-20T21:25:00+00:00"/>
    <meta property="og:title" content="İtalya'da havai fişek fabrikasında patlama: 3 ölü"/>
    <meta property="og:description" content="İtalya'nın Sicilya Adası'ndaki bir havai fişek fabrikasında meydana gelen patlamada, ilk belirlemelere göre 3 kişi öldü."/>
  </head>
  <body>
    <article>
      <h1>İtalya'da havai fişek fabrikasında patlama: 3 ölü</h1>
      <address>
        <time datetime="2019-11-20T21:25:00+00:00">20 Nov 2019, 21:25</time>
      </address>
      <p>
        <b>İtalya'nın Sicilya Adası'ndaki bir havai fişek fabrikasında meydana gelen patlamada, ilk belirlemelere göre 3 kişi öldü.</b>
      </p>
      <p>İtalyan basınındaki haberlerde, Messina kentine bağlı Barcellona Pozzo di Gotto isimli ilçedeki bir havai fişek fabrikasında, akşam üzeri henüz nedeni belirlenemeyen bir patlamanın yaşandığı bildirildi.</p>
      <p>Rainews24'ün haberinde, aile şirketine ait fabrikadaki patlamada, aralarında fabrikanın sahibinin eşi 71 yaşındaki Venera Mazzeo olmak üzere 3 kişinin yaşamını yitirdiği belirtildi.</p>
      <p>Haberde, 4 kişinin ciddi şekilde yaralandığı ve bir kişinin kayıp olduğu bilgisi paylaşıldı.</p>
      <p>Kayıp olan bir başka kişinin ise enkaz altında canlı bulunduğu ifade edildi.</p>
      <p>Fabrikada başka patlamaların da olduğu, ilk patlamanın, bölgede güçlü şekilde hissedildiği ve halk arasında paniğe yol açtığı kaydedildi.</p>
      <p>
        <b>ROMA/AA</b>
      </p>
    </article>
  </body>
</html>