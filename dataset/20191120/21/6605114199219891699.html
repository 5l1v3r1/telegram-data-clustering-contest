<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/elhunyt-domotor-zoltan-olimpiai-bajnok-vizilabdazo-2043501/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T21:26:00+00:00"/>
    <meta property="og:title" content="Elhunyt Dömötör Zoltán olimpiai bajnok vízilabdázó"/>
    <meta property="og:description" content="Az Eb-aranyérmes úszó 85 éves volt."/>
  </head>
  <body>
    <article>
      <h6 class="kicker">GYÁSZ</h6>
      <h1>Elhunyt Dömötör Zoltán olimpiai bajnok vízilabdázó</h1>
      <address>
        <time datetime="2019-11-20T21:26:00+00:00">20 Nov 2019, 21:26</time>
      </address>
      <h4>Az Eb-aranyérmes úszó 85 éves volt.</h4>
      <p>Életének 85. évében, szerdán elhunyt Dömötör Zoltán olimpiai és Európa-bajnok vízilabdázó, Eb-aranyérmes úszó – tájékoztatta a család az MTI-t.</p>
      <blockquote>Úszóként kezdte pályafutását, és alig 19 évesen, 1954-ben, Torinóban tagja volt az Európa-bajnokságot nyerő 4×200-as gyorsúszóváltónak.</blockquote>
      <p>Csak később pártolt át a vízilabdához, ahol úszótudását hasznosítva, ráadásul balkezesként gyorsan a legjobbak sorába emelkedett.</p>
      <figure>
        <img src="https://kpi.mediaworks.hu/wp-content/uploads/2019/11/DSOS20130619029.jpg"/>
        <figcaption>Dömötör Zoltán Budapest Díszpolgára volt<br/>Fotó: Soós Lajos / MTI</figcaption>
      </figure>
      <p>Szepesi György tette már életében halhatatlanná örökbecsű felszólításával – Lőj, Dömötör, lőj!… -, és ha nem is lőtt, hanem ejtett, az ő íveléses góljával nyert a szovjetek ellen 5-2-re, és lett aranyérmes az 1964-es tokiói olimpián a pólóválogatott. (Az ötödik góllal lett a magyarok gólaránya jobb a jugoszlávokénál.)</p>
      <blockquote>A nemzeti együttesben 116 mérkőzésen játszott, a legkiemelkedőbben a már említett tokiói olimpián, amikor az aranyérmet bebiztosító gólját is szerezte.</blockquote>
      <p>Előtte Rómában, utána pedig Mexikóvárosban volt tagja a bronzéremig jutó magyar együttesnek, miként helyet kapott a Budapesten, 1958-ban, majd Lipcsében, 1962-ben Európa-bajnok válogatottban is.</p>
      <p>Az Olimpiai Bajnokok Klubjának 2004-től 2012-ig volt elnöke.</p>
      <p>Temetéséről később intézkednek.</p>
    </article>
  </body>
</html>