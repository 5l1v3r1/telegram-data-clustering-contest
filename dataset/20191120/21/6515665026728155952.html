<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3361691/znamo-ko-je-na-snimku-ali-i-mnogo-vise-nacelnik-bia-scene-grljenja-agenta-su-ocekivane-evo-gde-je-ruski-obavestajac"/>
    <meta property="og:site_name" content="kurir.rs"/>
    <meta property="article:published_time" content="2019-11-20T21:17:00+00:00"/>
    <meta property="og:title" content="ZNAMO KO JE NA SNIMKU, ALI I MNOGO VIŠE! Načelnik BIA: Scene grljenja agenta su očekivane! Evo gde je RUSKI OBAVEŠTAJAC"/>
    <meta property="og:description" content="Začudili biste se koliko se ova situacija često dešava na ulicama Beograda i drugih gradova sveta. Ovo je veoma realno - otkriva Relja Željski, načelnik Uprave za analitiku BIA.- Scene grljenja agenta kakve se mogu videti na snimku nisu neočekivani niti spektakularne, ..."/>
  </head>
  <body>
    <article>
      <h6 class="kicker">"NIŠTA SPEKTAKULARNO"</h6>
      <h1>ZNAMO KO JE NA SNIMKU, ALI I MNOGO VIŠE! Načelnik BIA: Scene grljenja agenta su očekivane! Evo gde je RUSKI OBAVEŠTAJAC</h1>
      <address>
        <time datetime="2019-11-20T21:17:00+00:00">20 Nov 2019, 21:17</time>
      </address>
      <p>Začudili biste se koliko se ova situacija često dešava na ulicama Beograda i drugih gradova sveta. Ovo je veoma realno - otkriva Relja Željski, načelnik Uprave za analitiku BIA.</p>
      <p>- Scene grljenja agenta kakve se mogu videti na snimku “nisu neočekivani niti spektakularne”, dodaje Željski.</p>
      <p>On je takođe potvrdio da je snimak autentičan i da se na njemu nalazi ruski obaveštajac Georgij Kleban.</p>
      <p>Ovakve scene su “česte u obaveštajnim krugovima”, te da domaće obaveštajne službe sklapaju mozaik sa svim detaljima vezanim za njega, dodao je načelnik BIA.</p>
      <p>
        <b>Ko je osoba sa snimka</b>
      </p>
      <p>Željski je potvrdio da domaće bezbenosne službe znaju identitet osobe nazvane “visokim zvaničnikom sa oficirskim činom”, kao i šta je bio predmet trgovine, ali nije želeo da o tome govori, jer se time zadire u “osetljivu teritoriju operativnog prikupljanja i analiziranja podataka”, navodeći da bezbednosne službe sagledavaju sve aspekte ovog slučaja, da je vrh države o svemu obavešten i da će javnosti sve biti mnogo jasnije sutra nakon sednice Saveta za nacionalnu bezbednost.</p>
      <p>- Dosta znamo o ovom slučaju, i ne samo o njemu - naveo je Željski.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3361427/bia-potvrdila-na-snimku-jeste-ruski-obavestajac-kleban-davao-novac-srbinu"/>
      </related>
      <p>Željski navodi i da je ruski obaveštajac sa snimka sada van Srbije.</p>
      <p>- Ruski obaveštajac se ponaša prirodno na ovom snimku, a trenutno je van teritorije Srbije. Ovakvi odnosi mogu da izgledaju ovako, a obaveštajci mogu da budu veoma maštoviti. Ovo je jedan u nizu načina na koji rade pripadnici obaveštajnih struktura i njihovih agenturnih pozicija, da ih tako nazovemo - kazao je on.</p>
      <figure>
        <img src="https://www.kurir.rs/data/images/2019/11/20/21/2058901_0212_ff.jpg?ver=1574280206"/>
        <figcaption>
          <cite>foto: Screenshot</cite>
        </figcaption>
      </figure>
      <p>Željski ističe i da ne treba steći utisak da na području Srbije deluje samo ruska obaveštajna služba, jer je on pogrešan, niti da je to “usamljen slučaj”.</p>
      <p>- Naprotiv, na teritoriji Srbije, iako to zvuči kao teorija zavere, trenutno deluje veliki broj obaveštajno-bezbednosnih sistema, kako najmoćnijih zemalja sveta, poput SAD, Ruske Federacije, Velike Britanije i Kine, tako i zemalja iz okruženja poput Hrvatske i Albanije, ali se tu ne završava taj spisak. Mi smo zemlja koja se nalazi u veoma specifičnom trenutku, u veoma teškim okolnostima, a naše državno rukovodstvo, na čelu sa predsednikom Vučićem pod velikim je pritiskom da odustane od određenih strateških pravaca i kursa koje je zauzelo - kaže Željski.</p>
      <figure>
        <iframe src="https://www.youtube.com/embed/yawNh1SwYts" width="560" height="315" data-service="Youtube" scrolling="no"/>
      </figure>
      <p>
        <b>Poruka snimka ima više značenja</b>
      </p>
      <p>Na pitanje ko je “pustio” ovaj snimak u javnost, Željski je odbio da govori, pozivajući se ponovo na to da ne želi da izađe iz profesionalnih okvira.</p>
      <p>- Poruka ovog snimka može biti višeznačna, i zato će nam ulaženje u trag svim njegovim detaljima, dimenzijama i slojevima pomoći da tu poruku razumemo. Na ovu temu je već nedvosmisleno govorio predsednik Srbije. Vrlo snažnu poruku je izgovorio na godišnjicu BIA pre mesec dana. Tu poruku treba građani dobro da čuju. Možda su je neki čuli, ali nisu želeli da je shvate ili su je shvatili, pa postupaju na nama neprihvatljiv način. Tada je rečeno da pripadnici bezbednosnih struktura Srbije i njenih službi sarađuju bolje nego ikada, i VBA, i VOA, i MUP, a naš osnovni zadatak je zaštita vitalnih interesa Srbije i rad u korist Srbije - naveo je Željski.</p>
      <figure>
        <img src="https://www.kurir.rs/data/images/2019/11/20/21/2058897_0210_ff.jpg?ver=1574280213"/>
        <figcaption>
          <cite>foto: Screenshot</cite>
        </figcaption>
      </figure>
      <p>Upitan da li to ima nekakve veze s Kosovom, Željski je odgovorio potvrdno.</p>
      <p>- U aktuelnom trenutku, sve što se dešava, pa i u ovoj bezbednosnoj sferi, ima veze s Kosovom i Metohijom. I to je jedan od pravaca koji treba posebno istražiti, da li je ovo još jedan pokušaj da Srbija skrene sa svog principijelnog kursa političke i vojne neutralnosti - navodi on.</p>
      <p>Željski kaže i da obaveštajni rad nikada ne treba odvajati od visoke politike, “mada ima slučajeva gde se obaveštajne strukture otrgnu od svojih državnih vrhova, odnosno činilaca za koje prikupljaju informacije”.</p>
      <p>Upitan za to ko sve prikuplja obaveštajne podatke na teritoriji Srbije, Željski kaže da ih je mnogo, bilo da su u pitanju velike sile ili zemlje regiona.</p>
      <p>- Službe iz regiona zanimaju brojne informacije, o političkoj situaciji, o bezbednosti zemlje, o ekonomskoj stabilnosti, investicijama, o namenskoj industriji kojom se neki sada bave na štetu Srbije - ističe Željski.</p>
      <figure>
        <img src="https://www.kurir.rs/data/images/2019/11/20/20/2058885_relja-zeljski_ff.jpg?ver=1574280802"/>
        <figcaption>Relja Željski<cite>foto: Printscreen</cite></figcaption>
      </figure>
      <p>"Mnogo se obaveštajno radi na području Srbije"</p>
      <p>Navodeći da je teško izmeriti da li je Srbija interesantnija obaveštajcima sa istoka ili sa zapada, Željski je napomenuo da se “mnogo obaveštajno radi na području Srbije”.</p>
      <p>- Ali i naši susedi, a i partneri iz velikih zemalja moraju da znaju da je naša ustavna obaveza da se suprotstavimo. Bezbednosne službe ostaju otvorene za svaki vid konkretne saradnje sa sestrinskim organizacijama u borbi protiv zajedničih pretnji i rizika, a ima ih dosta, kao što su borba protiv terorizma, organizovanog kriminala, ilegalnih migracija. ali naša pružena ruka ne sme da bude od strane naših partznera da bude shvaćena kao naša slabost i ranjivost - podvukao je Željski.</p>
      <p>"Neće narušiti odnose Srbije i Rusije"</p>
      <p>On je naveo i da će snimak verovatno biti tema razgovora predsednika Vučića sutra sa ambasadorom Ruske Federacije u Srbiji Aleksandrom Bocan-Harčenkom, ali je ocenio da je potrebno mnogo da bi bili narušeni odnosi dve zemlje.</p>
      <p>- Naši odnosi su toliko snažni i na tako visokom nivou da jedan ovakav slučaj može mnogo da znači, ali potrebno je mnogo više da bi oni bili narušeni. Ali bi ovaj slučaj trebalo istražiti upravo zbog svih mogućih dimenzija - naveo je Željski.</p>
      <p>Na pitanje da li je slučajno to što se ministar policije upravo sada u Moskvi susreo sa sekretarom Saveta bezbenosti Ruske Federacije Nikolajem Petruševim, Željski je rekao sledeće:</p>
      <p>- Gospodin Nikolaj Patrušev je veliki prijatelj Srbije i doajen bezbenosnih struktura na globalnom nivou. On je pre nego što se našao na mestu na čelu Saveta bezbenosti dugi niz godina predvodio je rusku bezbednosnu službu. Veoma je relevantan činilac, i sasvim je logično da čovek iz samog vrha piramide bezbednosnog sektora u Srbiji, ministar i potpredsednik Vlade Nebojša Stefanović, razgovara sa njim.</p>
      <p>Upitan za to kakav rasplet afere sa snimkom očekuje, Željski je naveo da je “suprotstavljanje stranim obaveštajnim službama kompleksna tema” i da “to ne završava često na sudu”, ali da “treba precizno i hladne glave rasvetliti sve aspekte ovog slučaja”, ponavljajući još jednom da će sutra posle 18 sati sve biti jasnije.</p>
      <p>(Kurir.rs / RTS, Blic, Ag)</p>
    </article>
  </body>
</html>