<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/economy/dragasakis-treis-alitheies-apenanti-sto-thrasos-tis-nd-gia-to-eggyimeno-eisodima/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T21:37:13+00:00"/>
    <meta property="og:title" content="Δραγασάκης : Τρεις αλήθειες απέναντι «στο θράσος της ΝΔ για το εγγυημένο εισόδημα»"/>
    <meta property="og:description" content="Δριμεία επίθεση στην κυβέρνηση για όσα ισχυρίστηκε για το ελάχιστο εγγυημένο εισόδημα, αλλά και για τη στάση του ΣΥΡΙΖΑ σχετικά με αυτό, εξαπολύει ο Γιάννης Δραγασάκης"/>
  </head>
  <body>
    <article>
      <h6 class="kicker">Δριμεία επίθεση</h6>
      <h1>Δραγασάκης : Τρεις αλήθειες απέναντι «στο θράσος της ΝΔ για το εγγυημένο εισόδημα»</h1>
      <h2>Δριμεία επίθεση στην κυβέρνηση για όσα ισχυρίστηκε για το ελάχιστο εγγυημένο εισόδημα, αλλά και για τη στάση του ΣΥΡΙΖΑ σχετικά με αυτό, εξαπολύει ο Γιάννης Δραγασάκης</h2>
      <address><time datetime="2019-11-20T21:37:13+00:00">20 Nov 2019, 21:37</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Για «θράσος και ψέματα» της ΝΔ για το εγγυημένο εισόδημα, κάνει λόγο ο Γιάννης Δραγασάκης σε δήλωσή του, παραθέτοντας απέναντι σε αυτά «τρεις αλήθειες», όπως αναφέρει.</p>
      <p>Ειδικότερα ο βουλευτής του ΣΥΡΙΖΑ, ως προς το ποιος υπερασπίστηκε και ποιος πολέμησε το εγγυημένο εισόδημα, τονίζει ότι «το 2001 ο Συνασπισμός της Αριστεράς και της Προόδου πρότεινε τη συνταγματική κατοχύρωση δικαιώματος «για ένα ελάχιστο εισόδημα και πέραν αυτού δικαίωμα για αξιοπρεπή διαβίωση και κοινωνική ασφάλιση»», ενώ «το ΠΑΣΟΚ και η ΝΔ την απέρριψαν».</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Και προσθέτει ότι το 2005, με εισηγητή τον ίδιο, η Κοινοβουλευτική Ομάδα του ΣΥΡΙΖΑ υπέβαλε πρόταση νόμου για τη θεσμοθέτηση ενός «εγγυημένου εισοδήματος για την αντιμετώπιση της ακραίας φτώχειας», ενώ «η ΝΔ, μαζί με το ΠΑΣΟΚ, την απέρριψε».</p>
      <h3>Αρκεί όμως η εγγύηση ενός ελάχιστου εισοδήματος;</h3>
      <p>Αναφορικά με το ρόλο του εγγυημένου εισοδήματος ως αποκλειστικού εργαλείου ή ως ενός από τα μέσα ενός ευρύτερου πλέγματος άσκησης κοινωνικής πολιτικής, ο κ. Δραγασάκης σημειώνει ότι για τον ΣΥΡΙΖΑ το ελάχιστο εγγυημένο εισόδημα είναι ένα από τα όπλα καταπολέμησης της ακραίας φτώχειας και του αποκλεισμού και πως γι’ αυτό θεσμοθέτησε, μεταξύ άλλων, «το Κοινωνικό Εισόδημα Αλληλεγγύης για εκατοντάδες χιλιάδες συμπολίτες μας, με σκοπό την αντιμετώπιση και της ανθρωπιστικής κρίσης».</p>
      <p>«Παράλληλα όμως αναπτύξαμε μια ολόκληρη βεντάλια στοχευμένων κοινωνικών πολιτικών. Γι’ αυτό, σε πολύ δύσκολα χρόνια, εμείς διαπραγματευθήκαμε σκληρά και πετύχαμε η εδραίωση του ΚΕΑ να μην προέρχεται από κατάργηση άλλων μέσων κοινωνικής πολιτικής, κάτι που η ΝΔ είχε αποδεχθεί πλήρως», σημειώνει.</p>
      <p>«Αρκεί η εγγύηση ενός ελάχιστου εισοδήματος;», ρωτά και απαντά καταγορηματικά «Όχι».</p>
      <p>«Και σ’ αυτό διαφέρουμε ριζικά από τη ΝΔ που εμμένει στο στενό ορισμό του εισοδήματος. Γι’ αυτό άλλωστε και από το 2001 μιλούσαμε συνολικά για δικαίωμα σε ευρύτερα αγαθά, που προϋποθέτουν αλλά υπερβαίνουν το εισόδημα» προσθέτει.</p>
      <p>«Μιλούσαμε και μιλάμε για δικαίωμα του πολίτη στην αξιοπρεπή διαβίωση και στα μέσα που την εξασφαλίζουν», τονίζει.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>