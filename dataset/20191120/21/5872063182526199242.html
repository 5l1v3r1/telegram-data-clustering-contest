<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/1560874/basketball-champions-leagueniki-tou-paok-epi-tis-saragosa/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:05:11+00:00"/>
    <meta property="og:title" content="Basketball Champions League:Νίκη του ΠΑΟΚ επί της Σαραγόσα"/>
    <meta property="og:description" content="Μεγάλος πρωταγωνιστής για τον δικέφαλο του Βορρά ήταν ο Άνταμ Σμιθ που σημείωσε 31 πόντους στο τελικό 93-78…"/>
  </head>
  <body>
    <article>
      <h1>Basketball Champions League:Νίκη του ΠΑΟΚ επί της Σαραγόσα</h1>
      <address><time datetime="2019-11-20T21:05:11+00:00">20 Nov 2019, 21:05</time> by <a rel="author">Πετρούτσου Μαρία</a></address>
      <p>
        <b>Μεγάλος πρωταγωνιστής για τον δικέφαλο του Βορρά ήταν ο Άνταμ Σμιθ που σημείωσε 31 πόντους στο τελικό 93-78…</b>
      </p>
      <p>Ο ΠΑΟΚ πραγματοποίησε την καλύτερη φετινή του εμφάνιση και πέτυχε την δεύτερη συνεχόμενη νίκη του στο Basketball Champions League, επικρατώντας της ισπανικής Σαραγόσα με 93-78.<br/>Μεγάλος πρωταγωνιστής του ΠΑΟΚ ήταν για άλλη μια φορά ο φοβερός και τρομερός Άνταμ Σμιθ, ο οποίος τελείωσε το παιχνίδι με 31 πόντους, έχοντας 6/11 τρίποντα και 5/5 δίποντα!<br/>Πολύ καλός για τον Δικέφαλο ήταν και ο Τζεκουάν Λιούις, ο οποίος είχε 19 πόντους και 7 ασίστ, ενώ ο Άαρον Μπεστ είχε 15 πόντους.</p>
      <figure>
        <img src="https://www.neakriti.gr/files/2019-11-20/paok2.jpg"/>
      </figure>
      <p>Ο ΠΑΟΚ ξεκίνησε εξαιρετικά το παιχνίδι, έχοντας φοβερό ρυθμό στην επίθεση και με τους Αντουέιν Γουίγκις και Άνταμ Σμιθ να έχουν πρωταγωνιστικό ρόλο στην επίθεση, προηγήθηκε με 30-20 στο 10΄. Στην δεύτερη περίοδο, η Σαραγόσα έκανε την αντεπίθεσή της μειώνοντας τη διαφορά, πήρε ακόμα και το προβάδισμα λίγο πριν το ημίχρονο, αλλά οι δύο ομάδες πήγαν στα αποδυτήρια με τον ΠΑΟΚ να είναι μπροστά με 45-44, χάρη σε ένα καλάθι του Τζεκουάν Λιούις στο τέλος.</p>
      <p>Στην τρίτη περίοδο, ο ΠΑΟΚ ήταν εξαιρετικός και με τον Άνταμ Σμιθ να παίρνει… φωτιά, πήρε και πάλι μεγάλη διαφορά, φτάνοντας ακόμα και στο +12 στο 30’(73-61). Ο ΠΑΟΚ συνέχισε με τον ίδιο ρυθμό στο τέταρτο δεκάλεπτο, ανεβάζοντας τη διαφορά στους 15 πόντους (80-65) και άντεξε στην αντεπίθεση της Σαραγόσα, παίρνοντας τη νίκη με 93-78.</p>
      <figure>
        <img src="https://www.neakriti.gr/files/2019-11-20/paok.jpg"/>
      </figure>
    </article>
  </body>
</html>