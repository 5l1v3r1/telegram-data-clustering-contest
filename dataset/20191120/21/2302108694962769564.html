<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/adrian-zuckerman-a-fost-confirmat-de-senatul-sua-in-functia-de-ambasador-in-romania-combaterea-coruptiei-si-independenta-judiciara-sunt-vitale-pentru-securitatea-romaniei-pe-termen-lung.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T21:43:55+00:00"/>
    <meta property="og:title" content="Adrian Zuckerman a fost confirmat de Senatul SUA în funcția de ambasador în România: Combaterea corupției și independența judiciară sunt vitale pentru securitatea României pe termen lung"/>
    <meta property="og:description" content="Adrian Zuckerman a fost confirmat miercuri de Senatul american în funcţia de ambasador în România, conform site-ului acestei camere a Congresului Statelor"/>
  </head>
  <body>
    <article>
      <h1> Adrian Zuckerman a fost confirmat de Senatul SUA în funcția de ambasador în România: Combaterea corupției și independența judiciară sunt vitale pentru securitatea României pe termen lung </h1>
      <address><time datetime="2019-11-20T21:43:55+00:00">20 Nov 2019, 21:43</time> by <a rel="author">Redacția</a></address>
      <p>Adrian Zuckerman a fost confirmat miercuri de Senatul american în funcţia de ambasador în România, conform site-ului acestei camere a Congresului Statelor Unite şi publicaţiei The Washington Times.</p>
      <p>Cu prilejul audierii, la 20 iunie, în faţa Comitetului pentru Relaţii Externe din Senatul american, Adrian Zuckerman a afirmat că doreşte să răsplătească ospitalitatea americană prin promovarea intereselor Statelor Unite în România.</p>
      <p>„Dacă voi fi confirmat, aş dori să ofer un sprijin constant demersurilor importante de combatere a corupţiei în România” , a declarat el în Senat.</p>
      <p>„Combaterea corupţiei şi sprijinirea independenţei judiciare sunt vitale pentru prosperitatea şi securitatea pe termen lung a României”, a mai spus Adrian Zuckerman.</p>
      <p>
        <b>Context</b>
      </p>
      <p>Pe data de 16 august, Comisia de Politică Externă a Senatului SUA a amânat aprobarea numirii lui Adrian Zuckerman ca ambasador în România, pe fondul acuzațiilor de hărțuire sexuală, potrivit unui document oficial al comisiei, publicat de G4Media.ro</p>
      <p>Astfel, senatorul Bob Menendez, membru al Comisiei de Politică Externă, a anunțat în 25 iulie că el și colegii din comisie au aprobat 13 nume de ambasadori propuși de Casa Albă, dar au decis amânarea numirii lui Adrian Zuckerman și a altui nominalizat.</p>
      <p>Menendez a anunțat că a cerut Casei Albe verificări suplimentare pentru Zuckerman, prin intermediul Diplomatic Security (serviciu specializat din cadrul Departamentului de Stat – n.red.).</p>
      <p>Reamintim că Adrian Zuckerman pentru postul de ambasador în România a fost dat în judecată în 2008 pentru hărțuire sexuală de către secretara sa, Jamie Ferrauiola, de la firma de avocatură Lowenstein Sandler, unde el era partener, scria publicația Rawstory.com în septembrie 2018.</p>
      <p>Potrivit publicației, Ferrauiola l-a acuzat pe Zuckerman că a obligat-o să se uite la fotografii cu femei dezbrăcate și că îi cerea detalii despre viața personală și sfaturi pentru întâlniri amoroase. De asemenea, printre acuzațiile secretarei s-au numărat ”numeroasele gesturi cu tentă sexuală” făcute de Zuckerman la adresa femeilor de la firma de avocatură, avansurile agresive la adresa sa și faptul că le-a spus celor din birou că ea este însărcinată cu copilul lui.</p>
      <p>Rawstory.com citează publicația Law Journal potrivit căreia un avocat ”familiar cu procesul de nominalizare a ambasadorilor de către administrația Trump” a declarat că la Casa Albă, cel mai probabil, se știa despre procesul de hărțuire sexuală în care a fost implicat Adrian Zuckerman. Procesul, mai notează publicația americană, a fost închis un an mai târziu după ce a fost plătită o sumă care nu a fost specificată.</p>
      <p>Persoanele nominalizate pentru anumite posturi pentru care este nevoie de confirmarea Senatului sunt supuse unui dublu proces de verificare, care include o analiză etică și o investigare aprofundată a trecutului candidatului. Potrivit avocatului citat de Law journal, ”acuzațiile de hărțuire sexuală pot duce la descalificarea lui Zuckerman din procesul de nominalizare, dar acuzațiile care i-au fost aduse nu sunt considerate a fi adevărate”.</p>
      <p>Pe 25 iulie 2018, președintele american Donald Trump l-a nominalizat pe avocatul Adrian Zuckerman pentru postul de ambasador în România, potrivit unui comunicat al Casei Albe.</p>
      <p>Adrian Zuckerman a emigrat din România împreună cu familia la vârsta de 10 ani, arată comunicatul Administrației Trump. Vorbește fluent limba română.</p>
      <p>Zuckerman, specialist în tranzacţii imobiliare şi partener în biroul din New York al firmei de avocatură Seyfarth Shaw. El îl va înlocui pe actualul ambasador, Hans Klemm, dacă trece de votul Congresului SUA.</p>
      <p>Zuckerman a absolvit New York Law School (1983) şi Massachusetts Institute of Technology (1979).</p>
    </article>
  </body>
</html>