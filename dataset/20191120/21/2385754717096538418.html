<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598364/aposyretai-prosorina-apo-ta-kathikonta-tou-o-prigkipas-antriou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T21:16:00+00:00"/>
    <meta property="og:title" content="Αποσύρεται προσωρινά από τα καθήκοντά του ο πρίγκιπας Άντριου"/>
    <meta property="og:description" content="Μακριά από τα δημόσια βασιλικά καθήκοντά του θα μείνει για το προσεχές διάστημα ο πρίγκιπας Άντριου, το τρίτο παιδί της βασίλισσας Ελισάβετ που βρίσκεται..."/>
  </head>
  <body>
    <article>
      <h1>Αποσύρεται προσωρινά από τα καθήκοντά του ο πρίγκιπας Άντριου</h1>
      <address><time datetime="2019-11-20T21:16:00+00:00">20 Nov 2019, 21:16</time> by <a rel="author">SigmaLive</a></address>
      <p>Μακριά από τα δημόσια βασιλικά καθήκοντά του θα μείνει για το προσεχές διάστημα ο πρίγκιπας Άντριου, το τρίτο παιδί της βασίλισσας Ελισάβετ που βρίσκεται στο στόχαστρο για την προσωπική του σχέση με τον Αμερικανό χρηματιστή και καταδικασθέντα παιδεραστή Τζέφρι Έπσταϊν.</p>
      <p>Οι επικρίσεις κατά του δούκα του Γιορκ γιγαντώθηκαν μετά από συνέντευξη που παραχώρησε το Σάββατο στο BBC, κατά την οποία δεν έδειξε ίχνος μεταμέλειας ή λύπης για τα θύματα του Τζέφρι Έπσταϊν, ενώ παράλληλα έδωσε μη πειστικές απαντήσεις για κατηγορίες που του αποδίδονται περί δικής του ερωτικής συνεύρεσης με ανήλικο θύμα του Αμερικανού φίλου του.</p>
      <p>Με δήλωσή του το βράδυ της Τετάρτης ο πρίγκιπας Άντριου γνωστοποίησε την απόφαση να απομακρυνθεί για ένα διάστημα από το προσκήνιο, λέγοντας ότι έχει γίνει σαφές πως η υπόθεση προκαλεί αναστάτωση στο έργο της οικογένειάς του και των πολλών οργανισμών και οργανώσεων αρωγής που υποστηρίζει.</p>
      <p>«Ως εκ τούτου, ρώτησα την Αυτής Μεγαλειότητα εάν θα μπορούσα να αποσυρθώ από τα δημόσια καθήκοντά μου για το προσεχές μέλλον και μου έδωσε την άδειά της», αναφέρει ο πρίγκιπας Άντριου.</p>
      <p>Συμπληρώνει ότι λυπάται χωρίς περιστροφές για τη σύνδεσή του με τον Τζέφρι Έπσταϊν, προσθέτοντας ότι η αυτοκτονία του έχει αφήσει αναπάντητα ερωτήματα ιδίως για τα θύματά του. Εκφράζει δε τη συμπάθειά του για όσους έχουν επηρεαστεί.</p>
      <p>Καταλήγει δηλώνοντας πρόθυμος να βοηθήσει οποιαδήποτε αρμόδια υπηρεσία εφαρμογής του νόμου στις έρευνές της για την υπόθεση.</p>
    </article>
  </body>
</html>