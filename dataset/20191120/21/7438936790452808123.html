<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Trinec-TRIA-slavi-25-let-604044"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T21:49:00+00:00"/>
    <meta property="og:title" content="Třinec: TRIA slaví 25 let"/>
    <meta property="og:description" content="Plná elánu a chuti do života je Třinecká obchodní akademie informačních technologií a veřejné správy s.r.o., která v minulém týdnu oslavila čtvrtstoletí svého působení."/>
  </head>
  <body>
    <article>
      <h1>Třinec: TRIA slaví 25 let</h1>
      <address>
        <time datetime="2019-11-20T21:49:00+00:00">20 Nov 2019, 21:49</time>
      </address>
      <p>
        <b>Plná elánu a chuti do života je Třinecká obchodní akademie informačních technologií a veřejné správy s.r.o., která v minulém týdnu oslavila čtvrtstoletí svého působení.</b>
      </p>
      <p>V kině Kosmos se proto v úterý 12. listopadu děkovalo, promítalo, zpívalo, tančilo, cvičilo a především vzpomínalo. Sál kina zaplnili současní i bývalí pedagogové, zaměstnanci školy, studenti, absolventi, rodiče a nechybělo ani vedení statutárního města Třince.</p>
      <p>Během uplynulých 25 let vzdělala TRIA přes tisíc úspěšných absolventů, kteří našli uplatnění u nás i v zahraničí. Stejně jako v životě člověk prochází různými obdobími, musela i škola překonat nejrůznější překážky a výzvy, ale v posledním desetiletí stoupá její hvězda stále vzhůru. Po celá léta své existence byla a je nedílnou součástí středoškolského vzdělávání v Třinci. Již při vzniku v roce 1994 bylo desetiprocenntním spoluvlastníkem školy město Třinec a zůstalo jím dodnes. Na konci roku 2008 se devadesátiprocentním spoluvlastníkem stala Bc. Magdalena Raszková Baronová, která vrátila škole novou chuť do života a potřebný elán. Toto uspořádání trvá dodnes.</p>
      <p>„Škola zraje a dospívá k lepšímu a musím smeknout před všemi, kteří na tomto vzestupu mají zásluhu. Posun kupředu je opravdu vidět. Přejí jí, aby se i nadále rozvíjela a produkovala kvalitní absolventy, kteří se budou do Třince vracet a své vzdělání a zkušenosti uplatní pro rozvoj a dobro našeho města,“ uvedl náměstek primátorky Ivo Kaleta.</p>
      <p>Budova Třinecké obchodní akademie informačních technologií a veřejné správy s.r.o. byla postavena tzv. na zelené louce v letech 1993 - 1994 a je kompletně bezbariérová. Provoz zahájila slavnostně za účasti tehdejšího ministra školství Ivana Pilipa 2. září 1994 jako soukromá střední škola s názvem Třinecká obchodní akademie, spol. s.r.o. Do lavic tehdy usedlo 90 žáků prvního ročníku a také žáci 2. a 3. ročníku pětiletého oboru Obchodní akademie, kteří přestoupili ze škol z regionu a uvítali tak možnost studovat v blízkosti svého bydliště. Škola pružně reaguje na potřeby moderní doby, a proto v současné době nabízí kromě oboru Obchodní akademie se zaměřením na ekonomiku a právo také obor Veřejnosprávní činnost a technický obor Informační technologie. Všechny obory jsou čtyřleté, zakončené maturitou a ve všech je nadstandardně posílena výuka cizích jazyků. V průběhu studia mohou žáci vykonat Státní zkoušku z grafických disciplín, certifikáty POHODA a ECDL či Cambridge English FCE.</p>
      <p>Škola je vybavena učebnami, které jsou přizpůsobeny kvalitnímu průběhu výuky odborných předmětů. Kromě toho studenti v rámci svého studia propojují teorii s praxí prostřednictvím exkurzí, odborných praxí v domácích i zahraničních firmách či na úřadech, do hodin odborných předmětů za nimi přicházejí i externí odborníci z praxe a do výuky jsou zařazeny i přednášky specialistů. To zajišťuje žákům vysokou teoretickou a praktickou připravenost pro praxi, ale i pro pokračování ve studiu na vysoké škole.</p>
      <p>Od listopadu až do 28. února 2020 nabízí škola každou středu od 8.00 do 15.30 zájemcům o studium a jejich rodičům využít možnost otevřených dveří, kdy se mohou blíže seznámit s nabídkou studijních oborů a s prostředím školy.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Trinec-S-vyberem-stredni-skoly-pomuze-i-letos-Trh-vzdelavani-a-uplatneni-598422"/>
        <a href="https://www.parlamentnilisty.cz/politika/obce-volicum/Trinec-Fotbalovy-stadion-se-krasne-zazelenal-590846"/>
        <a href="https://www.parlamentnilisty.cz/politika/obce-volicum/Trinec-U-hrbitova-v-Oldrichovicich-je-nove-parkoviste-584765"/>
        <a href="https://www.parlamentnilisty.cz/politika/obce-volicum/Trinec-Zdrave-a-bezpecne-stromy-jsou-pro-mesto-prioritou-575897"/>
      </related>
    </article>
  </body>
</html>