<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829170.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T21:07:00+00:00"/>
    <meta property="og:title" content="سفیر آمریکا در اتحادیه اروپا علیه ترامپ شهادت داد/ واکنش ترامپ"/>
    <meta property="og:description" content=" به گزارش تسنیم به نقل از رویترز، «گوردون ساندلند» سفیر آمریکا در اتحادیه اروپا صبح روز چهارشنبه به وقت محلی با حضور در چهارمین جلسه علنی تحقیقات استیضاح دونالد ترامپ رئیس‌جمهور آمریکا در کمیته اطلاعاتی مجلس نمایندگان این کشور، توضیحاتی را درباره ماجرای رسوایی موسوم به «اوکراین گیت» ارائه کرد."/>
  </head>
  <body>
    <article>
      <h1>سفیر آمریکا در اتحادیه اروپا علیه ترامپ شهادت داد/ واکنش ترامپ</h1>
      <address>
        <time datetime="2019-11-20T21:07:00+00:00">20 Nov 2019, 21:07</time>
      </address>
      <p>سفیر آمریکا در اتحادیه اروپا با حضور در جلسه علنی تحقیقات استیضاح رئیس‌جمهور آمریکا، اظهاراتی را درباره رسوایی «اوکراین گیت» مطرح کرد.</p>
      <p> به گزارش تسنیم به نقل از رویترز، «گوردون ساندلند» سفیر آمریکا در اتحادیه اروپا صبح روز چهارشنبه به وقت محلی با حضور در چهارمین جلسه علنی تحقیقات استیضاح دونالد ترامپ رئیس‌جمهور آمریکا در کمیته اطلاعاتی مجلس نمایندگان این کشور، توضیحاتی را درباره ماجرای رسوایی موسوم به «اوکراین گیت» ارائه کرد.</p>
      <p>گوردون ساندلند در این جلسه علنی اعلام کرد که «رودی جولیانی» وکیل شخصی ترامپ به دنبال این بوده است که «ولودیمیر زلنسکی» رئیس‌جمهور اوکراین را مجبور به انجام تحقیقات درباره فعالیت‌های اقتصادی رقبای سیاسی ترامپ در اوکراین (مشخصاً پسر جو بایدن معاون رئیس‌جمهور سابق آمریکا و از رقبای احتمالی ترامپ در انتخابات 2020) کند. به گفته سفیر آمریکا در اتحادیه اروپا، وکیل شخصی ترامپ تلاش کرده است که دیدار زلنسکی با ترامپ در کاخ سفید را منوط به آغاز این تحقیقات کند و اصطلاحاً یک «بده بستان» انجام دهد.</p>
      <p>وی در ادامه به حاضران در جلسه علنی تحقیقات استیضاح و در رأس آنها «آدام شِف» رئیس کمیته اطلاعاتی مجلس نمایندگان آمریکا گفت: «رئیس جمهور به ما دستور داد که با رودی [جولیانی] در تماس باشیم. ما نمی‌خواستیم با آقای جولیانی همکاری کنیم، اما ساده بگویم که مجبور بودیم این شرایط را بپذیریم. همه ما می‌دانستیم که اگر از همکاری با آقای جولیانی امتناع کنیم، یک فرصت مهم برای مستحکم کردن روابط بین آمریکا و اوکراین را از دست خواهیم داد.»</p>
      <p>سفیر آمریکا در اتحادیه اروپا در پاسخ به سؤال رئیس کمیته اطلاعاتی مجلس نمایندگان این کشور درباره تعلیق کمک‌های آمریکا به اوکراین نیز اظهار داشت: «من سخت تلاش کردم که بدانم چرا این کمک تعلیق شد، اما هیچ‌گاه پاسخ روشنی دریافت نکردم. در شرایطی که هیچ توضیح معتبری درباره دلایل تعلیق این کمک وجود نداشت، من بعداً به این باور رسیدم که از سرگیری کمک‌های امنیتی به اوکراین اتفاق نخواهد افتاد، مگر در صورتی که دولت اوکراین طی بیانیه‌ای رسمی تعهد خود به انجام تحقیقاتی که آقای جولیانی از آنها خواسته بود را اعلام کند.»</p>
      <p>ماجرای رسوایی موسوم به «اوکراین گیت» پس از آن آغاز شد که افشاگر یا افشاگرانی از کاخ سفید به رسانه‌ها و نمایندگان کنگره اطلاع دادند که ترامپ در جریان مکالمات تلفنی از رئیس‌جمهور اوکراین خواسته است که دستور انجام تحقیقاتی را در مورد تخلفات مالی احتمالی پسر «جو بایدن» معاون سابق رئیس‌جمهور آمریکا (باراک اوباما) صادر کند. به گفته افشاگران، ترامپ حتی ارائه کمک‌های نظامی به اوکراین را منوط به پذیرش این خواسته کرده است.</p>
      <p>نانسی پلوسی و دیگر نمایندگان دموکرات کنگره آمریکا، درخواست ترامپ از رئیس‌جمهور اوکراین برای انجام تحقیقات علیه بایدن و گروکشی از اوکراین در این قضیه را مصداق سوءاستفاده از قدرت خوانده‌ و به همین دلیل روند استیضاح وی را کلید زده‌اند.</p>
      <p>نخستین جلسه علنی تحقیقات استیضاح دونالد ترامپ در کمیته اطلاعاتی مجلس نمایندگان آمریکا به ریاست آدام شِف، هفته گذشته برگزار شد و چهارمین جلسه نیز اکنون (صبح روز چهارشنبه به وقت واشنگتن) در حال برگزاری است.</p>
      <p>
        <b>واکنش ترامپ </b>
      </p>
      <p>به گزارش فارس، «دونالد ترامپ»، رئیس‌جمهور آمریکا به افشاگری «گوردون ساندلند»، سفیر ایالات متحده در اتحادیه اروپا واکنش نشان ددا و گفت که او را «خیلی خوب» نمی‌شناسد. </p>
      <p>ترامپ گفت: «من او را خیلی خوب نمی‌شناسم. با او زیاد صحبت نکرده‌ام. آدمی نیست که من او را خوب بشناسم، با این حال آدم خوبی به نظر می‌رسد.»</p>
      <p>ساندلند در جلسه استماعی که روز چهارشنبه در مجلس نمایندگان برگزار شد گفت که اقداماتش به دستور مستقیم رئیس‌جمهور انجام شده است. او همچنین گفت که بین انجام تحقیقات سیاسی توسط اوکراین علیه خانواده «جو بایدن» از رقیب‌های انتخاباتی ترامپ و دریافت کمک نظامی توسط این کشور ارتباط وجود دارد. </p>
      <p>رسانه‌های بین‌المللی نوشته‌اند سخنان این سفیر «مایک پامپئو»، وزیر خارجه آمریکا را بیشتر درگیر مسائل استیضاح ترامپ خواهد کرد. ساندلند گفته پامپئو به او دستور داده سیاست‌های خود در قبال اوکراین را با وکیل ترامپ هماهنگ کند. </p>
      <p>در ژوئن ۲۰۱۸، وقتی «گوردون ساندلند»، در برابر کمیته روابط خارجی سنا از برنامه‌های خود به‌عنوان سفیر ایالات متحده در اتحادیه اروپا سخن می‌گفت، از حمایت دوحزبی برخوردار بود.</p>
      <p>یکی از اصلی‌ترین برنامه‌های او، تقویت تجارت بین اتحادیه اروپا و آمریکا بود، آن هم در شرایطی که با روی کار آمدن ترامپ در واشنگتن، زمینه‌های فراوانی برای اختلاف میان آمریکا و بروکسل خود را نمایانده بودند. با این حال، اسم ساندلند کمتر بر سر زبان‌ها بود تا آنکه موضوع «اوکراین‌گیت» پدیدار شد.</p>
      <p>در تاریخ 26 سپتامبر سال جاری میلادی، کمیته اطلاعاتی مجلس نمایندگان آمریکا متن از طبقه‌بندی خارج‌شده شکایت یک افشاگر را در خصوص تعاملات بین رئیس‌جمهور آمریکا و «ولودیمیر زلنسکی»، رئیس‌جمهور اوکراین منتشر کرد.</p>
      <p>ماجرای مورد ادعا این بود که رئیس‌جمهور آمریکا در جریان یک گفت‌وگوی تلفنی از همتای اوکراینی خود خواسته تحقیقاتی را در خصوص یک شرکت گازی که فرزند رقیب احتمالی اصلی او در انتخابات آتی در هیات مدیره آن حضور دارد، انجام دهد و ارسال کمک‌های نظامی آمریکا برای اوکراین را به این موضوع منوط کرده است.</p>
      <p>در این اسناد نام گوردون ساندلند هم به چشم می‌خورد و گفته شده بود که او به‌همراه «کورت ولکر»، نماینده ویژه آمریکا در مذاکرات اوکراین در ارائه مشاوره به زلنسکی در خصوص نحوه انجام خواسته‌های رئیس‌جمهور آمریکا مشاوره داده است. ساندلند اما در شهادت 17 اکتبر خود منکر هرگونه بده‌بستان بین روسای جمهور آمریکا و اوکراین شد.</p>
      <p>کمتر از یک‌ماه بعد، ساندلند شهادت خود در پیشگاه کمیته تحقیق مجلس نمایندگان را با ارسال نامه‌ای به مجلس نمایندگان تغییر داد. او این بار گفت یادش افتاده که در ورشو و در جریان گفت‌وگو با «آندری یرماک»، مشاور رئیس‌جمهور اوکراین به او گفته تا وقتی که کی‌یف بیانیه ضدفساد مربوط به «هانتر بایدن»، فرزند «جو بایدن»، معاون رئیس‌جمهور سابق آمریکا را ارائه نکند، ازسرگیری کمک‌های نظامی آمریکا به اوکراین احتمالا صورت نخواهد گرفت.</p>
      <p>آن‌طور که ساندلند می‌گوید، «رودی جولیانی»، وکیل شخصی رئیس‌جمهور آمریکا فشارهای زیادی به اوکراین وارد آورده تا تحقیقات ضدفساد علیه خاندان بایدن را آغاز کند.</p>
    </article>
  </body>
</html>