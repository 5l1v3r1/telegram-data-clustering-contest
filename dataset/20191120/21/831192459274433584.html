<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ta-erotika-skandala-ta-orgiodi-parti-kai-oi-exalli-kosmiki-zoi-ekapsan-ton-prigkipa-antrioy-paraiteitai-amesa-apo-ta-dimosia-kathikonta-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-20T21:35:38+00:00"/>
    <meta property="og:title" content="Τα ερωτικά σκάνδαλα, τα οργιώδη πάρτι και οι έξαλλη κοσμική ζωή, «έκαψαν» τον πρίγκιπα Αντριου: Παραιτείται άμεσα από τα δημόσια καθήκοντά του!"/>
    <meta property="og:description" content="Με την άδεια της βασίλισσας ο πρίγκιπας Άντριου εγκαταλείπει τα δημόσια καθήκοντά του στο άμεσο μέλλον - Ο δούκας του Γιορκ εξέδωσε ανακοίνωση στην οποία αναφέρει πως θα βοηθήσει στην έρευνα για τον παιδόφιλο Τζέφρι"/>
  </head>
  <body>
    <article>
      <h1>Τα ερωτικά σκάνδαλα, τα οργιώδη πάρτι και οι έξαλλη κοσμική ζωή, «έκαψαν» τον πρίγκιπα Αντριου: Παραιτείται άμεσα από τα δημόσια καθήκοντά του!</h1>
      <address>
        <time datetime="2019-11-20T21:35:38+00:00">20 Nov 2019, 21:35</time>
      </address>
      <p>Με την άδεια της βασίλισσας ο πρίγκιπας Άντριου εγκαταλείπει τα δημόσια καθήκοντά του στο άμεσο μέλλον – Ο δούκας του Γιορκ εξέδωσε ανακοίνωση στην οποία αναφέρει πως θα βοηθήσει στην έρευνα για τον παιδόφιλο Τζέφρι Επστάιν</p>
      <p>Ο σάλος που ξέσπασε στη Βρετανία, μετά την συνέντευξη του πρίγκιπα Άντριου στο BBC για την φιλία του με τον παιδόφιλο Αμερικανό εκατομμυριούχο Τζέφρι Επστάιν, ο οποίος αυτοκτόνησε μέσα στο κελί του τον περασμένο Αύγουστο εν αναμονή της δίκης του για σωματεμπορία ανήλικων κοριτσιών, δεν λέει να κοπάσει.</p>
      <p>Έτσι, ο δευτερότοκος γιος της βασίλισσας Ελισάβετ αναγκάστηκε σήμερα να εκδώσει σχετική ανακοίνωση στην οποία, μεταξύ άλλων, αναφέρει πως εγκαταλείπει τα δημόσια καθήκοντά του για το άμεσο μέλλον με την άδεια της βασίλισσας και παραδέχεται ότι «η φιλία του με τον Τζέφρι Επστάιν έχει δημιουργήσει μεγάλη αναστάτωση στο έργο της βασιλικής οικογένειας».</p>
      <p>Ο δούκας του Γιορκ στην ίδια ανακοίνωση υποστηρίζει πως ο ίδιος επιθυμεί να βοηθήσει «κάθε δικαστικό θεσμό με τις έρευνες» για τον παιδόφιλο Αμερικανό και αναφέρει πως η αυτοκτονία του Επστάιν άφησε πολλά αναπάντητα ερωτήματα, ειδικότερα σε ό,τι αφορά τα θύματά του. Ο πρίγκιπας Άντριου στην «καταστροφική» συνέντευξη, που παραχώρησε το περασμένο Σάββατο στην δημοσιογράφο Έμιλι Μέιτλις για την εκπομπή Newsnight του BBC, παραδέχθηκε την φιλία του με τον παιδόφιλο εκατομμυριούχο αλλά αρνήθηκε πως είχε σεξουαλική σχέση με την ανήλικη Βιρτζίνια Ρόμπερτς, το 2001, όταν εκείνη ήταν 17 ετών.</p>
      <p>Η Ρόμπερτς καταγγέλλει πως μέσω του Επστάιν συναντήθηκε τρεις φορές με τον Βρετανό γαλαζοαίματο. Μάλιστα, ο όγδοος στη διαδοχή του θρόνου της Γηραιάς Αλβιόνας είχε υποστηρίξει πως, την ημέρα που η Ρόμπερτς ισχυρίζεται πως ήταν μαζί του σε κλαμπ του Λονδίνου, εκείνος βρισκόταν σε πιτσαρία στο Γουόκιν μαζί με την κόρη του, πριγκίπισσα Βεατρίκη.</p>
      <p>Σύμφωνα με την Ρόμπερτς, η ίδια ήταν «σκλάβα του σεξ» του Επστάιν, ο οποίος την «παραχώρησε» στον πρίγκιπα Άντριου τρεις φορές. Την πρώτη φορά η Ρόμπερτς υποστηρίζει πως έκανε σεξ με τον δούκα του Γιορκ σε τουαλέτα πολυτελούς κλαμπ στο Λονδίνο. Μετά οι δυο τους συναντήθηκαν ξανά στη Νέα Υόρκη και στο ιδιωτικό νησί του Επστάιν στις Παρθένες Νήσους.</p>
      <p>Στην ανακοίνωσή του ο πρίγκιπας Άντριου εκφράζει την συμπάθειά του στα θύματα του Επστάιν, κάτι που δεν είχε κάνει στην συνέντευξη που παραχώρησε στο BBC, με αποτέλεσμα να δεχθεί δριμεία κριτική από τον βρετανικό Τύπο. Μάλιστα, δημοσιεύματα ανέφεραν πως ο σάλος που δημιούργησε η «καταστροφική» συνέντευξη του πρίγκιπα έχει επισκιάσει ακόμα και την προεκλογική εκστρατεία στη Βρετανία.</p>
      <figure>
        <iframe src="https://www.youtube.com/embed/QtBS8COhhhM" width="696" height="392" data-service="Youtube" scrolling="no"/>
      </figure>
    </article>
  </body>
</html>