<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-govt-formula-cm-post-rotational-between-shiva-sena-ncp-2860702.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T21:43:22+00:00"/>
    <meta property="og:title" content="तो ऐसे बनेगी सरकार! शिवसेना और NCP के बीच 50-50 फॉर्मूला, 5 साल के लिए कांग्रेस का डिप्टी CM"/>
    <meta property="og:description" content="महाराष्ट्र में मुख्यमंत्री का पद शिवसेना और राष्ट्रवादी कांग्रेस पार्टी के बीच बारी बारी से साझा किया जाएगा। पहले ढाई साल मुख्यमंत्री शिवसेना का होगा और उसके बाद के ढाई साल में यह पद राकांपा को..."/>
  </head>
  <body>
    <article>
      <h1>तो ऐसे बनेगी सरकार! शिवसेना और NCP के बीच 50-50 फॉर्मूला, 5 साल के लिए कांग्रेस का डिप्टी CM</h1>
      <address><time datetime="2019-11-20T21:43:22+00:00">20 Nov 2019, 21:43</time> by <a rel="author">भाषा,दिल्ली</a></address>
      <p>महाराष्ट्र में मुख्यमंत्री का पद शिवसेना और राष्ट्रवादी कांग्रेस पार्टी के बीच बारी बारी से साझा किया जाएगा। पहले ढाई साल मुख्यमंत्री शिवसेना का होगा और उसके बाद के ढाई साल में यह पद राकांपा को मिलेगा। राकांपा सूत्रों ने बुधवार (20 नवंबर) देर रात यह जानकारी दी। कांग्रेस के पास पूरे पांच साल के लिए उप मुख्यमंत्री का पद रहने की संभावना है। सूत्रों ने यह जानकारी दी।</p>
      <p>वहीं दूसरी ओर, महाराष्ट्र में पिछले करीब एक महीने से चल रही सियासी रस्साकशी के बीच बुधवार को कांग्रेस और राष्ट्रवादी कांग्रेस पार्टी (राकांपा) के वरिष्ठ नेताओं की मैराथन बैठक के बाद दोनों पार्टियों ने ऐलान किया कि वे जल्द ही राज्य में शिवसेना के साथ मिलकर नयी सरकर का गठन करेंगे। गत 24 अक्टूबर को राज्य विधानसभा चुनाव के नतीजे आने के बाद यह पहली बार है कि कांग्रेस और राकांपा ने खुलकर यह घोषणा की है कि वे महाराष्ट्र में शिवसेना के साथ सरकार बनाने जा रहे हैं।</p>
      <p>राकांपा प्रमुख शरद पवार के आवास पर दोनों पार्टियों के वरिष्ठ नेताओं की बैठक के बाद महाराष्ट्र के पूर्व मुख्यमंत्री पृथ्वीराज चव्हाण ने कहा कि चर्चा सकारात्मक रही और जल्द ही नयी सरकार का गठन हो जाएगा। राकांपा प्रवक्ता नवाब मलिक के साथ संयुक्त संवाददाता सम्मेलन में कांग्रेस के वरिष्ठ नेता चव्हाण ने कहा कि चर्चा अभी एक-दो दिन और चलेगी।</p>
      <p>चव्हाण ने कहा, ''आज की चर्चा सकारात्मक रही। अभी कुछ चीजों पर चर्चा होनी है। अगले एक-दो दिनों में और चर्चा होगी। हम महाराष्ट्र को एक स्थिर सरकार देने की आशा करते हैं।" उन्होंने कहा कि जल्द ही तीनों पार्टियों की सरकार के गठन के बारे में घोषणा की जाएगी। राकांपा प्रवक्ता मलिक ने कहा, ''वैकल्पिक सरकार बनाने के लिए कई बिंदुओं पर चर्चा की। चर्चा अभी चलेगी। तीनों पार्टियों के साथ आए बिना कोई सरकार नहीं बन सकती।" उन्होंने कहा, ''सरकार हम जल्द बनाने जा रहे हैं। हम जल्द ही इस निर्णय का एलान कर देंगे। </p>
      <p>सूत्रों के अनुसार पवार के आवास पर हुई बैठक में महाराष्ट्र में सरकार गठन से जुड़ी रूपरेखा और साझा न्यूनतम कार्यक्रम से जुड़े विभिन्न पहलुओं पर चर्चा की गयी। इस बैठक में कांग्रेस के वरिष्ठ नेता अहमद पटेल, जयराम रमेश, मल्लिकार्जुन खड़गे, पृथ्वीराज चव्हाण, केसी वेणुगोपाल और बालासाहेब थोराट ने हिस्सा लिया। दूसरी तरफ, राकांपा की ओर से बैठक में सुप्रिया सुले, अजित पवार, जयंत पाटिल और नवाब मलिक शामिल हुए।</p>
    </article>
  </body>
</html>