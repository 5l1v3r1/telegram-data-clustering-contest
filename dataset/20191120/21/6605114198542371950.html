<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/donald-tuskot-valasztottak-az-europai-neppart-elnokenek-2043504/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T21:32:00+00:00"/>
    <meta property="og:title" content="Donald Tusk lett az Európai Néppárt elnöke"/>
    <meta property="og:description" content="Ő volt az egyetlen jelölt."/>
  </head>
  <body>
    <article>
      <h6 class="kicker">NEM MEGLEPŐ</h6>
      <h1>Donald Tusk lett az Európai Néppárt elnöke</h1>
      <address>
        <time datetime="2019-11-20T21:32:00+00:00">20 Nov 2019, 21:32</time>
      </address>
      <h4>A lengyel politikust 491 igen, 37 nem és 12 érvénytelen szavazat mellett választották meg a párt elnöki posztjára, ő volt az egyetlen jelölt.</h4>
      <p>Donald Tusk volt lengyel miniszterelnököt, az Európai Tanács leköszönő elnökét választotta meg elnökének az Európai Néppárt (EPP) szerda esi tisztújító kongresszusán, Zágrábban.</p>
      <blockquote>Tusk Joseph Daul francia politikus helyét vette át, aki 2013 óta töltötte be az EPP elnöki tisztségét.</blockquote>
      <p>Tusk azt ígérte, az EPP elnökeként harcolni fog a populizmust ellenző szavazók voksaiért.</p>
      <p>Mint mondta, öt év után belefáradt abba, hogy ő legyen Európa első számú bürokratája.</p>
      <p>„Az olyan értékeket, mint a polgári szabadságjogok, a jogállamiság és a tisztességes nyilvános viselkedés, nem fogjuk feláldozni a biztonság és a rend oltárán, mert erre nincs szükség” – hangoztatta.</p>
      <p>A kétnapos kongresszusnak több mint 40 országból 2000 résztvevője van. Az eseményre több miniszterelnök és államfő is érkezett, többek között Angela Merkel német kancellár és Ursula von der Leyen, az Európai Bbizottság következő elnöke.</p>
      <p>A kongresszus csütörtökön tíz alelnököt is választ, amelyre 12 jelölés érkezett: David McAllister (Németország), Helen McEntee (Írország), Siegfried Muresan (Románia), Averof Neofytou (Ciprus), Petteri Orpo (Finnország), Franck Proust (Franciaország), Paulo Rangel (Portugália), Ivan Stefanec (Szlovákia), Antonio Tajani (Olaszország), Esther de Lange (Hollandia), Mariya Gabriel (Bulgária) és Johannes Hahn (Ausztria) személyében.</p>
      <p>Az Európai Néppárt a legbefolyásosabb jobbközép, európai szintű politikai erő: a szervezetnek 39 országból 74 párt a tagja, jelenleg ők adják az Európai Bizottság és az Európai Tanács elnökét is, 17 uniós és 6 unión kívüli ország állam- vagy kormányfője néppárti. Az Európai Parlament legnagyobb frakcióját is az Európai Néppárt adja.</p>
    </article>
  </body>
</html>