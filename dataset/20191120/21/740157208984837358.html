<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/oswiecim-rozbudowal-dzienny-dom-pomocy,135304.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:00:00+00:00"/>
    <meta property="og:title" content="Oświęcim rozbudował Dzienny Dom Pomocy"/>
    <meta property="og:description" content="W połowie grudnia Dzienny Dom Pomocy w Oświęcimiu, którego rozbudowę zakończył obecnie samorząd miasta, przyjmie pierwszych pacjentów z demencją – poinformowała  rzecznik oświęcimskiego magistratu Katarzyna Kwiecień."/>
  </head>
  <body>
    <article>
      <h1>Oświęcim rozbudował Dzienny Dom Pomocy</h1>
      <address><time datetime="2019-11-20T21:00:00+00:00">20 Nov 2019, 21:00</time> by <a rel="author">PAP/JS  </a></address>
      <h4>W połowie grudnia Dzienny Dom Pomocy w Oświęcimiu, którego rozbudowę zakończył obecnie samorząd miasta, przyjmie pierwszych pacjentów z demencją – poinformowała  rzecznik oświęcimskiego magistratu Katarzyna Kwiecień.</h4>
      <hr/>
      <p>"Zakończyła się budowa nowego skrzydła Domu. Teraz trwają odbiory i wyposażanie nowego oddziału. Od połowy grudnia ruszą w nim usługi opiekuńcze dla osób chorych na demencje, w tym na chorobę Alzheimera" - powiedziała rzecznik.</p>
      <p>Rzecznik powiedziała, że jest to jedynie takie miejsce opieki w zachodniej części Małopolski. Ogółem z pomocy będzie w nim mogło skorzystać 85 osób, w tym w nowej części ok. 25 pacjentów z demencjami.</p>
      <p>Po rozbudowie Dom zyskał trzynaście pomieszczeń terapeutycznych. Na parterze nowej części znajdują się pracownie fizjoterapeutyczne, sala kulturalno-integracyjna, nowoczesna sala doświadczania świata oraz kuchnia terapeutyczna. Na piętrze jest oddział dla osób z demencją. Obok sali dziennego pobytu, są pomieszczenia do wypoczynku i terapii, gabinet psychologa i pielęgniarki, atelier dla twórców z demencją. Powstał też ogród polisensoryczny oraz zaplecze do wypoczynku i aktywności ruchowej osób starszych.</p>
      <p>"Decyzja o rozbudowie i poszerzeniu usług Domu zapadła kilka lat temu. W Oświęcimiu coraz więcej osób choruje na demencje i potrzebuje specjalistycznej dziennej opieki" - podkreśliła Kwiecień.</p>
      <p>Rozbudowa ruszyła w ub.r. W całości sfinansował ją samorząd miasta, który przeznaczył na ten cel 3,9 mln zł. Dyrekcja i pracownicy Domu pozyskali ponad 2 mln zł z funduszy UE na wyposażenie nowego oddziału.</p>
      <p>Oświęcimski Dzienny Dom Pomocy zapewnienia wsparcie i opiekę osobom starszym oraz nad dziećmi od czwartego miesiąca życia do 3 lat. Świadczy też usługi w miejscu zamieszkania podopiecznych.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>