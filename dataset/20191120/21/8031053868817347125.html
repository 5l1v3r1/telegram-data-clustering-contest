<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%ce%b1%cf%84%ce%af-%ce%b4%ce%b5%ce%bd-%cf%80%cf%81%ce%ad%cf%80%ce%b5%ce%b9-%ce%bd%ce%b1-%ce%bc%ce%b5%ce%b3%ce%b1%ce%bb%ce%bf%cf%80%ce%b9%ce%ac%ce%bd%ce%b5%cf%84%ce%b1%ce%b9-%ce%ba%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T21:36:57+00:00"/>
    <meta property="og:title" content="Γιατί δεν πρέπει να μεγαλοπιάνεται κανείς – «Πρόσεχε, μην πάρουν τα μυαλά σου αέρα…»"/>
    <meta property="og:description" content="Οι λόγοι του Αγίου Αντωνίου της Οπτίνα, μας διδάσκουν το λόγο που δεν πρέπει να μεγαλοπιάνονται οι άνθρωποι και να είναι υπερόπτες."/>
  </head>
  <body>
    <article>
      <h1>Γιατί δεν πρέπει να μεγαλοπιάνεται κανείς – «Πρόσεχε, μην πάρουν τα μυαλά σου αέρα…»</h1>
      <address>
        <time datetime="2019-11-20T21:36:57+00:00">20 Nov 2019, 21:36</time>
      </address>
      <p>
        <b>Οι λόγοι του Αγίου Αντωνίου της Οπτίνα, μας διδάσκουν το λόγο που δεν πρέπει να μεγαλοπιάνονται οι άνθρωποι και να είναι υπερόπτες.</b>
      </p>
      <p>Ἅγιος Ἀντώνιος τῆς Ὄπτινα</p>
      <p>Ἄκουσα, ὅτι ἡ οἰκογενειακή σας ζωή, τό σπίτι σας, δέν εἶναι ἔξω ἀπό ἀρρώστιες καί ἀπό ἄλλες λυπηρές καταστάσεις, καί λυπήθηκα πολύ.</p>
      <p>Καί παρακάλεσα τόν Κύριο, νά σᾶς ἐπισκεφθῆ μέ εὐσπλαχνία καί ἔλεος· καί νά θεραπεύσει τίς ἀσθένειές σας.</p>
      <p>Τί νά κάμωμε; Ἔτσι τό θέλησε ὁ Κύριος: νά μή περνάει ἡ πρόσκαιρη αὐτή ζωή χωρίς πίκρες καί θλίψεις.</p>
      <p>Ἡ ἁγία Γραφή λέγει: «πᾶσα κεφαλή εἰς πόνον καί πᾶσα καρδία εἰς λύπην» (Ἠσ. 1,5). Δηλαδή: Δέν θά βρεῖς στόν κόσμο κεφάλι χωρίς σκοτοῦρες- καρδιά χωρίς πόνο καί στενοχώριες.</p>
      <p>Καί αὐτό ἰσχύει ὄχι ἁπλά γιά κάθε ἄνθρωπο· ἀλλά καί γιά τούς ἁγίους!</p>
      <p>Δέν ὑπάρχει ἅγιος, ποὺ – ὅσο ἅγιος καί τέλειος καί ἄν ἦταν – νά πέρασε στή ζωή του χωρίς πόνο καί θλίψη, χωρίς νά ὑποφέρει.</p>
      <p>Γιατί ὅμως; γιατί;</p>
      <p>Ἀπαντάει ὁ ἀπόστολος Παῦλος: «Ἵνα μή ὑπεραίρομαι». Γιά νά μή πάρουν τά μυαλά μου ἀέρα! Γιατί, ὁ ἄνθρωπος, ὅταν τά ἔχει ὅλα καλά, μεγαλοπιάνεται (Β’ Κορ. 12,7).</p>
      <p>Καί ὅποιος μεγαλοπιάνεται, σκέφτεται ἀπάνθρωπα· καί μιλάει καί ἐνεργεῖ ἀπάνθρωπα!</p>
      <p>Ἄν λοιπόν ἅγιοι σάν τόν ἀπόστολο Παῦλο ὑπόφεραν πολλά, γιά νά μήν πάρουν τά μυαλά τους ἀέρα, πόσο πιό πολύ εἶναι γιά μᾶς εὐεργεσία θεϊκή, ὅταν ὑποφέρουμε!</p>
      <p>Πότε εἶναι γιά μᾶς ὁ πόνος εὐεργεσία;</p>
      <p>Ὅταν μᾶς κάνει καί ψάχνουμε νά ἰδοῦμε, πῶς περπατᾶμε».</p>
      <p>Ὅταν αὐτό δέν τό κάνουμε, ἀπό μόνοι μας, μᾶς χρειάζονται οἱ θλίψεις· γιατί εἶναι ὁ μόνος τρόπος ποὺ μπορεῖ νά μᾶς κάμει νά ξυπνήσουμε.</p>
      <p>Μετάφραση: +ὁ Ν. Μ.</p>
      <p>Πηγή: Αγία Ζώνη</p>
    </article>
  </body>
</html>