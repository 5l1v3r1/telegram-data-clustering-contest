<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/oi-mathites-pou-den-trone-proino-pairnoun-xeiroterous-vathmous-sto-lykeio/2919847/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T21:11:33+00:00"/>
    <meta property="og:title" content="Οι μαθητές που δεν τρώνε πρωινό παίρνουν χειρότερους βαθμούς στο Λύκειο"/>
    <meta property="og:description" content="Οι μαθητές που έτρωγαν σπάνια πρωινό τις σχολικές τους ημέρες, είχαν χαμηλότερους βαθμούς στο Λύκειο από αυτούς που έτρωγαν συστηματικά."/>
  </head>
  <body>
    <article>
      <h1>Οι μαθητές που δεν τρώνε πρωινό παίρνουν χειρότερους βαθμούς στο Λύκειο</h1>
      <h2>Οι μαθητές που έτρωγαν σπάνια πρωινό τις σχολικές τους ημέρες, είχαν χαμηλότερους βαθμούς στο Λύκειο από αυτούς που έτρωγαν συστηματικά.</h2>
      <address><time datetime="2019-11-20T21:11:33+00:00">20 Nov 2019, 21:11</time> by <a rel="author">Newsit Newsroom</a></address>
      <p>Αυτό υποστηρίζει μια έρευνα που έγινε στην κομητεία του Γιορκ ενώ ερευνητές από το Πανεπιστήμιο του Λιντς έδειξαν για πρώτη φορά μια σύνδεση ανάμεσα στο πρωινό και στις επιδόσεις στο Λύκειο σε Βρετανούς μαθητές.</p>
      <p>Σύμφωνα λοιπόν με αυτή τη μελέτη, τα αποτελέσματα της οποίας δημοσιεύτηκαν στην επιστημονική επιθεώρηση “Frontiers in Public Health”, αφού προστέθηκαν όλοι οι βαθμοί εξετάσεων κάθε μαθητή, βρέθηκε ότι εκείνοι που έτρωγαν σπάνια πρωινό είχαν βαθμό κατά δύο μονάδες μικρότερο από αυτούς που σπάνια παρέλειπαν το πρωινό γεύμα.</p>
      <p>Η επικεφαλής ερευνήτρια από τη σχολή Ψυχολογίας του Πανεπιστημίου του Λιντς, τόνισε: “Η έρευνά μας υποστηρίζει ότι οι μαθητές λυκείου που δεν τρώνε πρωινό βρίσκονται σε μειονεκτική θέση καθώς δεν δίνουν ‘καύσιμα’ στον εγκέφαλό τους για να αρχίσουν τη σχολική μέρα”. Επίσης ανέφερε πως τα ευρήματα τα δείχνουν πως η κακή διατροφή συνδέεται με χειρότερες επιδόσεις στο σχολείο.</p>
      <p>Οι ερευνητές ανέλυσαν δεδομένα από 294 μαθητές λυκείου από τo δυτικό τμήμα της κομητείας Γιορκ στη βόρεια Βρετανία το 2011 και βρήκαν ότι το 29% δεν έτρωγε πρωινό σχεδόν ποτέ, το 18% έτρωγε πρωινό περιστασιακά και το 53% έτρωγε συστηματικά . Τα δεδομένα αυτά βρίσκονται σε αντιστοιχία με δεδομένα στη Βρετανία του 2019, όπου υπολογίζεται ότι πάνω από το 16% των παιδιών δεν τρώει πρωινό.</p>
      <p>Όπως αναφέρει το ΑΠΕ-ΜΠΕ διαπιστώθηκε ότι εκείνοι που δεν έτρωγαν πρωινό είχαν έως και δύο βαθμούς λιγότερους από εκείνους που έτρωγαν συστηματικά. Όταν οι ερευνητές έλαβαν υπόψη και άλλους παράγοντες όπως το κοινωνικό και οικονομικό στάτους, την εθνικότητα, το φύλο, την ηλικία και τον Δείκτη Μάζας Σώματος (ΔΜΣ) φάνηκε ότι ο βαθμός εκείνων που δεν έτρωγαν πρωινό ήταν κατά το ένα πέμπτο μικρότερος από τον βαθμό εκείνων που έτρωγαν.</p>
      <p>Η κυβέρνηση στη Βρετανία προσφέρει ένα εθνικό πρόγραμμα μεσημεριανού φαγητού αλλά δεν υπάρχει αντίστοιχο για το πρωινό. Οι φιλανθρωπικές οργανώσεις “Magic Breakfast” και “Family Action” δημιούργησαν ένα πρόγραμμα πρωινού το οποίο παρέχει δωρεάν πρωινό σε πάνω από 1.800 σχολεία σε πιο υποβαθμισμένες περιοχές της Βρετανίας. Η Magic Breakfast προσφέρει επίσης  σε ακόμα 480 δημόσια σχολεία. Ωστόσο, μένουν ακόμα 24.000 δημόσια σχολεία χωρίς αυτήν την παροχή.</p>
    </article>
  </body>
</html>