<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/ponad-1-tys-miejsc-pracy-i-naklady-warte-2-3-mld-zl-krakowski-park-technologiczny-z-kolejna-inwestycja,135310.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:52:00+00:00"/>
    <meta property="og:title" content="Ponad 1 tys. miejsc pracy i nakłady warte 2,3 mld zł. Krakowski Park Technologiczny z kolejną inwestycją"/>
    <meta property="og:description" content="Krakowski Park Technologiczny wydał 50. decyzję o wsparciu od momentu wprowadzenia nowych przepisów dotyczących Polskiej Strefy Inwestycji. Firmy zadeklarowały łącznie 2,3 mld zł nakładów inwestycyjnych i utworzenie ponad 1 tys. miejsc pracy."/>
  </head>
  <body>
    <article>
      <h1>Ponad 1 tys. miejsc pracy i nakłady warte 2,3 mld zł. Krakowski Park Technologiczny z kolejną inwestycją</h1>
      <address><time datetime="2019-11-20T21:52:00+00:00">20 Nov 2019, 21:52</time> by <a rel="author">PAP/JS  </a></address>
      <h4>Krakowski Park Technologiczny wydał 50. decyzję o wsparciu od momentu wprowadzenia nowych przepisów dotyczących Polskiej Strefy Inwestycji. Firmy zadeklarowały łącznie 2,3 mld zł nakładów inwestycyjnych i utworzenie ponad 1 tys. miejsc pracy.</h4>
      <hr/>
      <p>Decyzje zezwalające na działalność w ramach Polskiej Strefy Inwestycji wydaje zarząd Krakowskiego Parku Technologicznego, który zarządza tamtejszą specjalną strefą ekonomiczną.</p>
      <p>Dyrektor działu obsługi inwestora w KPT Krystyna Sadowska poinformowała w środę, że ostatnie pięć decyzji o wsparciu trafiło do firm z sektora mikro i małych przedsiębiorstw.</p>
      <p>"Cieszymy się ogromnie, że dwie decyzje trafiają do małych zakładów, a trzy - do mikroprzedsiębiorców. Pokazuje to bowiem, że wielokrotnie powtarzane przez nas zapewnienia dotyczące dostępności Polskiej Strefy Inwestycji dla wszystkich przedsiębiorców, znajdują potwierdzenie w rzeczywistych inwestycjach małopolskich firm" - zaznaczyła przedstawicielka KPT.</p>
      <p>W sumie z pośród 50 dotychczas wydanych decyzji, 33 dotyczyły sektora małych i średnich firm.</p>
      <p>Decyzję nr 50 otrzymała firma Karton-Pak, która zamierza wydać 6,3 mln zł na budowę nowej hali produkcyjnej w gminie Budzów, w powiecie suskim oraz wyposażenie jej w maszyny do wytarzania opakowań kartonowych.</p>
      <p>Ostatnio wydane decyzje trafiły także do firm: Matsen, zajmującej się produkcją materaców, która kosztem co najmniej 5 mln zł zbuduje halę produkcyjną w gminie Tomice w powiecie wadowickim i zakupi maszyny oraz firmy Tech-Plast, która projektuje i produkuje formy wtryskowe i narzędzia metalowo-ślusarskie. Zainwestuje ona 3,7 mln zł w utworzenie nowego przedsiębiorstwa.</p>
      <p>Z kolei firma Graffiti Art kosztem ponad 3,9 mln zł będzie produkować reklamy wielkoformatowe zewnętrzne i wewnętrzne w zakładzie zlokalizowanym na terenie Tarnowskiego Klastra Przemysłowego, a firma MarDruk Opakowania wyda co najmniej 4,3 mln zł na zwiększenie zdolności produkcyjnej zakładu wytwarzającego opakowania z tworzyw sztucznych i kartonu.</p>
      <p>Krakowski Park Technologiczny, który wcześniej zarządzał specjalną strefą ekonomiczną, w tej chwili przejął obowiązki zarządzania Polską Strefą Inwestycji na terenie województwa małopolskiego i powiatu jędrzejowskiego i wydaje decyzje o wsparciu dla inwestorów na tych obszarach.</p>
      <p>W Małopolsce i powiecie jędrzejowskim przedsiębiorca może uzyskać od 35 proc. (duży) do 55 proc. (mały) zwrotu kosztów inwestycji w postaci ulgi podatkowej. Na rozliczenie ulgi jest 12 lat od daty wydania decyzji o wsparciu.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>