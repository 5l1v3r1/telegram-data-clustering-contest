<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/anoigei-o-dromos-gia-koinonikes-paroches-ti-deichnei-i-ekthesi-tis-komision/"/>
    <meta property="og:site_name" content="ert.gr"/>
    <meta property="article:published_time" content="2019-11-20T21:43:19+00:00"/>
    <meta property="og:title" content="Ανοίγει ο δρόμος για κοινωνικές παροχές – Τι δείχνει η έκθεση της Κομισιόν"/>
    <meta property="og:description" content="Την θετική επίδοση της ελληνικής οικονομίας αναγνωρίζει σε έκθεσή της η Κομισιόν, σύμφωνα με την οποία όχι μόνο επιτυγχάνεται ο στόχος του πρωτογενούς πλεονάσματος 3,5% για το 2019, αλλά υπάρχει και πρόσθετος δημοσιονομικός χώρος, με ενδεχόμενη αύξηση του πλεονάσματος σε 3,8%."/>
  </head>
  <body>
    <article>
      <h1>Ανοίγει ο δρόμος για κοινωνικές παροχές – Τι δείχνει η έκθεση της Κομισιόν</h1>
      <address><time datetime="2019-11-20T21:43:19+00:00">20 Nov 2019, 21:43</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Την θετική επίδοση της ελληνικής οικονομίας <a href="https://www.ert.gr/featured/thetiki-i-4i-metamnimoniaki-axiologisi-tis-komision-gia-tin-ellada-video/"><b>αναγνωρίζει σε έκθεσή της η Κομισιόν</b></a>, σύμφωνα με την οποία όχι μόνο επιτυγχάνεται ο στόχος του πρωτογενούς πλεονάσματος 3,5% για το 2019, αλλά υπάρχει και πρόσθετος δημοσιονομικός χώρος, με ενδεχόμενη αύξηση του πλεονάσματος σε 3,8%.</p>
      <p>Αυτό σημαίνει πως υπάρχει ένα «μαξιλάρι» περίπου 400 εκατομμυρίων ευρώ, που θα αποτελέσει την «πηγή» του έκτακτου κοινωνικού μερίσματος.</p>
      <p>Την Πέμπτη το μεσημέρι ο υπουργός Οικονομικών Χ. Σταϊκούρας θα παρουσιάσει το τελικό σχέδιο του κρατικού προϋπολογισμού που θα κατατεθεί στην βουλή. Όπως αναμένεται, θα αναθεωρηθεί προς τα πάνω ο στόχος για το πρωτογενές πλεόνασμα του 2019.</p>
      <p>Οι τελικές ανακοινώσεις για την έκταση του κοινωνικού μερίσματος αλλά και το ποιοί θα είναι οι αποδέκτες του, θα γίνουν στο προσεχές χρονικό διάστημα από τον ίδιο τον πρωθυπουργό Κ. Μητσοτάκη.</p>
      <p>Οι δικαιούχοι θα προέρχονται από τις ομάδες με τα μεγαλύτερα οικονομικά προβλήματα, ενώ όπως έχει δηλώσει ο πρωθυπουργός, στόχος είναι να μην δοθούν πολύ λίγα χρήματα σε πάρα πολλούς αλλά να εντοπιστούν οι κοινωνικές ομάδες που έχουν την μεγαλύτερη ανάγκη, προκειμένου η ενίσχυση να είναι ουσιαστική.</p>
      <p>Οι δικαιούχοι του ΕΚΑΣ και του κοινωνικού εισοδήματος αλληλεγγύης αποτελούν ομάδες που ενδέχεται να ωφεληθούν από την υπέρβαση του στόχου για το πλεόνασμα.</p>
      <p>Τα χρήματα πρέπει σε κάθε περίπτωση να δοθούν ως την 31η Δεκεμβρίου, καθώς δεν υπάρχει η δυνατότητα μεταφοράς της δαπάνης στο νέο οικονομικό έτος.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/enallaktikes-draseis-enischysis-ton-elaiokalliergeion-zitise-apo-tin-komision-o-m-voridis/"/>
        <a href="https://www.ert.gr/featured/thetiki-i-4i-metamnimoniaki-axiologisi-tis-komision-gia-tin-ellada-video/"/>
        <a href="https://www.ert.gr/eidiseis/diethni/kosmos/diadikasia-epi-paravasei-se-varos-tis-vretanias-xekina-i-komision-epeidi-den-proteine-ypopsifio-epitropo/"/>
        <a href="https://www.ert.gr/eidiseis/ellada/kinonia/provlepseis-komision-sto-18-i-anaptyxi-to-2019-23-to-2020-stin-ellada-video/"/>
        <a href="https://www.ert.gr/eidiseis/oikonomia/elladaoikonomia/thetikes-prooptikes-gia-tin-elliniki-oikonomia-neo-rali-ton-omologon/"/>
        <a href="https://www.ert.gr/eidiseis/oikonomia/elladaoikonomia/protogenes-pleonasma-ypervasi-kata-3007-dis-eyro-sto-9mino-video/"/>
      </related>
    </article>
  </body>
</html>