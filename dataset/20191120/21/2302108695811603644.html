<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/iohannis-l-a-felicitat-pe-donald-tusk-pentru-alegerea-in-functia-de-presedinte-al-partidului-popular-european-sub-conducerea-dumneavoastra-ppe-va-continua-sa-joace-un-rol-decisiv-in-modelarea-viitor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T21:08:06+00:00"/>
    <meta property="og:title" content="Iohannis l-a felicitat pe Donald Tusk pentru președinția PPE: Sub conducerea dumneavoastră, PPE va continua să joace un rol decisiv în modelarea viitorului proiectului UE"/>
    <meta property="og:description" content="Preşedintele Klaus Iohannis i-a transmis, miercuri seară, felicitări lui Donald Tusk care a fost ales preşedintele celui mai important partid european,"/>
  </head>
  <body>
    <article>
      <h1> Iohannis l-a felicitat pe Donald Tusk pentru președinția PPE: Sub conducerea dumneavoastră, PPE va continua să joace un rol decisiv în modelarea viitorului proiectului UE </h1>
      <address><time datetime="2019-11-20T21:08:06+00:00">20 Nov 2019, 21:08</time> by <a rel="author">Redacția</a></address>
      <p>Preşedintele Klaus Iohannis i-a transmis, miercuri seară, felicitări lui Donald Tusk care a fost ales preşedintele celui mai important partid european, Partidul Popular European. Iohannis participă la Congresul PPE de la Zagreb, transmite <a href="https://www.news.ro/politic-intern/update-iohannis-l-felicitat-donald-tusk-alegerea-functia-presedinte-partidului-popular-european-conducerea-dumneavoastra-ppe-continua-joace-rol-decisiv-modelarea-viitorului-proiectului-ue-1922400920002019112219176088">News.ro.</a></p>
      <p>”Felicitări, Donald Tusk, la alegerea ca preşedinte al PPE”, a scris, miercuri seară, pe Twitter, preşedintele Klaus Iohannis.</p>
      <p>”Sub conducerea dumneavoastră, PPE va continua să joace un rol decisiv în modelarea viitorului proiectului UE. #EPPZagreb”, a completat Iohannis.</p>
      <p>Iohannis participă la Congresul PPE de la Zagreb.</p>
      <p>Ulterior, Iohannis a declarat că-l cunoaşte foarte bine pe Donald Tusk, iar alegerea sa este un bun semnal.</p>
      <p>”Îl cunosc foarte bine pe domnul Donald Tusk şi sunt foarte bucuros că a fost ales cu o majoritate cuvârşitoare de voturi. Faptul că avem la PPE prima dată un preşedinte din partea estică arată, şi în PPE, o deschidere semnificativă către membri noi în UE, lucru care ne bucură şi este un semn vizibil, un semn evident că falia est-vest dispare tot mai mult şi asta este ceea ce ne dorim şi pentru România şi pentru români. Să ajungem şi la un nivel de trai şi la o societate de maturitatea societăţilor din vechile state membre ale UE”, a declarat Iohannis la Zagreb.</p>
      <p>Preşedintele în exerciţiu al Consiliului European, Donald Tusk, a fost ales, miercuri, preşedintele Partidului Popular European (PPE), în cadrul Congresului care are loc la Zagreb. Tusk a fost singurul candidat înscris în cursa pentru preşedinţia partidului, fiind susţinut de fostul preşedinte Joseph Daul.</p>
      <p>Tusk a fost ales cu 491 de voturi ”pentru” reprezentând 93% dintre voturile exprimate. Au fost înregistrate şi 37 de voturi împotrivă.</p>
      <p>
        <i>sursa foto: Facebook</i>
      </p>
    </article>
  </body>
</html>