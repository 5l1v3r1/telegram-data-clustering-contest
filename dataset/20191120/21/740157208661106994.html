<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/sad-przesluchuje-kobiety-oskarzajace-dyrektora-bagateli,135306.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:28:00+00:00"/>
    <meta property="og:title" content="Sąd przesłuchuje kobiety oskarżające dyrektora Bagateli"/>
    <meta property="og:description" content="Krakowski sąd przesłuchał dwie kobiety, które oskarżają dyrektora Teatru Bagatela Henryka Jacka Schoena o molestowanie i mobbing. Śledztwo w tej sprawie prowadzi krakowska prokuratura okręgowa."/>
  </head>
  <body>
    <article>
      <h1>Sąd przesłuchuje kobiety oskarżające dyrektora Bagateli</h1>
      <address><time datetime="2019-11-20T21:28:00+00:00">20 Nov 2019, 21:28</time> by <a rel="author">PAP/JS  </a></address>
      <h4>Krakowski sąd przesłuchał dwie kobiety, które oskarżają dyrektora Teatru Bagatela Henryka Jacka Schoena o molestowanie i mobbing. Śledztwo w tej sprawie prowadzi krakowska prokuratura okręgowa.</h4>
      <hr/>
      <ul>
        <li>
          <b>Po południu pełnomocnik prezydenta Krakowa ds. kultury Robert Piaskowski podczas sesji rady miasta przedstawił radnym informację dotyczącą sytuacji w Teatrze Bagatela.</b>
        </li>
        <li>
          <b>Jak zapewnił Piaskowski, teatr realizuje swoje plany artystyczne.</b>
        </li>
        <li><b>Dodał, że zespołowi Bagateli zapewniona została opieka psychoterapeuty i psychologa, a władze miasta pozostają w stałym kontakcie z reprezentującą grupę kobiet aktorką Aliną Kamińską.</b> </li>
      </ul>
      <p>Informację o przesłuchaniach przekazał rzecznik krakowskiej prokuratury okręgowej Janusz Hnatko. "W dniu dzisiejszym są przesłuchiwane dwie osoby, a kolejne będą przesłuchiwane w następnych dniach, w terminach uzgodnionych z pokrzywdzonymi osobami" - podał Hnatko.</p>
      <p>Ze względu na charakter sprawy pokrzywdzone - w obecności psychologa - przesłuchuje sąd. Dzięki temu nie będą one musiały być przesłuchiwane przed sądem ponownie, w sytuacji, gdyby wniesiony został akt oskarżenia. W ubiegłym tygodniu w prokuraturze przesłuchano już - w charakterze świadka - pierwszą z poszkodowanych. Jak informowała prokuratura, przesłuchanie pozwoliło na "poznanie relacji i stosunków, jakie panowały pomiędzy dyrektorem a pracownikami teatru". Uzyskano również informacje o świadkach incydentów, do których miało dochodzić w tej instytucji. Z zeznań kobiety wynika, że do nadużyć w teatrze dochodziło od ok. 20 lat.</p>
      <p>O wszczęciu śledztwa ws. molestowania i mobbingu poinformowano na początku listopada. Prokuraturę o sprawie powiadomił prezydent Krakowa Jacek Majchrowski po tym, jak o rzekomych nadużyciach zawiadomiła go grupa dziewięciu kobiet, m.in. aktorek Bagateli. Dyrektor instytucji H. J. Schoen od początku zaprzecza oskarżeniom.</p>
      <p>
        <a href="https://www.portalsamorzadowy.pl/malopolskie/praca/mobbing-w-teatrze-bagatela-jacek-majchrowski-nie-stanal-na-wysokosci-zadania,135284.html">Po południu pełnomocnik prezydenta Krakowa ds. kultury Robert Piaskowski podczas sesji rady miasta przedstawił radnym informację dotyczącą sytuacji w Teatrze Bagatela.</a>
      </p>
      <p>Jak zapewnił Piaskowski, teatr realizuje swoje plany artystyczne. Dodał, że zespołowi Bagateli zapewniona została opieka psychoterapeuty i psychologa, a władze miasta pozostają w stałym kontakcie z reprezentującą grupę kobiet aktorką Aliną Kamińską. "Oczekujemy na wyniki śledztwa prokuratorskiego. Te działania trwają w szczególnym trybie przed sądem" - mówił.</p>
      <p>Zespół Bagateli wyraził solidarność z kobietami, które oskarżają dyrektora o nadużycia, a także zapewnił, że Teatr działa dalej i planuje kolejne premiery. Zarówno dyrekcja, jak i przedstawiciele aktorów zapewnili pełne wsparcie poszkodowanym.</p>
      <p>Schoen przebywa na płatnym urlopie, który potrwać może nawet do stycznia. Jak czytamy w przesłanym przez jego pełnomocnika oświadczeniu, w tym czasie dyrektor "nie będzie ingerował w pracę teatru", ani "nie będzie inicjować kontaktu z pracownikami". Z kolei we wcześniejszej rozmowie  dyrektor jednoznacznie odparł wszystkie zarzuty. "Nigdy nie molestowałam seksualnie pracownic ani kobiet współpracujących z teatrem, a także nie dopuszczałem się mobbingu" - oświadczył.</p>
      <p>Jak mówiła dziennikarzom aktorka Alina Kamińska, zarówno ona, jak i jej koleżanki pozostawały w "całkowitej zależności i poległości" od dyrektora. Kamińska zaznaczyła, że ujawnienie tej sprawy "ciąży przeogromnie" na życiu jej i jej koleżanek, a także stawia pod znakiem zapytania ich dalszą karierę zawodową.</p>
      <p>Pracownice teatru wspiera środowisko teatralne. Pod listem otwartym w tej sprawie, zamieszczonym w serwisie E-teatr, podpisali się reżyserzy - m.in. Agnieszka Glińska, Agnieszka Holland, Grzegorz Jarzyna i Joanna Kos-Krauze, a także aktorzy Maja Ostaszewska i Bartosz Bielenia. Sygnowały go także m.in. zarządy związku Aktorów Polskich i Gildii Polskich Reżyserek i Reżyserów Teatralnych.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>