<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/esteri/israele-palestina-santa-sese-1.4897818"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T21:56:33+00:00"/>
    <meta property="og:title" content="Pace in Palestina, la Santa Sede in campo: &quot;Due Stati unica soluzione&quot;"/>
    <meta property="og:description" content="Intervento vaticano dopo la decisione degli Stati Uniti di legittimare le colonie israeliane nei territori occupati della Cisgiordania. Anche le Nazioni Uniti criticano la mossa di Trump"/>
  </head>
  <body>
    <article>
      <h1>Pace in Palestina, la Santa Sede in campo: "Due Stati unica soluzione"</h1>
      <h2>Intervento vaticano dopo la decisione degli Stati Uniti di legittimare le colonie israeliane nei territori occupati della Cisgiordania. Anche le Nazioni Uniti criticano la mossa di Trump</h2>
      <address><time datetime="2019-11-20T21:56:33+00:00">20 Nov 2019, 21:56</time> by <a rel="author">GIOVANNI PANETTIERE</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4897924.1574286994!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il Papa nel 2014 piantò un ulivo per la pace in Palestina con i leader dei due Paesi</figcaption>
      </figure>
      <p>Città del Vaticano, 20 novembre 2019 - La <b>Santa Sede</b> rilancia il suo ruolo di mediatrice nell’intricata vicenda del destino della<b> Terra Santa</b>. Lo fa con una nota ufficiale in scia a “recenti decisioni che rischiano di minare ulteriormente il<b> processo di pace</b> israelo-palestinese e la già fragile stabilità regionale“. Il riferimento implicito è alla svolta unilaterale, impressa qualche giorno fa dall’amministrazione americana <b>Trump</b>, di <a href="https://www.quotidiano.net/esteri/colonie-israele-1.4894868">considerare le<b> colonie israeliane</b> </a>nei territori occupati in Cisgiordania non più contrarie al diritto internazionale.</p>
      <p>Con la loro ultima presa di posizione gli Usa hanno così archiviato l’<b>Hansell memorandum</b>, un parere legale del dipartimento di Stato su cui dal 1978 si basava la politica americana riguardo agli insediamenti della Stella di Davide nelle zone conquistate dopo la <i>Guerra dei sei giorni</i> nel 1967. Inevitabili le reazioni. Al netto della decisione della <b>Casa Bianca</b>, per la Santa Sede l’unica via percorribile, nell’ottica di un futuro di pace in Medio Oriente, resta la soluzione di<b> due Stati per due popoli</b>. “La Santa Sede sostiene il diritto dello Stato d’Israele a vivere in pace e sicurezza entro i confini riconosciutigli dalla <b>comunità internazionale</b> – si legge nella nota –, ma lo stesso diritto appartiene al popolo palestinese e deve essere riconosciuto, rispettato e attuato“.</p>
      <p>La dichiarazione dei vertici della Chiesa universale arriva in contemporanea con la secca bocciatura degli Stati Uniti da parte delle <b>Nazioni Unite</b>. A detta dell’Onu, gli insediamenti israeliani in Cisgiordania restano illegali. I confini legittimi rimangono quelli antecedenti al conflitto del 1967. “La decisione del governo degli Stati Uniti è probabilmente l’ultimo chiodo nella<b> bara</b> della soluzione a due Stati“, mastica amaro il rappresentante speciale Onu per i diritti umani nei territori palestinesi, Michael Lynk. Sul campo, dopo una settimana di razzi sparati verso Israele e successivi<b> raid </b>nella<b> Striscia di Gaza</b> (decine i morti palestinesi), tacciono le armi. Un silenzio fragile come sa chi vive su una polveriera.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/blog/bianchi/gantz-rinuncia-in-israele-terzo-voto-in-un-anno-42.895"/>
        <a href="https://www.quotidiano.net/esteri/colonie-israele-1.4894868"/>
      </related>
    </article>
  </body>
</html>