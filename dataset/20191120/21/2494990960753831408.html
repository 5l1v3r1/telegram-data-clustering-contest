<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/20/news/rousseau-regionali-emilia-romagna-calabria-voto-maio-elezioni-1243657/"/>
    <meta property="og:site_name" content="Il Tempo"/>
    <meta property="article:published_time" content="2019-11-20T21:08:00+00:00"/>
    <meta property="og:title" content="Il M5s affida a Rousseau la decisione se partecipare alle Regionali"/>
    <meta property="og:description" content="La votazione sulla piattaforma riservata agli iscritti domani dalle 12 alle 20"/>
  </head>
  <body>
    <article>
      <h6 class="kicker">EMILIA ROMAGNA E CALABRIA</h6>
      <h1>Il M5s affida a Rousseau la decisione se partecipare alle Regionali</h1>
      <h2>La votazione sulla piattaforma riservata agli iscritti domani dalle 12 alle 20</h2>
      <address>
        <time datetime="2019-11-20T21:08:00+00:00">20 Nov 2019, 21:08</time>
      </address>
      <p>Il M5s rimette ai propri iscritti la scelta se partecipare o meno alle elezioni regionali in Emilia Romagna e Calabria. Una decisione di non poco conto, visto che inciderà sul risultato che avranno anche Partito democratico e Lega, i due partiti che si contendono veramente la sfida soprattutto in Emilia Romagna.</p>
      <p>E' "il momento di chiederci se questa grande mobilitazione di crescita e rigenerazione sia compatibile con le attività elettorali. Per questo motivo abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia Romagna e in Calabria". Lo annuncia il Blog delle Stelle. "Partecipare alle elezioni richiede uno sforzo organizzativo, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più giusto che i suoi portavoce dirigano il proprio impegno. Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci. A noi la scelta", conclude l'house organ del M5S, spiegando che "le votazioni si apriranno alle 12 di domani e si chiuderanno alle 20".</p>
    </article>
  </body>
</html>