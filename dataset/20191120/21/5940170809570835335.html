<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/agglia/premier-ligk/kai-twra-ti-kyrie-poketino"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T21:43:00+00:00"/>
    <meta property="og:title" content="Και τώρα τι κύριε Ποκετίνο;"/>
    <meta property="og:description" content="Όλα τα ωραία κάποτε τελειώνουν. Στην προκειμένη περίπτωση, η θητεία του Μαουρίσιο Ποκετίνο στην Τότεναμ έληξε κάπως άδοξα, παρ’ όλα αυτά η κληρονομιά που άφησε στον... Ζοσέ Μουρίνιο είναι μεγάλη. Μπορεί να μην κατέκτησε κάποιο τρόπαιο στα 5,5 χρόνια που βρέθηκε στο Βόρειο Λονδίνο, κέρδισε όμως απήχηση, μπαίνοντας στην ελίτ των κορυφαίων προπονητών στον κόσμο."/>
  </head>
  <body>
    <article>
      <h1>Και τώρα τι κύριε Ποκετίνο;</h1>
      <h2>Ποιός θα είναι άραγε ο επόμενος του ποδοσφαιρικός σταθμός;</h2>
      <address><time datetime="2019-11-20T21:43:00+00:00">20 Nov 2019, 21:43</time> by <a rel="author">Γιάννης Κουδουνάς</a></address>
      <p>
        <b>Όλα τα ωραία κάποτε τελειώνουν. Στην προκειμένη περίπτωση, η θητεία του Μαουρίσιο Ποκετίνο στην Τότεναμ έληξε κάπως άδοξα, παρ’ όλα αυτά η κληρονομιά που άφησε στον... Ζοσέ Μουρίνιο είναι μεγάλη. Μπορεί να μην κατέκτησε κάποιο τρόπαιο στα 5,5 χρόνια που βρέθηκε στο Βόρειο Λονδίνο, κέρδισε όμως απήχηση, μπαίνοντας στην ελίτ των κορυφαίων προπονητών στον κόσμο.</b>
      </p>
      <p>Παρέλαβε μια ομάδα στο χείλος του γκρεμού μετά τα άσχημα αποτελέσματα με τον Βίλας Μπόας στον πάγκο (η φυγή του Μπέιλ τον καταδίκασε) και την οδήγησε όχι μόνο στο να σταθεροποιηθεί μέσα στην 4άδα αλλά και να ανταγωνίζεται μέχρι τέλους για τον τίτλο. Την λες και άθλο την περσινή τρελή πορεία των Σπερς μέχρι και τον τελικό του Champions League, όπου ηττήθηκαν από την Λίβερπουλ. Κόντρα στην σφιχτοχεριά του Λέβι και τον ανταγωνισμό της Premier League κατάφερε να παρουσιάσει ένα αξιοζήλευτο σύνολο με ελκυστικό επιθετικό ποδόσφαιρο.</p>
      <p>Πληρώνει όμως το γεγονός πως δεν αποχώρησε με το τέλος της περσινής σεζόν. Φαινόταν πως δεν είχε πλέον την δύναμη, ίσως και το κίνητρο για να συνεχίσει να κτίζει αυτό που ο ίδιος έφτιαξε με τόσο πάθος και ζήλο. Ανεξάρτητα από την έκβαση του περσινού τελικού ο κύκλος αυτός όδευε στο τέλος του και παρόλο που το πάλεψε και δεν τα παράτησε παραμένοντας στην Τότεναμ, πλήρωσε εν τέλει τα σπασμένα των κακών αποτελεσμάτων της τρέχουσας σεζόν.</p>
      <p>Οι αναμνήσεις θα είναι αυτές που θα μείνουν για πάντα ανεξάρτητα από το τι θα κάνει στην συνέχεια της καριέρας του ο Αργεντινός τεχνικός. Το θέμα που τίθεται πλέον είναι ποιός θα είναι άραγε ο επόμενος πάγκος που θα καθίσει; Επιλογές υπάρχουν πολλές και μάλιστα ελκυστικές...</p>
      <p>Για να πάρουμε τα πράγματα από την αρχή, εκτός σοβαρού απροόπτου, ο 47χρονος τεχνικός θα κάνει ένα μικρό διάλειμμα από την δύσκολη καθημερινότητα που επιβάλλει το άθλημα και θα φορτώσει τις μπαταρίες του ενόψει της επόμενη σεζόν.</p>
      <p>Η οποία επόμενη σεζόν μπορεί να τον βρει σε οποιοδήποτε από τα πέντε κορυφαία πρωταθλήματα. Καταρχάς, όσον αφορά την Premier League, ο πάγκος της Μάντσεστερ Γιουνάιτεντ μοιάζει ως ο πιο πιθανός. Μπορεί να λένε πως υπάρχει πλάνο και στήριξη προς το μέρος του Σόλσκιερ, ωστόσο αν παραμείνουν εώς έχουν τα αποτελέσματα μέχρι το τέλος της σεζόν κανείς να μην αποκλείσει το ενδεχόμενο να τον αντικαταστήσει.</p>
      <p>Εάν αποφασίσει να αλλάξει πολιτείες η Ρεάλ Μαδρίτης θα είναι πάντα μια επιλογή. Ο Πέρεθ τον θέλει, ο Ποκετίνο θέλει οπότε... Όλα αυτά φυσικά υπό την προϋπόθεση πως ο Ζιντάν δεν οδηγήσει τους «μερένχες» σε κάποιον τίτλο και χάσει την δουλειά του... Προσωπικά πιστεύω πως ο Γάλλος θα παραμείνει και την επόμενη σεζόν... Το ίδιο ισχύει και για την Γιουβέντους με τον Σάρι εάν δεν κατακτήσει τρόπαια.</p>
      <p>Από την άλλη, μπορεί πολλοί να λένε πως θα ήταν ιδανικός για την Μπαρτσελόνα και για να λέμε την αλήθεια θα ήταν βούτυρο στο ψωμί για αυτήν και τον Μέσι, ωστόσο καλό είναι να θυμηθούμε πως στο πρόσφατο παρελθόν είχε δηλώσει πως δεν θα προπονήσει ποτέ τους «μπλαουγκράνα» εξαιτίας του παρελθόντους του με την Εσπανιόλ. Κάτι ανάλογο είχε πει και για την Άρσεναλ... Φυσικά και ο Μουρίνιο έτσι δήλωσε για την Τότεναμ...</p>
      <p>Πάντως σύμφωνα με τα όσα αναφέρει η Γερμανική Bild, στη Μπάγερν Μονάχου φέρονται να σκέφτονται το ενδεχόμενο να κρατήσουν τον Φλικ ως υπηρεσιακό για να βγάλει την τρέχουσα αγωνιστική περίοδο κι έπειτα να φουλάρουν για τον Ποκετίνο, που μοιάζει αυτή τη στιγμή ο νούμερο 1 υποψήφιος για τους Βαυαρούς. Και ίσως η καλύτερη επιλογή και για τους δυο... Ας μην ξεχνάμε φυσικά την Παρί Σεν Ζερμέν, η οποία εγγυάται εγχώριες διακρίσεις...</p>
      <p>Υπάρχει όμως άλλη μια επιλογή που εάν πραγματοποιούνταν θα προκαλούσε αίσθηση και δεν είναι άλλη από τον πάγκο της χώρας του, της Αργεντινής. Θα δινόταν και η ευκαιρία στον Μέσι να διεκδικήσει με αξιώσεις το επόμενο Παγκόσμιο Κύπελλο με έναν τόσο καλό προπονητή στον πάγκο... Επιλογές πολλές, στο μυαλό του Μαουρίσιο όμως δεν μπορούμε να μπούμε, γι' αυτό υπομονή.</p>
    </article>
  </body>
</html>