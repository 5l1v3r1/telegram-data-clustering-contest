<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/pau-gasol-deixa-de-ser-jugador-dels-blazers/noticia/2964889/"/>
    <meta property="og:site_name" content="CCMA"/>
    <meta property="article:published_time" content="2019-11-20T21:21:50+00:00"/>
    <meta property="og:title" content="Pau Gasol deixa de ser jugador dels Blazers"/>
    <meta property="og:description" content="El pivot català, de 39 anys, ha arribat a un acord per seguir a la franquícia d'Oregon en el cos tècnic després que la rehabilitació de la lesió al peu esquerre s'hagi allargat més del que estava previst"/>
  </head>
  <body>
    <article>
      <h1>Pau Gasol deixa de ser jugador dels Blazers</h1>
      <h2>El pivot català, de 39 anys, ha arribat a un acord per seguir a la franquícia d'Oregon en el cos tècnic després que la rehabilitació de la lesió al peu esquerre s'hagi allargat més del que estava previst</h2>
      <address><time datetime="2019-11-20T21:21:50+00:00">20 Nov 2019, 21:21</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/0/9/1574288298790.jpg"/>
      </figure>
      <p><b>Pau Gasol</b> ha anunciat aquest dimecres per sorpresa que <b>deixa de ser jugador dels Portland Trail Blazers</b>. El motiu és que mig any després de ser operat del peu esquerre, <b>la recuperació de la lesió va molt més lenta del que s'esperava </b>i encara veu llunyana la possibilitat de tornar a jugar. De moment, Gasol <b>es podria quedar a la franquícia d'Oregon com a tècnic</b>. Aquest contratemps podria precipitar l'adeu del pivot de Sant Boi, que ara té 39 anys, i que tenia com a objectiu poder <b>disputar els Jocs Olímpics de Tòquio 2020</b> amb la selecció espanyola.</p>
      <p>El mateix Gasol ha volgut explicar la situació en primera persona en un missatge que ha penjat a les xarxes socials:</p>
      <blockquote>"Des d'avui deixo de formar part de la plantilla de Portland Trail Blazers. Després de l'operació del maig per tractar la lesió, sabia que la recuperació podia anar dels sis als dotze mesos. Vaig decidir operar-me per poder reaparèixer en plenes condicions. Però els últims dies he sabut que la recuperació necessitarà més temps del que em pensava. Quan vaig firmar per Portland sabíem que aquesta era una possibilitat i vam acordar que l'equip podria acomiadar-me per tenir la flexibilitat de fitxar un jugador que pogués ajudar a l'instant. La rescissió del contracte permetrà centrar-me en la recuperació sense la pressió de la franquícia esperant que torni."</blockquote>
      <figure>
        <iframe data-src="https://twitter.com/paugasol/status/1197279669625720832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>