<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184624/%E0%A6%AE%E0%A6%BE%E0%A6%B0%E0%A7%8D%E0%A6%95%E0%A7%87%E0%A6%9F%E0%A7%87-%E0%A6%85%E0%A6%97%E0%A7%8D%E0%A6%A8%E0%A6%BF%E0%A6%95%E0%A6%BE%E0%A6%A3%E0%A7%8D%E0%A6%A1%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE-%E0%A6%A5%E0%A6%BE%E0%A6%AE%E0%A6%9B%E0%A7%87%E0%A6%87-%E0%A6%A8%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T21:50:00+00:00"/>
    <meta property="og:title" content="মার্কেটে অগ্নিকাণ্ডের ঘটনা থামছেই না"/>
    <meta property="og:description" content="প্রতি বছরই রাজধানীর বিভিন্ন মার্কেটে ঘটছে আগুনের ঘটনা। ভয়াবহ অগ্নিকান্ডে"/>
  </head>
  <body>
    <article>
      <h1>মার্কেটে অগ্নিকাণ্ডের ঘটনা থামছেই না</h1>
      <address><time datetime="2019-11-20T21:50:00+00:00">20 Nov 2019, 21:50</time> by <a rel="author">সময় সংবাদ</a></address>
      <p><b>প্রতি বছরই রাজধানীর বিভিন্ন মার্কেটে ঘটছে আগুনের ঘটনা। ভয়াবহ অগ্নিকান্ডে প্রায়ই প্রাণহানির পাশাপাশি সম্পদের ব্যাপক ক্ষয়ক্ষতি হচ্ছে। সব শেষ ২০ নভেম্বর আগুন লাগে টিকাটুলির রাজধানী সুপার মার্কেটে। এতে বিভিন্ন মালামালসহ পুড়ে যায় অনেকগুলো কাপড়ের দোকান।</b><br/><br/>চলতি বছর ২৮ মার্চ বনানীর এফআর টাওয়ারে ভয়াবহ আগুনের লাগে। অগ্নিদগ্ধ হয়ে প্রাণ হারায় ২৫ জন, এছাড়া আহত হয় বেশ কয়েকজন।<br/><br/>এফ আর টাওয়ারের আগুনের তাপ না কমতেই দুদিন পর আগুন লাগে গুলশান-১ এর ডিএনসিসি মার্কেটে। আগুনে মালামাল পুড়ে যাওয়ায় নিঃস্ব হয়ে পড়ে ঐ মার্কেটের ক্ষুদ্র ব্যবসায়ীরা। ২০১৭ সালের ২ জানুয়ারি একই মার্কেটে আগুন লেগে সর্বস্ব হারায় ব্যবসায়ীরা। ক্ষতিগ্রস্ত হয় প্রায় ৬শ' দোকান মালিক।<br/><br/>২০০৯ সালের ১৩ মার্চ বসুন্ধরা সিটিতে আগুন লেগে প্রাণহানী না ঘটলেও বিভিন্ন দোকানের মালামাল পুড়ে ক্ষতিগ্রস্ত হন ব্যবসায়ীরা। এছাড়া রাজধানীর বঙ্গবাজার ও খিলক্ষেতের মধ্যপাড়া এলাকায় টিনশেড আলী মার্কেটে আগুন লেগে বেশ কয়েকটি দোকান পুড়ে যায়।<br/><br/>রাজধানীতে বিভিন্ন মার্কেটে আগুনে পুড়ে শুধু সম্পদের ক্ষতিই নয়, চুড়িহাট্টা, নিমতলীর এবং এফআর টাওয়ারে ভয়াবহ অগ্নিকান্ডে ব্যাপক প্রাণহানির মতো ঘটনা ঘটে। একের পর এক অগ্নিকান্ডের পর তদন্ত হলেও এ ধরনের পরিস্থিতি মোকাবিলায় আরো প্রস্তুতি নেয়া প্রয়োজন বলে মনে করেন সংশ্লিষ্টরা।</p>
    </article>
  </body>
</html>