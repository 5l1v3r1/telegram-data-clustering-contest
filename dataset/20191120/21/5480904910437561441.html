<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sondlandova-vypoved-k-ukrajine-vyvolala-rozruch-trump-se-ohradil/1823326?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T21:03:00+00:00"/>
    <meta property="og:title" content="Sondlandova výpověď k Ukrajině vyvolala rozruch, Trump se ohradil"/>
    <meta property="og:description" content="Washington - Americký velvyslanec při Evropské unii Gordon Sondland dnes v Kongresu pod přísahou prohlásil, že prezident Donald Trump naléhal na Ukrajinu s cílem dosáhnout vyšetřování svého politického soka Joea Bidena a že o tom každý z americké administrativy věděl. Od Sondlandových slov se Trump distancoval, stejný krok učinili Trumpův osobní právník Rudy Giuliani, americký viceprezident Mike Pence a ministr energetiky USA Rick Perry. Velvyslanec mimo jiné ovšem popřel, že by mu prezident přímo řekl, že vyšetřováním Bidena je podmíněna americká vojenská pomoc Ukrajině."/>
  </head>
  <body>
    <article>
      <h1>Sondlandova výpověď k Ukrajině vyvolala rozruch, Trump se ohradil</h1>
      <address><time datetime="2019-11-20T21:03:00+00:00">20 Nov 2019, 21:03</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký velvyslanec při Evropské unii Gordon Sondland dnes v Kongresu pod přísahou prohlásil, že prezident Donald Trump naléhal na Ukrajinu s cílem dosáhnout vyšetřování svého politického soka Joea Bidena a že o tom každý z americké administrativy věděl. Od Sondlandových slov se Trump distancoval, stejný krok učinili Trumpův osobní právník Rudy Giuliani, americký viceprezident Mike Pence a ministr energetiky USA Rick Perry. Velvyslanec mimo jiné ovšem popřel, že by mu prezident přímo řekl, že vyšetřováním Bidena je podmíněna americká vojenská pomoc Ukrajině.</p>
      <p>Sondland před výborem Sněmovny reprezentantů pro kontrolu tajných služeb uvedl, že každý včetně Pence či ministra zahraničí Mikea Pompea věděl o tom, že prezident činí na Ukrajinu nátlak. O telefonickém rozhovoru Trumpa s ukrajinským prezidentem Volodymyrem Zelenským, u kterého nebyl přítomen, řekl, že podle tehdy dostupných informací ho považoval za dobrý, jen se mu nyní zdá zvláštní, že o něm nedostal žádné podrobnosti. Během hovoru Trump Zelenskému řekl, že by chtěl, aby Ukrajina otevřela vyšetřování jeho volebního soka Joea Bidena.</p>
      <p>Média Sondlandovu výpověď hodnotí jako špatnou pro obě strany, tedy jak pro demokraty, kteří vyšetřují, zda prezident porušil své pravomoci, tak pro Bílý dům i republikány. Velvyslanec totiž potvrdil, že ve vztahu k Ukrajině americký prezident postupoval podle zásady quid pro quo (něco za něco) a že kompromitující informace o Bidenovi vázal hlavně na souhlas s návštěvou ukrajinského prezidenta Zelenského v Bílém domě. Zároveň ale Sondland odmítl, že by mu Trump výslovně řekl, že vojenská pomoc Ukrajině je podmíněna vyšetřováním Bidena. V jednom okamžiku také prohlásil, že se prezidenta kvůli protichůdným informacím přímo zeptal, co přesně od Kyjeva žádá. Na to mu Trump odpověděl, že nic.</p>
      <p>Právě tuto část výpovědi Trump dnes zmínil, když se od Sondlandových slov pokusil distancovat. Dodal také, že velvyslance moc nezná, ač mu Sondland přispěl v přepočtu 23 miliony korun na prezidentskou kampaň.</p>
      <p>S výhradou vystoupila rovněž Penceova kancelář, která odmítla, že by viceprezident s velvyslancem někdy hovořil o propojení vojenské pomoci s vyšetřováním Bidena. Sondland kongresmanům řekl, že s Pencem na toto téma hovořil 1. září ve Varšavě před jednáním s Ukrajinci.</p>
      <p>Dementi vydali i ministerstvo energetiky a Giuliani, který podle velvyslance ukrajinskou záležitost vedl. Giuliani uvedl, že se Sondlandem se nikdy nesetkal, jen s ním několikrát telefonicky hovořil. Ministerstvo energetiky zase sdělilo, že Sondland překroutil pověření, které ministr energetiky Rick Perry od prezidenta dostal, a že Perry nikdy s Giulianim o Bidenovi nemluvil.</p>
      <p>Výpověď Sondlanda, kterého demokraté kvůli rozporům v předchozích svědectvích považují za nejméně důvěryhodného svědka, americká média bedlivě sledovala. Sondland je totiž zatím jediným vypovídajícím, který měl v ukrajinské politice přímý přístup k prezidentovi. Je také jediným představitelem administrativy, který přiznal souvislost mezi pozastavením americké vojenské pomoci Ukrajině s vyšetřováním Bidena.</p>
      <p>Sondland se od ostatních svědků liší nejen kontroverzemi, ale podle televize CNN i naprosto odlišným vystupováním. Na horkém křesle se totiž cítil velmi uvolněně a v dobrém rozmaru, na jeho chování pak na rozdíl od jiných nebyla vidět ani známka nervozity.</p>
      <p>Na programu dnešního dne veřejných výpovědí jsou ještě slyšení Laury Cooperové, která na americkém ministerstvu obrany řídí odbor Ukrajiny a Ruska, a náměstka ministra zahraničí Davida Halea. Očekává se, že jejich svědectví, která začnou později odpoledne místního času (pozdě večer SEČ) potrvají až do noci na čtvrtek.</p>
    </article>
  </body>
</html>