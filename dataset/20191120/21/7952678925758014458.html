<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=409&amp;docID=328560&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-20T21:51:00+00:00"/>
    <meta property="og:title" content="נגמר מוקדם: ראשל&quot;צ הפסידה והודחה מאירופה"/>
    <meta property="og:description" content="הכתומים ספגו 77:75 במונאקו ולא יעפילו לשלב הבא ביורוקאפ"/>
  </head>
  <body>
    <article>
      <h1>נגמר מוקדם: ראשל"צ הפסידה והודחה מאירופה</h1>
      <h2>הכתומים ספגו 77:75 במונאקו ולא יעפילו לשלב הבא ביורוקאפ</h2>
      <address><time datetime="2019-11-20T21:51:00+00:00">20 Nov 2019, 21:51</time> by <a rel="author">מערכת אתר ערוץ הספורט</a></address>
      <p>זהו, חוסלו הסיכויים. <a href="http://www.sport5.co.il/team.aspx?FolderID=2595&amp;lang=HE">מכבי ראשון לציון</a> כבר לא תעלה לשלב הבא ביורוקאפ, את זה היא כבר יודעת שני משחקים לפני תום שלב הבתים. הערב (רביעי) היא הפסידה 77:75 בחוץ למונאקו, הקבוצה היחידה אותה עד כה ניצחה במפעל, וכעת היא במקום האחרון בבית במאזן 7:1. ההפסד קבע - הכתומים יודחו מאירופה.</p>
      <p><b>קלעו לראשל"צ</b>: ג'ורדן סווינג 19, ג'ונתן וויליאמס 15 (11 ריבאונדים), אלכס המילטון 14, פרדריק בורדיון 11, אדם אריאל 8, נמרוד טישמן ועוז בלייזר 4 כ"א.</p>
      <p>בקבוצה של גיא גודס ידעו שרק ניצחון יציל את הסיכויים הקטנים לסיים בין ארבע המקומות הראשונים בבית, אך המארחת ידעה לנקום בדקות האחרונות הצמודות ביותר. נוריס קול, אקס מכבי תל אביב, בלט בשורות מונאקו עם 18 נקודות.</p>
      <p>דריל מונרו הפצוע לא שיחק, וכמוהו גם מי שהוחתם כדי להחליפו, ג'יימס קלי, שעדיין לא הצטרף לכתומים. בהיעדרם, מצבת הגבוהים כללה את ג'ונתן וויליאמס ועוז בלייזר בלבד, מה שהקשה מאד על גודס ברוטציה. כמו כן, עבור פרדריק בורדיון מדובר בדרבי אישי קטן, שכן העיר בה הוא גדל, אנטיב, היא שכנה מאד צמודה של מונאקו, ובין הקבוצות קיימת שנאה די גדולה.</p>
      <figure>
        <img src="https://www.sport5.co.il/Images/trans.gif"/>
        <figcaption>גודס, איבד סיכויים להעפיל לשלב הבא (עודד קרני)</figcaption>
      </figure>
      <p><b>מהלך המשחק</b><br/>בראשל"צ פתחו בחמישייה אלכס המילטון, ג'ורדן סווינג, פרדריק בורדיון, עוז בלייזר וג'ונתן וויליאמס. הכתומים פתחו רע עם פיגור 7:1, אבל וויליאמס ובורדיון החזירו את הקבוצה לעניינים וצימקו את ההפרש ל-11:9. אלכס המילטון קלע סל שוויון, ולאחר מכן נמרוד טישמן הפך את התוצאה. עוד נקודות של וויליאמס קבעו יתרון מבטיח לראשל"צ בסוף הרבע הראשון, <b>15:19</b>.</p>
      <p>ברבע השני המארחת החזירה לתוצאה יותר צמודה בזכות נקודות של אריק באקנר ונוריס קול שקבעו 28:28. שלשה של יאקובה וואטרה יצרה יתרון 33:36, ובסיום המחצית הראשונה די בוסט סגר ריצה טובה למונאקו, וזה כבר <b>33:40</b> לקבוצה מהליגה הצרפתית.</p>
      <p>שלשות של סווינג ואדם אריאל עזרו לאורחים לצמצם ל-40:39. הקרב נשאר צמוד, ומהלך גדול של בורדיון קבע יתרון 49:50, וסווינג עם דקות מצוינות שמר על היתרון עד לסיום הרבע השלישי. וואטרה קלע עם הבאזר סל משווה, <b>60:60</b>.</p>
      <p>בעשר הדקות המכריעות ראשל"צ רדפה אחרי מונאקו בהפרשים קטנים, אבל לא הצליחה להשוות מהרגע שהמארחת עלתה ליתרון קטן. המקומיים עלו ל-71:76, המילטון וסווינג הורידו ל-76:75 ובהמשך עשו עבירה על מנת לקבל כדור אחרון 3.4 שניות לסיום. אולם, סווינג איבד את הכדור ובכך המשחק הסתיים בתוצאה <b>77:75</b>.</p>
      <figure>
        <img src="https://www.sport5.co.il/Images/trans.gif"/>
        <figcaption>המילטון, קרב צמוד במונאקו (צילום: מנואל ויטלי)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>הקהל הכתום הגיע לתמוך (צילום: מנואל ויטלי)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>אבל בסופו של דבר ראשל"צ שוב הפסידה (צילום: מנואל ויטלי)</figcaption>
      </figure>
    </article>
  </body>
</html>