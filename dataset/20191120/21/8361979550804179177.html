<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/dogovir-z-kontrolyu-nad-ozbroyennyam-maye-stosuvatisya-ne-lishe-ssha-i-rosiji-novini-svitu-50054772.html"/>
    <meta property="og:site_name" content="НВ"/>
    <meta property="article:published_time" content="2019-11-20T21:45:00+00:00"/>
    <meta property="og:title" content="Договір з контролю над озброєнням має стосуватися не лише США і Росії - Помпео"/>
    <meta property="og:description" content="Порушення з боку РФ ракетного договору (ДРСМД) стали причиною руйнації цього документу, однак будь-які нові ініціативи у сфері контролю над озброєнням не можуть, як це було раніше, стосуватися лише двох сторін — США і Росії."/>
  </head>
  <body>
    <article>
      <h1>Договір з контролю над озброєнням має стосуватися не лише США і Росії - Помпео</h1>
      <h2>Порушення з боку РФ ракетного договору (ДРСМД) стали причиною руйнації цього документу, однак будь-які нові ініціативи у сфері контролю над озброєнням не можуть, як це було раніше, стосуватися лише двох сторін — США і Росії.</h2>
      <address>
        <time datetime="2019-11-20T21:45:00+00:00">20 Nov 2019, 21:45</time>
      </address>
      <p>Про це під час прес-конференції за підсумками зустрічі міністрів закордонних справ НАТО заявив Державний секретар США Майк Помпео, повідомляє <a href="https://www.ukrinform.ua/rubric-world/2822359-derzdep-dogovir-z-kontrolu-nad-ozbroennam-ne-moze-stosuvatisa-lise-ssa-i-rosii.html">Укрінформ</a>.</p>
      <p>«Коли я став державним секретарем, ми мали справу з ДРМСД. Ми робили те, що адміністрація Трампа завжди робить, — ми дивилися на реальність і на факти. Було дві сторони Договору, лише одна його виконувала, тож для нас не було сенсу залишатися в ньому. І ми працювали з європейськими партнерами, щоб переконатися, що є єдність, що ми розуміємо ризики і ціну, що просуваємося вперед разом, усвідомлюючи, що Росія порушує Договір, і це є причиною виходу з нього Сполучених Штатів», — наголосив Помпео.</p>
      <p>Він окремо зауважив, що будь-які нові ініціативи у сфері контролю над озброєннями мають створюватися з урахуванням змін, які відбулися у світі.</p>
      <p>«Президент Трамп ніколи не дозволить, щоб США увійшли у будь-які угоди з контролю над озброєннями, які не мають сенсу для Сполучених Штатів Америки, або поновили вже наявні угоди з контролю над озброєнням, що завершують термін дії, і не мають більше сенсу для Америки. Виходячи з цього ключового принципу Президент говорив про зміни у світі. З часів, коли ДРСМД був створений, виникли нові загрози, зокрема, з боку Комуністичної партії Китаю. Тож Президент був дуже чітким — коли ми говоримо про створення нової стратегічної структури, щоб убезпечити Америку, це не може бути лише (за участі) США і Росії», — сказав Помпео.</p>
      <p>СРСР і США підписали Договір про ліквідацію ракет середньої і малої дальності 8 грудня 1987 року в Вашингтоні. ДРСМД набув чинності 1 червня 1988 року і поклав кінець ракетній кризі в Європі, яка вибухнула в результаті розміщення на континенті радянських ракет і американських Першингів.</p>
      <p>Документ передбачав ліквідацію цілого класу ракет: він забороняв сторонам проводити, випробовувати і розгортати балістичні та крилаті ракети наземного базування середньої дальності (від 1000 до 5500 км) і меншої дальності (від 500 до 1000 км), а також пускові установки для них.</p>
      <p>Через 30 років після набуття договором чинності - 20 жовтня 2018 року — президент США <a href="https://nv.ua/ukr/world/geopolitics/tramp-zajaviv-shcho-ssha-vijdut-z-dohovoru-z-rf-pro-likvidatsiju-raket-serednoji-i-maloji-dalnosti-2501615.html">Дональд Трамп заявив про намір вийти з ДРСМД</a> в зв’язку з тим, що Росія порушує його положення.</p>
      <p>4 грудня держсекретар США Майк Помпео зажадав від Москви протягом 60 днів <a href="https://nv.ua/ukr/world/geopolitics/u-derzhdepi-nazvali-umovu-zberezhennja-raketnoho-dohovoru-z-rosijeju-2511959.html">знищити або модифікувати ракету 9 М729</a>, яка за своїми параметрами порушувала договір. Надалі Вашингтон посилив цю вимогу, наполягаючи тільки на верифікованому знищенні ракети.</p>
      <p><a href="https://nv.ua/ukr/world/geopolitics/putin-u-ssha-nemaje-dokaziv-shcho-rf-porushuvala-raketnij-dohovir-2511486.html">Росія відкинула звинувачення американської сторони</a>, висунувши зустрічні претензії до США. Тоді адміністрація США оголосила про припинення участі в ДРСМД 2 лютого і пообіцяла через шість місяців вийти з договору, якщо Росія не повернеться до його дотримання.</p>
      <p>3 липня президент РФ <a href="https://nv.ua/ukr/world/geopolitics/putin-pidpisav-ukaz-pro-prizupinennya-vikonannya-raketnogo-dogovoru-50009097.html">Володимир Путін підписав закон про призупинення Росією дії ДРСМД</a>.</p>
      <p>
        <a href="https://nv.ua/world/geopolitics/raketnyy-dogovor-ssha-i-rf-istekaet-drsmd-novosti-rossii-50035402.html">Термін дії ДРСМД між США і Росією закінчився 2 серпня.</a>
      </p>
    </article>
  </body>
</html>