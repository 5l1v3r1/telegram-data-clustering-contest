<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/1560879/ta-katafere-o-promitheas-kodra-stin-oulm/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:48:59+00:00"/>
    <meta property="og:title" content="Τα κατάφερε ο Προμηθέας κόντρα στην Ουλμ"/>
    <meta property="og:description" content="Νίκησε στο φινάλε με 82-77…"/>
  </head>
  <body>
    <article>
      <h1>Τα κατάφερε ο Προμηθέας κόντρα στην Ουλμ</h1>
      <address><time datetime="2019-11-20T21:48:59+00:00">20 Nov 2019, 21:48</time> by <a rel="author">Πετρούτσου Μαρία</a></address>
      <p>
        <b>Νίκησε στο φινάλε με 82-77…</b>
      </p>
      <p>Ο Προμηθέας ήταν αρκετά απρόσεκτος κόντρα στην Ουλμ, διατήρησε όμως την ψυχραιμία του στο φινάλε του αγώνα και κατάφερε να επικρατήσει με 82-77 χάρη στον επιθετικό του πλουραλισμό.</p>
      <p>Αυτή ήταν η έκτη νίκη για την ομάδα της Πάτρας που βελτίωσε το ρεκόρ της σε 6-2, με τους Γερμανούς να υποχωρούν στο 1-7. Κορυφαίος των νικητών ο Λάνγκστον Χολ με 13 πόντους, 2 ριμπάουντ, 5 ασίστ και 4 ασίστ, με τον Έλις να ακολουθεί με 10 πόντους, 8 ριμπάουντ, 1 κλέψιμο και 2 τάπες. Πρώτος σκόρερ όμως ήταν ο Λίποβι με 16 πόντους (2/2διπ, 4/9τριπ). Από την άλλη, για την Ουλμ, ο Ομπστ είχε 20 πόντους και 3 ριμπάουντ, με τον Χέις να προσθέτει 12 πόνους, 3 ριμπάουντ και 11 ασίστ.</p>
      <p>Καλύτερα ξεκίνησε το παιχνίδι ο Προμηθέας, που βρέθηκε από νωρίς μπροστά στο σκορ (12-5, 3’), η συνέχεια όμως δεν ήταν η ίδια, καθώς η Ουλμ εκμεταλλεύτηκε τα λάθη των γηπεδούχων και ισορρόπησε (16-15, 7’). Ο Λίποβι όμως ήταν εκεί και με δύο τρίποντα οδήγησε την ομάδα του στο 22-20. Μέσα σε δύο λεπτά η Ουλμ πέρασε μπροστά (27-29), οι Πατρινοί όμως αντέδρασαν και απάντησαν με 13-0 σερί χτίζοντας και διψήφιο προβάδισμα (40-29, 16’). Μέχρι το τέλος του πρώτου μέρους όμως, οι Γερμανοί κλείδωσαν την άμυνά τους ενώ χάρη σε δύο τρίποντα του Ομπστ πήγαν στα αποδυτήρια στο -2 (42-40).</p>
      <p>Χέρι χέρι πήγαιναν στο ξεκίνημα του δεύτερου ημιχρόνου οι δύο ομάδες, με τους Φίλερ και Μπαμπ να κρατούν όρθιο τον Προμηθέα (51-48, 26’), η Ουλμ όμως είχε περισσότερες λύσεις, δεν άφησε την διαφορά να ανοίξει και λίγο πριν την συμπλήρωση 30’ αγώνα έφερε το ματς στα ίσα (58-58). Ομπστ και Ντράγκιτς πλήρωσαν τον Προμηθέα από την περιφέρεια, Λίποβι και Χολ όμως είχαν τις λύσεις και το σύνολο του Μάκη Γιατρά έμοιαζε να ελέγχει την κατάσταση 4 λεπτά πριν το φινάλε (74-70). Κασελάκης και Έλις έτρεξαν ένα σερί 5-0 σε καθοριστικό σημείο με την διαφορά να ανεβαίνει στους 7 πόντους (79-72, 38'). Ο Χολ όμως έκανε το λάθος, ο Ομπστ πήρε το γκολ φάουλ και μείωσε στους 4 (79-75, 39'). Το παιχνίδι πήγε στην... ρουλέτα των βολών, εκεί όπου οι γηπεδούχοι δεν έχασαν την ψυχραιμία τους, ο Μπαμπ πήρε ένα πολύτιμο επιθετικό ριμπάουντ, ο Κασελάκης πήγε στην γραμμή και διαμόρφωσε το τελικό 82-77.</p>
      <p>Δεκάλεπτα: 22-20, 42-40, 58-58, 82-77</p>
      <figure>
        <img src="https://www.neakriti.gr/files/2019-11-20/PRO2.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/basket/1560874/basketball-champions-leagueniki-tou-paok-epi-tis-saragosa/"/>
      </related>
    </article>
  </body>
</html>