<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260035/i-eeda-zita-ereyna-kai-logodosia-gia-ta-peristatika-astynomikis-aythairesias"/>
    <meta property="og:site_name" content="LiFO"/>
    <meta property="article:published_time" content="2019-11-20T21:44:00+00:00"/>
    <meta property="og:title" content="Η ΕΕΔΑ ζητά έρευνα για τα περιστατικά «ανεξέλεγκτης αστυνομικής βίας»"/>
    <meta property="og:description" content="Εξέταση των καταγγελιών για τα περιστατικά αστυνομικής αυθαιρεσίας ζητά η Ελληνική Ένωση Δικαιωμάτων του Ανθρώπου"/>
  </head>
  <body>
    <article>
      <h1>Η ΕΕΔΑ ζητά έρευνα για τα περιστατικά «ανεξέλεγκτης αστυνομικής βίας»</h1>
      <h2>Εξέταση των καταγγελιών για τα περιστατικά αστυνομικής αυθαιρεσίας ζητά η Ελληνική Ένωση Δικαιωμάτων του Ανθρώπου</h2>
      <address><time datetime="2019-11-20T21:44:00+00:00">20 Nov 2019, 21:44</time> by <a rel="author">NEWSROOM</a></address>
      <p>
        <b>Η <a href="https://www.lifo.gr/tags/%CE%95%CE%BB%CE%BB%CE%B7%CE%BD%CE%B9%CE%BA%CE%AE+%CE%88%CE%BD%CF%89%CF%83%CE%B7+%CE%B3%CE%B9%CE%B1+%CF%84%CE%B1+%CE%94%CE%B9%CE%BA%CE%B1%CE%B9%CF%8E%CE%BC%CE%B1%CF%84%CE%B1+%CF%84%CE%BF%CF%85+%CE%91%CE%BD%CE%B8%CF%81%CF%8E%CF%80%CE%BF%CF%85">Ελληνική Ένωση για τα Δικαιώματα του Ανθρώπου (ΕΕΔΑ)</a> με ανακοίνωσή της καλεί την πολιτική ηγεσία των σωμάτων ασφαλείας και τις αρμόδιες αρχές να ελέγξουν τις καταγγελίες των τελευταίων ημερών περί <a href="https://www.lifo.gr/tags/%CE%91%CF%83%CF%84%CF%85%CE%BD%CE%BF%CE%BC%CE%B9%CE%BA%CE%AE+%CE%B2%CE%AF%CE%B1">«ανεξέλεγκτης αστυνομικής βίας»</a>.</b>
      </p>
      <p>«Ενώ δημοσιοποιούνται καταγγελίες αλλά και οπτικοακουστικά τεκμήρια για επαναλαμβανόμενα επεισόδια εκτεταμένης αστυνομικής αυθαιρεσίας, την ίδια στιγμή διατυπώνεται από αρμόδια και αναρμόδια πολιτικά πρόσωπα αλλά και από διαμορφωτές κοινής γνώμης ένας δημόσιος λόγος, που δικαιολογεί ή ακόμα χειρότερα επικροτεί παρόμοια φαινόμενα», αναφέρει η ΕΕΔΑ.</p>
      <p>Αντιθέτως, σημειώνει, «δε φαίνεται μέχρι στιγμής να έχει κινητοποιηθεί κανείς μηχανισμός ελέγχου, λογοδοσίας και δίωξης περιστατικών αστυνομικής αυθαιρεσίας. Επιπλέον, η στέρηση της πρόσβασης σε συνήγορο υπεράσπισης των συλληφθέντων παραβιάζει τα δικαιώματά τους, ενισχύει τις ενδείξεις δυσανάλογης βίας, καθώς και τη βασιμότητα των καταγγελιών για απάνθρωπη και εξευτελιστική μεταχείριση».</p>
      <p>Η κατάσταση αυτή εγκυμονεί σοβαρούς κινδύνους, συνεχίζει η ανακοίνωση, καθώς ωθεί στην εμπέδωση εντός της αστυνομίας της αντίληψης, «ότι είναι επιτρεπτές συμπεριφορές «ρεβάνς» έναντι οιουδήποτε προσώπου ή ομάδας προσώπων, ή ακόμα και όποιας περιοχής ταυτίζεται στο δημόσιο λόγο με την παραβατικότητα και την ανομία».</p>
      <p>Την πολιτική ευθύνη για όλα αυτά επωμίζεται η Κυβέρνηση, υπογραμμίζει η ΕΕΔΑ, εφόσον «δε διαφαίνεται μέχρι στιγμής να υπάρχει από πλευράς της ετοιμότητα, ούτε καν διακηρυκτική, για μια ουσιαστική διερεύνηση των καταγγελιών». Ευθύνες αναλογούν και στη Δικαιοσύνη και τις λοιπές ελεγκτικές αρχές που έχουν καθήκον, ακόμα και αυτεπαγγέλτως, να ασκήσουν τις αρμοδιότητές τους.</p>
      <p>Ο σεβασμός στους θεσμούς και στην κρατική κυριαρχία «δεν ενσταλάζεται από την αστυνομική αυθαιρεσία και την τρομοκράτηση, ούτε προσιδιάζει σε μια αστική δημοκρατία η αναφορά από υπουργικά χείλη στο "ξύλο" ως στοιχείο "αναγκαστικότητας της βίας". Χρειαζόμαστε ισχυρούς θεσμούς που θα σέβονται και θα προασπίζουν την ανθρώπινη αξιοπρέπεια σε όλες τις περιστάσεις και υπό οποιεσδήποτε συνθήκες, διασφαλίζοντας την κοινωνική συνοχή, όπως οφείλουν να πράττουν», καταλήγει η ΕΕΔΑ.</p>
    </article>
  </body>
</html>