<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/ekklisi-toy-evo-morales-sti-diethni-koinotita-gia-tis-exelixeis-sti-volivia/"/>
    <meta property="og:site_name" content="ert.gr"/>
    <meta property="article:published_time" content="2019-11-20T21:18:20+00:00"/>
    <meta property="og:title" content="Έκκληση του ‘Εβο Μοράλες στη διεθνή κοινότητα για τις εξελίξεις στη Βολιβία"/>
    <meta property="og:description" content="Με αποδέκτη τη διεθνή κοινότητα, ο πρώην πρόεδρος της Βολιβίας ‘Εβο Μοράλες απηύθυνε έκκληση για να τεθεί τέλος στην καταστολή εναντίον των διαδηλωτών στη Βολιβία που προσιδιάζει σε «γενοκτονία» στη χώρα αυτή όπου ήδη 32 άνθρωποι έχουν σκοτωθεί μετά την έναρξη της μετεκλογικής κρίσης."/>
  </head>
  <body>
    <article>
      <h1>Έκκληση του ‘Εβο Μοράλες στη διεθνή κοινότητα για τις εξελίξεις στη Βολιβία</h1>
      <address><time datetime="2019-11-20T21:18:20+00:00">20 Nov 2019, 21:18</time> by <a rel="author">Νάσος Μπράτσος</a></address>
      <p>Με αποδέκτη τη διεθνή κοινότητα, ο πρώην πρόεδρος της Βολιβίας <b>‘Εβο Μοράλες</b> απηύθυνε έκκληση για να τεθεί τέλος στην καταστολή εναντίον των διαδηλωτών στη Βολιβία που προσιδιάζει σε «γενοκτονία» στη χώρα αυτή όπου ήδη 32 άνθρωποι έχουν σκοτωθεί μετά την έναρξη της μετεκλογικής κρίσης.</p>
      <p>«Απευθύνω έκκληση στη <b>Διαμερικανική Επιτροπή Ανθρωπίνων Δικαιωμάτων (CIDH)</b>, στον ΟΗΕ για να καταγγείλουν και να σταματήσουν αυτή τη σφαγή των αυτοχθόνων αδελφών μας που ζητούν την ειρήνη, τη δημοκρατία και τον σεβασμό της ζωής με διαδηλώσεις στους δρόμους», έγραψε στο Twitter ο Μοράλες, ο πρώτος αυτόχθονας που εξελέγη πρόεδρος της χώρας του το 2006.</p>
      <p>«Μετά το πραξικόπημα, έχουμε ήδη 30 νεκρούς, η σφαγή αυτή είναι μέρος μιας γενοκτονίας που είναι σε εξέλιξη μέσα στην αγαπημένη μας Βολιβία», δήλωσε επίσης ο πρώην πρόεδρος σε συνέντευξη Τύπου στο Μεξικό όπου του έχει δοθεί πολιτικό άσυλο.</p>
      <p>«Αυτοί σκοτώνουν τους αδελφούς και τις αδελφές μας», πρόσθεσε.</p>
      <p>Παράλληλα σήμερα στη Βολιβία, η μεταβατική πρόεδρος <b>Ζανίνε ‘Ανιες</b> έστειλε στο κοινοβούλιο νομοσχέδιο που αποσκοπεί στη διοργάνωση νέων προεδρικών και βουλευτικών εκλογών, ένα μήνα μετά τις προεδρικές εκλογές της 20ης Οκτωβρίου που σήμαναν την έναρξη βίαιων διαδηλώσεων.</p>
      <p>Αν εγκριθεί, το νομοσχέδιο θα ακυρώσει την ψηφοφορία της 20ης Οκτωβρίου μετά την οποία ο Μοράλες διακήρυξε την επανεκλογή του, και θα επιτρέψει τη συγκρότηση ενός νέου ανώτατου εκλογικού δικαστηρίου, είπε η ‘Ανιες κατά τη διάρκεια συνέντευξης Τύπου.</p>
      <p>
        <b>Αιματηρός απολογισμός</b>
      </p>
      <p>Οκτώ άνθρωποι έχασαν τη ζωή τους στις ταραχές που σημειώθηκαν χθες, Τρίτη, μεταξύ υποστηρικτών του πρώην προέδρου ‘Εβο Μοράλες και των βολιβιανών δυνάμεων της τάξης κοντά σε διυλιστήριο που απέχει μερικά χιλιόμετρα από την πρωτεύουσα Λα Πας, σύμφωνα με νεότερο απολογισμό που ανακοίνωσε σήμερα η εισαγγελία.</p>
      <p>Ο νέος αυτός απολογισμός αυξάνει σε 32 τον αριθμό των ανθρώπων που έχασαν τη ζωή τους στα βίαια επεισόδια που συγκλονίζουν τη χώρα αυτή της νότιας Αμερικής μετά τις επίμαχες προεδρικές εκλογές της 20ης Οκτωβρίου τις οποίες ο ‘Εβο Μοράλες είχε δηλώσει ότι κέρδισε πριν παραιτηθεί τρεις εβδομάδες αργότερα υπό την πίεση των διαδηλώσεων και την ανατροπή του από τον στρατό.</p>
      <p>Πηγές: ΑΠΕ-ΜΠΕ-AFP</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/volivia-nekroi-se-diadiloseis/"/>
        <a href="https://www.ert.gr/eidiseis/diethni/volivia-toylachiston-5-nekroi-se-diadiloseis-kai-sygkroyseis-me-tin-astynomia/"/>
        <a href="https://www.ert.gr/eidiseis/diethni/kosmos/ekloges-choris-emena-leei-apo-to-mexiko-o-evo-morales-epikoinonia-me-a-tsipra/"/>
        <a href="https://www.ert.gr/eidiseis/diethni/kosmos/sygkroyseis-kai-anatarachi-se-chongk-kongk-chili-kai-volivia-video/"/>
        <a href="https://www.ert.gr/eidiseis/diethni/kosmos/metavatiki-proedros-sti-volivia-praxikopima-kataggellei-o-morales/"/>
        <a href="https://www.ert.gr/roi-idiseon/sto-mexiko-o-evo-morales-paramenei-i-entasi-sti-volivia/"/>
      </related>
    </article>
  </body>
</html>