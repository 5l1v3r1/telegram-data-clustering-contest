<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/meriya_rozryvaie_dogovir_z_kompaniieyu_astra_331266.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T21:08:00+00:00"/>
    <meta property="og:title" content="Мерія розриває договір з компанією &quot;Астра&quot;"/>
    <meta property="og:description" content="Як повідомили Гал-інфо у прес-службі ЛМР, сьогодні, 20 листопада, під час апаратної наради розглянули питання щодо припинення договору з обслуговування ліфтів з компанією ʺАстраʺ, яка не виконує своїх зобов’язань та на діяльність якої є багато скарг мешканців."/>
  </head>
  <body>
    <article>
      <h1>Мерія розриває договір з компанією "Астра"</h1>
      <h2>Як повідомили Гал-інфо у прес-службі ЛМР, сьогодні, 20 листопада, під час апаратної наради розглянули питання щодо припинення договору з обслуговування ліфтів з компанією ʺАстраʺ, яка не виконує своїх зобов’язань та на діяльність якої є багато скарг мешканців.</h2>
      <address>
        <time datetime="2019-11-20T21:08:00+00:00">20 Nov 2019, 21:08</time>
      </address>
      <p>Тож мерія застерігає львів’ян не співпрацювати з цією компанією.</p>
      <p>ʺСтаном на сьогоднішній день Залізничною РА 22 жовтня подане попередження про розірвання з компанією ʺАстраʺ договорів на обслуговування 171 ліфта, тому що, на наш погляд, їх робота є незадовільною. Наразі у нас на Гарячій лінії є 26 звернень мешканців, які компанія ʺАстраʺ протермінувала.</p>
      <p>Станом на сьогоднішній день 6 ліфтів простоюють і сьогодні ми з головами адміністрацій ці питання обговорювали. Ми дали доручення голові ЗРА провести комісію з надзвичайних ситуацій, аби ЛКП ʺЛьвівсвітлоʺ долучилось до виконання робіт щодо відновлення роботи цих об’єктів. Крім того, подана позовна заява до суду про розірвання договору у судовому порядку.</p>
      <p>З січня ми плануємо, що обслуговуванням ліфтів займатиметься ʺЛьвівсвітлоʺ. До 22 грудня має бути передана вся документація ʺАстроюʺ керівнику нашого комунального підприємства, а до 25 грудня мають бути передані ключі від машинних відділеньʺ, — зазначила заступниця міського голови з питань житлово-комунального господарства Ірина Маруняк.</p>
      <p>Нагадаємо, раніше міський голова Львова Андрій Садовий дав доручення обстежити всі ліфти у місті, які перебувають на обслуговуванні приватних підприємств.</p>
      <p>Додамо, на обслуговування ЛКП ʺЛьвівсвітлоʺ перебуває орієнтовно 44% ліфтового господарства міста. Підприємство співпрацює також із ОСББ.</p>
      <p>Зазначимо, у місті є спеціальна програма з ремонту та модернізації ліфтів, на яку з бюджету міста скерували понад 40 млн грн. Таку програму планують реалізовувати і надалі.</p>
      <p>Нагадаємо, як писало Гал-інфо, у Львові <a href="https://galinfo.com.ua/news/u_lvovi_pereviryat_pryvatni_kompanii_yaki_obslugovuyut_lifty_330146.html">перевірять приватні компанії</a>, які обслуговують ліфти.</p>
    </article>
  </body>
</html>