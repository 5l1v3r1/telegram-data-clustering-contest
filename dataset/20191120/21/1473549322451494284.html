<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/barbara-nowacka-i-sebastian-kaleta-o-prawie-aborcyjnym,986982.html"/>
    <meta property="og:site_name" content="TVN24"/>
    <meta property="article:published_time" content="2019-11-20T21:27:40+00:00"/>
    <meta property="og:title" content="Kaleta o przepisach aborcyjnych: ta sprawa powinna być rozstrzygnięta przez Trybunał Konstytucyjny"/>
    <meta property="og:description" content="- Uciekanie przed rozstrzygnięciem nie jest rozwiązaniem - w taki sposób wiceminister sprawiedliwości Sebastian Kaleta skomentował w Kropce nad i fakt, że Trybunał Konstytucyjny nie zajął się w ubi..."/>
  </head>
  <body>
    <article>
      <h1>Kaleta o przepisach aborcyjnych: ta sprawa powinna być rozstrzygnięta przez Trybunał Konstytucyjny</h1>
      <address><time datetime="2019-11-20T21:27:40+00:00">20 Nov 2019, 21:27</time> by <a rel="author">mjz//kg//kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/2a9cb866-3b1e-466d-8ed3-6a3a0066545d-480p.mp4"/>
          <figcaption>Sebastian Kaleta o działaniach Julii Przyłębskiej w TK</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/42ce066f-c6b8-4d5e-90c5-3193e0cf1afb-480p.mp4"/>
          <figcaption>Nowacka do Kalety: jesteście twórcami podziemia aborcyjnego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/479c4e4b-cc24-4a1e-b174-0e8d7a56b8b1-480p.mp4"/>
          <figcaption>Kaleta o Magdalenie Biejat: ta pani jest skrajną lewaczką</figcaption>
        </figure>
        <figcaption>Sebastian Kaleta o przepisach dotyczących aborcji<cite>Foto: tvn24 | Video: tvn24</cite></figcaption>
      </slideshow>
      <h3>- Uciekanie przed rozstrzygnięciem nie jest rozwiązaniem - w taki sposób wiceminister sprawiedliwości Sebastian Kaleta skomentował w "Kropce nad i" fakt, że Trybunał Konstytucyjny nie zajął się w ubiegłej kadencji parlamentu wnioskiem dotyczącym przepisów prawa aborcyjnego. - Dzisiaj wy paraliżujecie jedno z najbardziej restrykcyjnych praw w Europie, a podziemie aborcyjne działa - mówiła liderka Inicjatywy Polska Barbara Nowacka.</h3>
      <p><a href="https://www.tvn24.pl/wiadomosci-z-kraju,3/sedzia-tk-jaroslaw-wyrembak-stawia-zarzuty-prezes-julii-przylebskiej-apeluje-o-dymisje,986349.html">Reporterzy programu "Czarno na białym" ustalili, że jeden z członków Trybunału Konstytucyjnego, sędzia Jarosław Wyrembak, wysuwa pod adresem jego prezes Julii Przyłębskiej szereg zarzutów</a> i apeluje do niej o podanie się do dymisji. Zarzuty dotyczą między innymi tego, w jaki sposób wydawane są wyroki w TK i w jakiej kolejności rozpatrywane są sprawy. Padają tu zarzuty aktywności politycznej i nadużywania uprawnień.</p>
      <related>
        <a href="https://www.tvn24.pl/wiadomosci-z-kraju,3/to-jest-kwalifikowane-bezprawie-sedzia-tk-pisze-do-prezes-przylebskiej-i-chce-jej-dymisji,986349.html"/>
      </related>
      <p>Jako przykład sędzia podaje nierozpatrzenie przez Trybunał wniosku dotyczącego przepisów zaostrzających prawo aborcyjne. Chodzi o wniosek, aby Trybunał Konstytucyjny zbadał, czy aborcja ze względu na wady płodu jest zgodna z konstytucją. Złożyła go grupa posłów PiS w październiku 2017 roku. Po wyborach parlamentarnych, ze względu na zasadę dyskontynuacji, wniosek trafił do kosza.</p>
      <h3>"Uważam, że ta sprawa powinna być rozstrzygnięta przez Trybunał"</h3>
      <p>O sprawie nierozstrzygnięcia przez Trybunał Konstytucyjny przepisów dotyczących prawa aborcyjnego rozmawiali w "Kropce nad i" w TVN24 liderka Inicjatywy Polska Barbara Nowacka i wiceminister sprawiedliwości Sebastian Kaleta z Solidarnej Polski.</p>
      <p>- Uważam, że ta sprawa powinna być rozstrzygnięta przez Trybunał, jeżeli wniosek został złożony. Uciekanie przed rozstrzygnięciem nie jest rozwiązaniem - mówił Kaleta.</p>
      <p>Dodał, że "na pewno są rozbieżne opinie na temat dyskontynuacji wniosków złożonych przez parlamentarzystów do Trybunału Konstytucyjnego". - Chciałbym usłyszeć oficjalną opinię Trybunału Konstytucyjnego, z jakiej przyczyny wynika to, że w tej kadencji (parlamentu - red.) nie została ta sprawa rozstrzygnięta - dodał.</p>
      <related>
        <a href="https://www.tvn24.pl/wiadomosci-z-kraju,3/bunt-w-trybunale-konstytucyjnym-wynika-z-irytacji-tym-co-robi-julia-przylebska,981241.html"/>
      </related>
      <p>Zwrócił także uwagę, że "jeżeli będzie problem polegający na zasadzie dyskontynuacji prac i nierozpatrzenia tego wniosku z tej przyczyny, nic nie stoi na przeszkodzie, aby złożyć ten wniosek ponownie, ażeby trybunał ponownie tą sprawę rozpoznał".</p>
      <p>- Na pewno nie jest tak, że w naszym klubie boimy się projektów 'Ratujmy kobiety". Mamy jasne zasady, że w sprawach tego typu jest wolność sumienia, nie ma dyscypliny głosownia, ale w zdecydowany sposób posłowie Prawa i Sprawiedliwości, którzy szanują życie, nie są zwolennikami aborcji - przekonywał.</p>
      <h3>"Jesteście twórcami podziemia aborcyjnego"</h3>
      <p>Do kwestii prawa aborcyjnego i braku stanowiska Trybunału Konstytucyjnego w tej sprawie odniosła się również Barbara Nowacka.</p>
      <related>
        <a href="https://www.tvn24.pl/wiadomosci-ze-swiata,2/skazana-za-aborcje-nie-pojdzie-do-wiezienia-krol-wydal-akt-wspolczucia-i-troski,978148.html"/>
      </related>
      <p>- Wiemy, jak dla was w ogóle kłopotliwe jest mówienie o prawach kobiet (...) jest to dla was zawsze potężny problem (...) Doskonale wiecie, że problemy dotyczące praw kobiet są problemami wyjątkowo istotnymi i że jeżeli chcemy mieć dobrze zbudowane państwo, to trzeba słuchać głosów wszystkich i zadbać na dzisiaj chociażby (o to - red.), żeby Polki mogły być bezpiecznie i zdrowo matkami. Boicie się tego zrobić - zwróciła się do Kalety.</p>
      <p>- Nikt nie chce aborcji, ale życie jest różne i można czasami zrozumieć, że są sytuacje, w których kobiety będą potrzebowały tego czy innego rozwiązania - dodała.</p>
      <p>Odnosząc się do kwestii przepisów dotyczących aborcji, oceniła, że "dzisiaj w Polsce jest bardzo restrykcyjne prawo, które jest kompletnie nieskuteczne".</p>
      <p>- Jeżeli prawo jest nieskuteczne, to trzeba się zastanowić, co z nim dalej zrobić. Dzisiaj wy paraliżujecie jedno z najbardziej restrykcyjnych praw w Europie, a podziemie aborcyjne działa. Jesteście twórcami podziemia aborcyjnego i niech pan o tym pamięta każdego dnia, kiedy pan mówi o szanowaniu rodziny - zwróciła się ponownie do wiceministra sprawiedliwości.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/ae86de09-4153-4e96-91fb-ed3bfe003288.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Nowacka do Kalety: jesteście twórcami podziemia aborcyjnego<cite>Wideo: tvn24</cite></figcaption>
      </figure>
      <h3>Kaleta o Magdalenie Biejat: ta pani jest skrajną lewaczką</h3>
      <p>Goście "Kropki nad i" rozmawiali także o wniosku przedstawicieli Solidarnej Polski do szefostwa klubu parlamentarnego PiS. <a href="https://www.tvn24.pl/solidarna-polska-chce-odwolania-magdaleny-biejat-z-szefowej-komisji-polityki-spolecznej-i-rodziny,986949,s.html">Domagają się oni odwołania posłanki klubu Lewicy Magdaleny Biejat z funkcji przewodniczącej Komisji Polityki Społecznej i Rodziny</a>.</p>
      <p>- Uważamy, że to jest tak istotna komisja, że sprawy, które tam trafiają, budzą na tyle dużo emocji i są ważne dla naszych wyborców, że jednak to nie powinna być ta komisja, która w ramach parytetów politycznych powinna przypaść opozycji - mówił Sebastian Kaleta.</p>
      <p>- Ta pani jest skrajną lewaczką. Jest zwolennikiem aborcji, promuje ruchy LGBT, ona wprost nazywa poczęte dziecko "płodem" i często szczyci się, używając tego terminu - przekonywał. Stwierdził, że "tego typu postawa nie licuje z funkcją, która została jej powierzona". Dodał, że przedstawiciele Solidarnej Polski są "zdeterminowani, aby przekonać szefostwo klubu" do odwołania Biejat.</p>
      <p>- Wydaje mi się, że w naszym obozie różnego rodzaju polemiki prowadzą często do wniosków, które finalnie rodzą lepsze efekty - wskazał.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/ae86de09-4153-4e96-91fb-ed3bfe003288.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kaleta o Magdalenie Biejat: ta pani jest skrajną lewaczką<cite>Wideo: tvn24</cite></figcaption>
      </figure>
      <h3>"Macie taki koszmarny zwyczaj zawłaszczania dla siebie ważnych komisji"</h3>
      <p>- Dobry zwyczaj parlamentarny nakazuje, żeby różne trudne komisje nie były tylko w waszych rękach, tylko żeby w Sejmie odbywała się debata. Macie taki koszmarny zwyczaj zawłaszczania dla siebie ważnych komisji - mówiła Barbara Nowacka.</p>
      <p>Liderka Inicjatywy Polska odniosła się do też do zarzutu Kalety, że Magdalena Biejat nazywa poczęte dziecko "płodem". - Co w tym niezwykłego, że stosuje się terminologię medyczną, kiedy wy stosujecie terminologię ideologiczną? - zwróciła się do wiceministra sprawiedliwości. - Jeżeli pan sięgnie do ustawy dotyczącej płodu, to nie ma tam (zapisu - red.) "ochrony dziecka poczętego", tylko jest "ochrona płodu" - dodała.</p>
      <p>- Jeżeli uważacie, że ktoś nie ma kompetencji, że wam się nie podoba, że stoi za prawami człowieka, to świadczy o tym, że nie sprawdziliście, na ile zna się na polityce społecznej. W dobrym tonie jest dać szansę, sprawdzić, na ile (Magdalena Biejat - red.) będzie umiała dobrze prowadzić trudne projekty społeczne - oceniła.</p>
    </article>
  </body>
</html>