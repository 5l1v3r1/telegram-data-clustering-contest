<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/antisemit-i-narkotorgovec-yakih-avtoritetiv-futbolist-tayson-doluchiv-do-svojeji-borotbi-z-rasizmom-641303.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T21:26:28+00:00"/>
    <meta property="og:title" content="Антисеміт і наркоторговець. Яких «авторитетів» футболіст Тайсон долучив до своєї боротьби з расизмом"/>
    <meta property="og:description" content="Одіозний колаж капітана «Шахтаря» набуває нового змісту"/>
  </head>
  <body>
    <article>
      <h1>Антисеміт і наркоторговець. Яких «авторитетів» футболіст Тайсон долучив до своєї боротьби з расизмом</h1>
      <address>
        <time datetime="2019-11-20T21:26:28+00:00">20 Nov 2019, 21:26</time>
      </address>
      <h4>Одіозний колаж капітана «Шахтаря» набуває нового змісту</h4>
      <p>Капітан донецького «Шахтаря» <a href="https://glavcom.ua/sport/news/futbolist-tayson-biliy-rasist-kapitan-shahtarya-zasvitivsya-z-provokaciynim-zhestom-641299.html">Тайсон виставив на власній сторінці в Instagram шокуючу картинку</a>, поверх якої він у компанії активістів руху за права темношкірих тримає кулак правої руки вгорі. Цей жест іменується не інакше, як «Black Power» (Чорна влада).</p>
      <p>Втім, важливо також і те, кого саме включив у свій колаж «борець із расизмом» Тайсон. Усіх цих людей впізнав <a href="https://www.facebook.com/UkrBall/?epa=SEARCH_BOX">Фейсбук-портал UkrBall</a>.  </p>
      <figure>
        <img src="https://glavcom.ua/img/forall/users/110/11013/taison0_01.jpg"/>
        <figcaption>Що робить у цій компанії Мартін Лютер Кінґ?</figcaption>
      </figure>
      <p>Тож ось повний склад компанії Тайсона в деталях:</p>
      <p>- легендарний борець за права чорношкірого населення Америки <b>Мартін Лютер Кінґ</b>;</p>
      <p>- бразильський репер <b>Саботаж</b>, який відсидів за торгівлю наркотиками, якого в підсумку розстріляли в одній з кримінальних розбірок наркобанд;</p>
      <p>- бразильський півоборонець <b>Тінґа</b>, якого порівняли з мавпою перуанські вболівальники (мабуть, виключно білі);</p>
      <p>- неодноразово обвинувачений в антисемітизмі і расизмі репер <b>Ice Cube</b>, який закликав у своїх піснях «спалювати бакалійні лавки корейців та інших жовторотих»;</p>
      <p>- видатний бразильський музикант <b>Сеу Жоржі</b>, який відразу після здобуття світової популярності оперативно втік з рідної Бразилії в Лос-Анджелес.</p>
      <p>Звісно, можна тільки уявити, що було б, якби хтось із футболістів іншої раси накрутив таке в одному колажі, з такими жестами (типу White Power) і компанією наркоманів, антисемітів, наркоторгівців і тощо.</p>
      <p>Зауважимо, що свіжа картинка Тайсона в Instagram вочевидь є продовженням його намірів покинути Україну начебто через расизм. Почався скандал на 74-й хвилині <a href="https://glavcom.ua/sport/news/shahtar-pomstivsya-dinamo-v-perervanomu-matchi-za-kubkovu-porazku-video-639013.html">матчу «Шахтар» - «Динамо» у Харкові</a>, коли <a href="https://glavcom.ua/sport/news/u-rasistskomu-suspilstvi-mi-povinni-buti-antirasistskimi-futbolist-shahtarya-vistupiv-z-guchnoyu-zayavoyu-639084.html">капітан «гірників» сприйняв звуки з трибун як расистські</a>. У відповідь Тайсон показав фанатам «Динамо» великий палець і збирався покинути поле «через расизм». Ультрас «Динамо» потім пояснили, що їхні звуки насправді були частиною акції на підтримку північних плямистих сов, популяція яких у світі скоротилася до 18-ти.  </p>
      <blockquote>
        <b>Читайте також: <a href="https://glavcom.ua/sport/publications/sprava-pro-futbolniy-rasizm-hto-robit-z-ukrajinciv-fashistiv-639439.html">Справа про футбольний расизм. Як з українців роблять фашистів</a></b>
      </blockquote>
      <related>
        <a href="https://glavcom.ua/sport/news/policiya-harkova-vidkrila-provadzhennya-na-fanativ-dinamo-639475.html"/>
      </related>
    </article>
  </body>
</html>