<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831440-Nezapamceni-incident-u-sudnici-Evo-kako-je-Jelicic-uspeo-da-unese-zilet-kojim-je-hteo-da-se-zakolje"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T21:30:00+00:00"/>
    <meta property="og:title" content="Nezapamćeni incident u sudnici: Evo kako je Jeličić uspeo da unese žilet kojim je hteo da se zakolje"/>
    <meta property="og:description" content="Na suđenju"/>
  </head>
  <body>
    <article>
      <h1>Nezapamćeni incident u sudnici: Evo kako je Jeličić uspeo da unese žilet kojim je hteo da se zakolje</h1>
      <address><time datetime="2019-11-20T21:30:00+00:00">20 Nov 2019, 21:30</time> by <a rel="author">N. BIJELIĆ</a></address>
      <p>
        <b>Na suđenju "valjevskoj grupi" optuženi Zoran Jeličić zatražio reč i potom pokušao da se ubije</b>
      </p>
      <p>KAD ne mogu na drugi način da dođem do pravde, onda ću da se ubijem ovde pred svima - izgovorio je u sudnici broj dva Specijalnog suda u Beogradu Zoran Jeličić optužen da je kao pripadnik kriminalne "valjevske grupe" učestvovao u ubistvu Željka Đedovića. Zatim je iz džepa izvadio mali sivi predmet, za koji će se kasnije ispostaviti da je prepolovljeni žilet i nekoliko puta se posekao po rukama i vratu.</p>
      <p>Jeličić je u zgradu suda došao iz kućnog pritvora. Mnogi su nakon incidenta postavili pitanje kako je moguće da je i pored visokog stepena obezbeđenja, uspeo da unese sečivo. Međutim, portparol suda Tatjana Tešić saopštila je da je dužina predmeta kojim se sekao oko santimetar, zbog čega pri ulasku nije "zapištao" na vratima koja detektuju metal.</p>
      <p>Pre nego što će u sudnici početi da se odvija drama, Jeličić je stao za pult, pošto je prethodno tražio da se obrati sudskom veću. Kazao je da traži njihovo izuzeće i da za to ima sedam razloga. Nakon što je došao do četvrtog, sudija ga je prekinula i kazala da nema potrebe više da govori i da će se njegov zahtev razmotriti. Jeličić je spomenuo i Nebojšu Joksovića, svedoka saradnika u postupku koji se vodi protiv Darka Šarića, ali mu je isključen mikrofon i rečeno mu je da se vrati na optuženičku klupu. Tada je izvukao žilet. Napravio je nekoliko manjih rezova ispod dlanova, a zatim je uhvatio kožicu na vratu i tu se posekao.</p>
      <p>Zahvaljujući brzoj intervenciji pripadnika sudske straže, sprečena je tragedija. Oni su, munjevito skočili na optuženog i oteli mu sečivo, dok su članovi veća, zamenik tužioca, advokati i ostali optuženi šokirani gledali šta se dešava. Pozvan je lekar koji se nalazi u zgradi suda, koji mu je ukazao prvu pomoć. Zatim je pozvan sanitet, koji je Jeličića odvezao na Vojnomedicinsku akademiju na dodatne preglede, odakle je ubrzo pušten kući. Na mestu gde je, navodno, pokušao da se ubije, bili su tragovi krvi, ali kako saznajemo, krvarenje nije bilo obilno.</p>
      <related>
        <a href="http://www.novosti.rs/vesti/naslovna/hronika/aktuelno.291.html:831292-Jelicic-prerezao-sebi-vrat-za-govornicom-Optuzeni-iz-Valjevske-grupe-pokusao-da-se-ubije"/>
      </related>
      <p>Nakon jednočasovne pauze, predsednik veća, sudija Svetlana Aleksić je saopštila da je Jeličiću konstatovano nekoliko površinskih rana, dubine milimetar do milimetar i po. Dodala je i da je zbog vređanja dostojanstva suda, sa 150.000 dinara kažnjen njegov branilac, advokat Dragoljub Đorđević, koji je nakon incidenta, kako je kazala, aplaudirao u pravcu veća.</p>
      <p>
        <i>
          <b>Zgrada Specijalnog suda u Beogradu Foto P. Milošević</b>
        </i>
      </p>
      <figure>
        <img src="http://www.novosti.rs/upload/images/2019b//11/21n/11-malim2-foto-p-milosevic.jpg"/>
      </figure>
      <p>Sudeći po onome što se dogodilo, evidentno je da je sve unapred isplanirao, a možda i sa nekim od saoptuženih. Prema nezvaničnim informacijama, jedan od njih mu je dok su sedeli u boksu za optužene, namignuo i pokazao u pravcu sudnice, nakon čega je on zatražio reč.</p>
      <p>
        <i>
          <b>Žilet kojim je hteo da se ubije Foto N. Bijelić Foto N. Bijelić</b>
        </i>
      </p>
      <figure>
        <img src="http://www.novosti.rs/upload/images/2019b//11/21n/11-malim3-foto-n-bjelic.jpg"/>
      </figure>
      <p>
        <b>ĐEDOVIĆ UBIJEN SA VIŠE HITACA</b>
      </p>
      <p>Prema optužnici koja je podignuta pre deset godina, Jeličić je postao pripadnik kriminalne grupe, koju je, kako se tvrdi 2006. organizovao Milan Lazarević, zvani Laza Bombaš. Grupa je brojala devet članova. U optužnici se navodi da je Lazarević organizovao ubistvo valjevskog biznismena Željka Đedovića, nezadovoljan odlukom Vrhovnog suda Srbije, da mu se ukine pritvor, a u kojem je bio zbog sumnje da je podstrekavao na Lazarevićevo ubistvo. Pored Jeličića, kako se tvrdi, zadatak da izvrši ovaj zločin je dobio i optuženi Milan Miljanović. Đedović je ubijen ispred prostorija šahovskog kluba, sa više hitaca.</p>
      <p>
        <b>ADVOKAT: NISAM APLAUDIRAO</b>
      </p>
      <p>- NISAM aplaudirao sudskom veću i žaliću se na odluku da budem kažnjen - kazao je juče advokat Dragoljub Đorđević. - Kad se sve dogodilo ja sam sklopio ruke, u znak čuđenja i uzviknuo: "O, bože". Sudija me je tada upitala da li sam to njima aplaudirao, na šta sam uzvratio: "Da li vi mislite da zaslužujete aplauz".</p>
      <p>Suđenje optuženima za pripadnost "valjevskoj grupi" pred Specijalnim sudom traje gotovo deset godina. Prema rečima advokata Đorđevića, Jeličiću je tek nedavno ukinut pritvor i određen kućni uz elektronski nadzor.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831302-Evo-cime-je-Jelicic-prerezao-sebi-vrat-i-sta-je-pre-toga-viknuo-Clan-Valjevske-grupe-pokusao-da-se-ubije-na-sudjenju"/>
        <a href="http://www.novosti.rs/vesti/naslovna/hronika/aktuelno.291.html:831292-Jelicic-prerezao-sebi-vrat-za-govornicom-Optuzeni-iz-Valjevske-grupe-pokusao-da-se-ubije"/>
        <a href="http://www.novosti.rs/vesti/naslovna/hronika/aktuelno.291.html:831295-Clan-Valjevske-grupe-zaduzen-za-najteza-krivicna-dela-ubio-Zeljka-Djedovica-Ovo-je-Zoran-Jelicic-koji-je-sebi-prerezao-vrat-u-Specijalnom-sudu-FOTO"/>
        <a href="http://www.novosti.rs/vesti/naslovna/hronika/aktuelno.291.html:831297-Sudija-objasnio-Kakve-su-Jeliciceve-povrede-advokat-kaznjen-sa-150000-dinara"/>
        <a href="http://www.novosti.rs/vesti/naslovna/hronika/aktuelno.291.html:830058-Uzas-u-Loznici-Decak-13-skocio-sa-treceg-sprata"/>
      </related>
    </article>
  </body>
</html>