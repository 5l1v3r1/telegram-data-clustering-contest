<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/syria-amachoi-nekroi-se-vomvardismoys-apo-rosikes-kai-syriakes-dynameis/"/>
    <meta property="og:site_name" content="ert.gr"/>
    <meta property="article:published_time" content="2019-11-20T21:06:38+00:00"/>
    <meta property="og:title" content="Συρία: Άμαχοι νεκροί σε βομβαρδισμούς από Ρωσικές και Συριακές δυνάμεις"/>
    <meta property="og:description" content="Τουλάχιστον 21 άμαχοι, συμπεριλαμβανομένων 10 παιδιών, σκοτώθηκαν σήμερα στην βορειοδυτική επαρχία Ιντλίμπ της Συρίας σε βομβαρδισμούς των δυνάμεων του Σύρου προέδρου Μπασάρ αλ-Άσαντ και σε αεροπορικές επιδρομές της Ρωσίας, συμμάχου της Δαμασκού, σύμφωνα με το Συριακό Παρατηρητήριο Ανθρωπίνων Δικαιωμάτων."/>
  </head>
  <body>
    <article>
      <h1>Συρία: Άμαχοι νεκροί σε βομβαρδισμούς από Ρωσικές και Συριακές δυνάμεις</h1>
      <address><time datetime="2019-11-20T21:06:38+00:00">20 Nov 2019, 21:06</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Τουλάχιστον 21 άμαχοι, συμπεριλαμβανομένων 10 παιδιών, σκοτώθηκαν σήμερα στην βορειοδυτική επαρχία <b>Ιντλίμπ</b> της Συρίας σε βομβαρδισμούς των δυνάμεων του Σύρου προέδρου <b>Μπασάρ αλ-Άσαντ</b> και σε αεροπορικές επιδρομές της <b>Ρωσίας</b>, συμμάχου της <b>Δαμασκού</b>, σύμφωνα με το <b>Συριακό Παρατηρητήριο Ανθρωπίνων Δικαιωμάτων</b>.</p>
      <p>Δεκαπέντε άμαχοι, μεταξύ αυτών έξι παιδιά, σκοτώθηκαν και 40 τραυματίστηκαν από πυραύλους εδάφους-εδάφους που εκτόξευσαν κυβερνητικές δυνάμεις και έπληξαν έναν καταυλισμό εσωτερικά εκτοπισμένων προσφύγων κοντά στο χωριό <b>Κα</b> στο βόρειο τμήμα της επαρχίας, κοντά στα σύνορα με την <b>Τουρκία</b>, σύμφωνα με το <b>Παρατηρητήριο</b>.</p>
      <p>Επιπλέον, «ρωσικά πολεμικά αεροσκάφη» έπληξαν την πόλη <b>Μααρέτ αλ Νουμάν</b> στην νότια <b>Ιντλίμπ</b>, σύμφωνα με την μκο, η οποία ανέφερε ότι «έξι άμαχοι σκοτώθηκαν, συμπεριλαμβανομένων τεσσάρων παιδιών». Υπάρχουν αρκετοί τραυματίες εκ των οποίων κάποιοι είναι «σε κρίσιμη κατάσταση» και ο αριθμός των νεκρών μπορεί να αυξηθεί, ανέφερε ο διευθυντής <b>Ραμί Αμπντελ Ραχμάν</b>.</p>
      <p>Η επαρχία <b>Ιντλίμπ</b>, όπως και περιοχές που συνορεύουν με τις επαρχίες του <b>Χαλεπίου</b>, της <b>Λαττάκειας</b> και της <b>Χάμας</b>, ελέγχονται από τους <b>τζιχαντιστές</b> της οργάνωσης <b>Χάγιατ Ταχρίρ αλ-Σαμ</b> (HTS), που ήταν πρώην συριακό παρακλάδι της <b>Αλ Κάιντα</b>. Η επαρχία αποτελεί στόχο μιας επίθεσης των συριακών δυνάμεων με την υποστήριξη της Ρωσίας η οποία άρχισε το καλοκαίρι με σκοπό την κατάληψή της και την κατάληψη των γύρω περιοχών, τμήμα του τελευταίου μεγάλου προπυργίου των ανταρτών στον πόλεμο της <b>Συρίας</b>.</p>
      <p>Από τα τέλη Απριλίου έως τα τέλη Αυγούστου, η περιοχή σφυροκοπήθηκε ακατάπαυστα από τον συριακό στρατό και με την υποστήριξη της ρωσικής αεροπορίας. Σχεδόν χίλιοι άμαχοι σκοτώθηκαν την περίοδο αυτή, σύμφωνα με το <b>Παρατηρητήριο</b>, ενώ περισσότεροι από 400.000 άνθρωποι εκτοπίστηκαν, σύμφωνα με τον ΟΗΕ.</p>
      <p>ΠΗΓΗ: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/roi-idiseon/toyrkia-apo-tis-arches-ioylioy-efygan-100-000-syrioi-apo-tin-konli/"/>
        <a href="https://www.ert.gr/frontpage/epitheseis-toy-israilinoy-stratoy-enantion-theseon-toy-syriakoy-stratoy/"/>
        <a href="https://www.ert.gr/eidiseis/diethni/kosmos/entasi-stis-scheseis-toyrkias-rosias-gia-endechomeni-nea-stratiotiki-drasi-tis-agkyras-sti-syria/"/>
        <a href="https://www.ert.gr/eidiseis/diethni/kosmos/ekrixeis-sto-aerodromio-tis-damaskoy-anachaitiseis-pyraylon-apo-ti-syria-anakoinosan-oi-israilinoi/"/>
        <a href="https://www.ert.gr/eidiseis/diethni/ameriki/tramp-symmachos-i-toyrkia-erntogan-parte-piso-toys-tzichantistes/"/>
        <a href="https://www.ert.gr/eidiseis/diethni/kosmos/syria-toyrkoi-stratiotes-poy-ekanan-peripolia-pyrovolisan-koyrdoys-amachoys/"/>
      </related>
    </article>
  </body>
</html>