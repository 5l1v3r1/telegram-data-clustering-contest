<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/vQdWwB/stavanger-symfoniorkester-andsnes-og-dybdahl-nominert-til-grammy"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T21:16:39+00:00"/>
    <meta property="og:title" content="Stavanger Symfoniorkester, Andsnes og Dybdahl nominert til Grammy"/>
    <meta property="og:description" content="Gisle Kverndokks «Symphonic Dances» med Stavanger Symfoniorkester er nominert i kategorien «Best Immersive Audio Album» i prestisjetunge Grammy Awards. Også Leif Ove Andsnes og Thomas Dybdahl er nominert."/>
  </head>
  <body>
    <article>
      <h1>Stavanger Symfoniorkester, Andsnes og Dybdahl nominert til Grammy</h1>
      <h2>Gisle Kverndokks «Symphonic Dances» med Stavanger Symfoniorkester er nominert i kategorien «Best Immersive Audio Album» i prestisjetunge Grammy Awards. Også Leif Ove Andsnes og Thomas Dybdahl er nominert.</h2>
      <address><time datetime="2019-11-20T21:16:39+00:00">20 Nov 2019, 21:16</time> by <a rel="author">Tommas Torgersen Skretting</a></address>
      <p>Symfoniorkesteret opplyser om dette i en pressemelding onsdag kveld.</p>
      <p>- En fantastisk nyhet og anerkjennelse for et strålende prosjekt. Vi er svært stolte<i>, s</i>ier administrerende direktør i SSO, Morten Warland.</p>
      <p>Symphonic Dances er skrevet av Gisle Kverndokk for Stavanger Symfoniorkester i anledning Grunnlovsjubileet 2014, med støtte fra Kulturrådet, og ble urfremført i Stavanger konserthus 30. april 2014.</p>
      <p>Symphonic Dances ble spilt inn i Fartein Valen i Stavanger konserthus av Grammy-vinner Jim Anderson med produsent Ulrike Schwarz, som har vært ansvarlig for flere Grammy-nominerte produksjoner. Opptaket ble ferdigstilt på Skywalker Sound i Nord-California og mastret av Robert C. (Bob) Ludwig of Gateway Mastering, Portland, Maine.</p>
      <p>Albumet ble utgitt på SSO Recordings 5. oktober 2018.</p>
      <p>Stavanger Symfoniorkester var i 2019 Spellemannsnominert i kategorien «Klassisk» med<i> Symphonic Dances </i>og Gisle Kverndokk mottok Musikkforleggerprisen i klassen Årets opphaver - Klassisk/Samtidsmusikk for verket.</p>
      <p>Albumet <a href="https://www.aftenbladet.no/kultur/i/7lvO9v/symfoniorkesteret-viser-igjen-hvor-gode-de-er-full-pott-til-nytt-album">fikk terningkast seks</a> av vår anmelder Arnfinn Bø-Rygg.</p>
      <h3>Andsnes' nummer 10</h3>
      <p>I kategorien beste klassiske solo-vokal-album, konkurrerer albumet «Schumann: Liederkreis Op. 24, Kerner Lieder Op. 24» med den tyske tenoren Matthias Goerne – og den norske pianisten Leif Ove Andsnes (49). Det er tiende gang Andsnes er nominert.</p>
      <p>Thomas Dybdahl er indirekte representert i produksjonskategorien ikke-klassisk mastring, melder VG: Det er hans lydteknikere Tchad Blake, Adam Greenspan og Rodney Shearer som er nominert for arbeidet med Dybdahls 2018-album «All These Things».</p>
      <p>Grammy-prisene deles ut 26. januar 2020.</p>
      <p>
        <a href="https://www.aftenbladet.no/kultur/i/L073qP/thomas-dybdahl-paa-tur-til-los-angeles">Thomas Dybdahl på tur til Los Angeles</a>
      </p>
      <p>
        <a href="https://www.aftenbladet.no/kultur/i/dkr8O/nytt-verk-inspirert-av-innvandreres-musikk">Nytt verk inspirert av innvandreres musikk</a>
      </p>
      <p>
        <a href="https://www.aftenbladet.no/kultur/i/L0rBrJ/sso-nominert-til-spellemann-pris">Her er alle de nominerte</a>
      </p>
    </article>
  </body>
</html>