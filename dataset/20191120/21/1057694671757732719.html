<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2046151/se-proslipsis-prosopikou-prochorise-i-periferia-attikis.html"/>
    <meta property="og:site_name" content="News.gr"/>
    <meta property="article:published_time" content="2019-11-20T21:55:27+00:00"/>
    <meta property="og:title" content="Σε προσλήψεις προσωπικού προχώρησε η Περιφέρεια Αττικής"/>
    <meta property="og:description" content="Εγκρίθηκαν 289 προσλήψεις στη συνεδρίαση του περιφερειακού συμβουλίου"/>
  </head>
  <body>
    <article>
      <h1>Σε προσλήψεις προσωπικού προχώρησε η Περιφέρεια Αττικής</h1>
      <address>
        <time datetime="2019-11-20T21:55:27+00:00">20 Nov 2019, 21:55</time>
      </address>
      <h3>Εγκρίθηκαν 289 προσλήψεις στη συνεδρίαση του περιφερειακού συμβουλίου</h3>
      <p>Με την έγκριση 289 <a href="https://www.news.gr/tag/proslhpseis"><b>προσλήψεων</b></a> τακτικού προσωπικού στην <a href="https://www.news.gr/tag/periferia-attikis"><b>Περιφέρεια Αττικής</b></a>, ξεκίνησε η συνεδρίαση του περιφερειακού συμβουλίου, μετά από αλλεπάλληλες τοποθετήσεις επί σειράς θεμάτων προ ημερήσιας διάταξης, προκειμένου να ενταχθούν προς συζήτηση με τον χαρακτηρισμό του κατεπείγοντος.</p>
      <p>Σύμφωνα με το Αθηναϊκό Πρακτορείο Ειδήσεων, ο αντιπεριφερειάρχης Οικονομικών, Νίκος Πέπας, αιτιολόγησε το «κατεπείγον» της συζήτησης, επικαλούμενος την «καταληκτική ημερομηνία 26 Νοεμβρίου» που επέβαλε «ταχύτατες διαδικασίες στην οικονομική επιτροπή». Σημείωσε ότι η κατανομή των θέσεων κατά κατηγορία έγινε όπως διαβιβάστηκαν από τον περιφερειάρχη ως εξής: δικηγόροι γεωτεχνικών ΠΕ διοικητικού-οικονομικού ιατρών και οδοντιάτρων φαρμακοποιών κοινωνικών λειτουργών μηχανικών περιβάλλοντος κ.λ.π.</p>
      <p>Οι αρχικές αντιδράσεις των παρατάξεων ως προς την συζήτηση ενός «τόσο σημαντικού ζητήματος χωρίς να προηγηθεί σχετική προετοιμασία», κάμφθηκαν από την τοποθέτηση του πρώην αντιπεριφερειάρχη Οικονομικών, Χρήστου Καραμάνου. ‘Εκανε λόγο για «πιεστικούς όρους» αποδίδοντας στο υπουργείο Εσωτερικών την αποκλειστική ευθύνη της καθυστέρησης, καθώς όπως είπε, η Περιφέρεια Αττικής έχει υποβάλει τα σχετικά αιτήματα από τις αρχές του έτους. Επισήμανε ότι είναι άκρως τεκμηριωμένα διότι συντάχθηκε νέος οργανισμός, με ειδική περιγραφή θέσης ανά εργαζόμενο και ότι προέκυψαν μετά από επιστημονική προσέγγιση. Παρατήρησε ότι το υποβληθέν αίτημα για 289 προσλήψεις είναι «εύλογο και καθόλου υπερβολικό», καθώς σήμερα υπερβαίνουν τις 1000 οι κενές οργανικές θέσεις στην Περιφέρεια.</p>
      <p>Ο κ. Καραμάνος ανέφερε επίσης, ότι στην Περιφέρεια Αττικής τα τελευταία χρόνια έχουν μεταφερθεί επιπρόσθετες αρμοδιότητες, ενώ κατά την διοίκηση της από την παράταξη «Δύναμη Ζωής» της Ρένας Δούρου, «καταφέραμε να αναπτύξουμε κατά πολύ την αποδοτικότητα της Περιφέρειας γεγονός που σημαίνει πρόσθετα καθήκοντα για τους υπαλλήλους». Ενδεικτικά ανέφερε τον εξαπλασιασμό των έργων, «από 15 εκατομμύρια απορροφητικότητα το 2014, φθάσαμε στα 90 εκατ. ευρώ το 2019, ενώ το αίτημα για 20 μηχανικούς επιπλέον δεν είναι υπερβολή». Κλείνοντας την τοποθέτησή του, ο κ. Καραμάνος πρότεινε να ασκηθεί «έντονη πίεση στο υπουργείο Εσωτερικών για άμεση ικανοποίηση του αιτήματος για τις 289 θέσεις εργασίας» Με την θέση αυτή τελικά, συμφώνησε και ο Γ. Σγουρός, ο οποίος αρχικά είχε αντιταχθεί σθεναρά στη διαδικασία, με τον εκπρόσωπο της παράταξης του Σωτήρη Μεθενίτη να διαφωνεί για τις «οριακές περιπτώσεις σε θέματα ουσίας» που επιβάλλει το υπουργείο στο Περιφερειακό Συμβούλιο. Μάλιστα, ο κ. Σγουρός κάλεσε το Σώμα να αντιταχθεί στην μεθοδευόμενη ετεροδιοίκηση και να μην επιτρέψουν την απαξίωση του ρόλου του Β΄ βαθμού της Αυτοδιοίκηση.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/1994225/amesa-3-500-proslipsis-sto-choro-tis-igias-proaningile-o-kikilias.html"/>
        <a href="https://www.news.gr/politikh/article/1990627/theodorikakos-ichan-adiatheta-18-ekat-evro-ke-ta-kitazan-stin-periferia-attikis.html"/>
        <a href="https://www.news.gr/ellada/article/1982987/patoulis-kamia-anochi-se-osous-ripenoun-to-perivallon.html"/>
      </related>
    </article>
  </body>
</html>