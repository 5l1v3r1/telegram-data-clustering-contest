<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831447-Nacelnik-analitike-BIA-Obavestajni-subverzivni-rad-na-teritoriji-Srbije-ne-treba-vezivati-samo-za-Rusku-Federaciju-i-druge-velike-sile-intenzivno-rade-na-ostvarivanju-svojih-interesa"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T21:28:00+00:00"/>
    <meta property="og:title" content="Načelnik analitike BIA: Obaveštajni subverzivni rad na teritoriji Srbije ne treba vezivati samo za Rusku Federaciju, i druge velike sile intenzivno rade na ostvarivanju svojih interesa"/>
    <meta property="og:description" content="Detalje na ovu temu će iskazati predsednik Srbije nakon Saveta za bezbednost koji će biti održan sutra"/>
  </head>
  <body>
    <article>
      <h1>Načelnik analitike BIA: Obaveštajni subverzivni rad na teritoriji Srbije ne treba vezivati samo za Rusku Federaciju, i druge velike sile intenzivno rade na ostvarivanju svojih interesa</h1>
      <address><time datetime="2019-11-20T21:28:00+00:00">20 Nov 2019, 21:28</time> by <a rel="author">Tanjug</a></address>
      <p>
        <b>Detalje na ovu temu će iskazati predsednik Srbije nakon Saveta za bezbednost koji će biti održan sutra</b>
      </p>
      <p>Načelnik Uprave za analitiku BIA Relja Željski rekao je danas da je nedvosmisleno ustanovljeno da se na snimku, na kojem ruski agent Georgij Kleban daje novac jednom, navodno srpskom bezbednjaku, nalazi ruski obaveštajac.</p>
      <p>Na pitanje da li je na snimku srpski agent, pripadnik BIA ili VBA, ili neke druge institucije, Željski je za RTS istakao da u ovom trenutku ne bi širio tu priču.</p>
      <p>"Naše službe kako civilna, tako i vojna, su veoma intenzivno angažovane na ustanovljavanju svih okolnosti, a detalje na tu temu će iskazati predsednik Srbije nakon Saveta za bezbednost koji će biti održan sutra", naveo je Željski.</p>
      <related>
        <a href="https://www.novosti.rs/vesti/naslovna/drustvo/aktuelno.290.html:831337-BIA-potvrdila-Na-snimku-se-nalazi-ruski-obavestajac-VIDEO"/>
      </related>
      <p>On je podsetio da je BIA dužna da radi isključivo u interesu samo svoje zemlje, a ne drugih zemalja.</p>
      <p>"Veoma je važno naglasiti u ovom trenutku da obaveštajni subverzivni rad koji se odvija na teritoriji Republike Srbije, a on se de fakto odvija, ne treba nikako vezivati samo za Rusku Federaciju. Naprotiv, i druge velike sile, poput SAD, Velike Britanije i Francuske, ali i regionalni igrači, spomenuću samo Hrvatsku i Albaniju, veoma intenzivno rade na ostvarivanju svojih interesa, što je uvek u međunarodnim odnosima i politici očekivano", objasnio je Željski.</p>
      <p>Naglasio je da su oni tu da se takvim oblicima bez izuzetka suprotstave.</p>
      <p>"Sve mere koje su u nadležnosti BIA i VBA u ovom konkretnom slučaju se veoma intenzivno preduzimaju i biće preduzete na tom profesionalnom planu maksimalno odgovorno i blagovremeno", dodao je Željski.</p>
      <p>"O tim merama, kao i merama koje će svakako naša država na političkom planu preduzeti, sutra će detaljnije govoriti predsednik Srbije", zaključio je Željski.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831337-BIA-potvrdila-Na-snimku-se-nalazi-ruski-obavestajac-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:831312-Vulin-Vise-informacija-o-navodnoj-spijunskoj-aferi-sutra-Vucic-podrobno-razmatra-slucaj"/>
        <a href="http://www.novosti.rs/vesti/naslovna/drustvo/aktuelno.290.html:831287-Brnabic-Vucic-nalozio-Vojnobezbednosnoj-agenciji-da-istrazi-mogucu-spijunsku-aferu"/>
        <a href="http://www.novosti.rs/vesti/naslovna/drustvo/aktuelno.290.html:830395-Obelezen-Dan-Vojnobezbednosne-agencije"/>
      </related>
    </article>
  </body>
</html>