<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2046038/orato-to-endechomeno-ekdosis-tou-kosta-passari-stin-ellada-meta-apo-15-chronia.html"/>
    <meta property="og:site_name" content="News.gr"/>
    <meta property="article:published_time" content="2019-11-20T21:10:25+00:00"/>
    <meta property="og:title" content="«Ο Πάσσαρης σκότωσε τον αδελφό μας, θα τα ξανακάνει και σε άλλους»"/>
    <meta property="og:description" content="Ξέσπασμα του αδελφού του δολοφονηθέντος αρχιφύλακα, την ώρα που είναι ανοικτό το ενδεχόμενο έκδοσης του κακοποιού στην Ελλάδα"/>
  </head>
  <body>
    <article>
      <h1>«Ο Πάσσαρης σκότωσε τον αδελφό μας, θα τα ξανακάνει και σε άλλους»</h1>
      <address>
        <time datetime="2019-11-20T21:10:25+00:00">20 Nov 2019, 21:10</time>
      </address>
      <h3>Ξέσπασμα του αδελφού του δολοφονηθέντος αρχιφύλακα, την ώρα που είναι ανοικτό το ενδεχόμενο έκδοσης του κακοποιού στην Ελλάδα</h3>
      <p>«Ο Πάσσαρης είναι ο Πάσσαρης. Σκότωσε τον αδερφό μας. Θα ξανακάνει και άλλα σε άλλους. Εγώ προσωπικά ούτε να τον δω δεν θέλω. Έχουμε περάσει τα πάνδεινα και μέχρι να πεθάνουμε δεν θα το ξεχάσουμε. Ζητάει συγγνώμη αλλά τι να το κάνω; Εμείς δεν μπορούμε να τον συγχωρέσουμε».</p>
      <p>Με αυτά τα λόγια ξέσπασε ο Δημήτρης Αλεβιζόπουλους, αδελφός του αρχιφύλακα που έπεσε νεκρός τον Φεβρουάριο του 2001 στο προαύλιο του Γενικού Κρατικού Νοσοκομείου Αθηνών από τα πυρά του <a href="https://www.news.gr/tag/kostas-passaris"><b>Κώστα Πάσσαρη</b></a>, μιλώντας στο κεντρικό δελτίο ειδήσεων του ΑΝΤ1 και συμπλήρωσε:</p>
      <p>«Γιατί έχει κάνει έφεση; Για να ελαφρύνει τη θέση του; Δεν νομίζω ότι πρέπει να ελαφρυνθεί η θέση του. Έκανε κάποια εγκλήματα και πρέπει να πληρώσει», τονίζει ο αδερφός του αστυνομικού που δολοφονήθηκε από τον διαβόητο κακοποιό.</p>
      <h4>Ανοικτό το ενδεχόμενο έκδοσής του στην Ελλάδα</h4>
      <p>Στο μεταξύ, σε ανοικτή γραμμή βρίσκονται οι ελληνικές με τις ρουμανικές αρχές, αναφορικά με το αίτημα του Κώστα Πάσσαρη να έρθει στην Ελλάδα, προκειμένου να εκτίσει το υπόλοιπο της ποινής του αλλά και να δικαστεί σε δεύτερο βαθμό για τις τέσσερις ανθρωποκτονίες για τις οποίες κατηγορείται.</p>
      <p>Το ρουμανικό υπ. Δικαιοσύνης, σύμφωνα με ρεπορτάζ που μεταδόθηκε στο κεντρικό δελτίο ειδήσεων του Open, ζητεί πληροφορίες για το αν θα στείλει τον <a href="https://www.news.gr/tag/kostas-passaris"><b>Κώστα Πάσσαρη</b></a> στην Ελλάδα ενόψει και της δίκης του στο Εφετείο στις 2 Δεκεμβρίου.</p>
      <p>Ειδικότερα, η Ρουμανία ζητεί από τις ελληνικές αρχές να ενημερωθεί για τα εξής:</p>
      <ul>
        <li>το καθεστώς που ισχύει στην Ελλάδα σχετικά με την υφ’ όρων απόλυση</li>
        <li>την τρέχουσα κατάσταση του κρατούμενου στην Ελλάδα και εάν έχει ακόμη διασυνδέσεις</li>
        <li>τη γνωμοδότηση της Ελλάδας για πιθανή μεταγωγή του</li>
      </ul>
      <p>Τα ερωτήματα των ρουμανικών Αρχών βρίσκονται ήδη στο μικροσκόπιο του εισαγγελέα Εφετών, ο οποίος θα απαντήσει σχετικά, ανοίγοντας (ή όχι) τον δρόμο για τη μεταγωγή του διαβόητου κρατούμενου στην Ελλάδα.</p>
      <p>Για πρώτη φορά η Ρουμανία αφήνει ανοικτό το παράθυρο της μεταγωγής του Πάσσαρη (που έχει εκτίσει 15 χρόνια κάθειρξης στις ρουμανικές φυλακές) στην Ελλάδα, καθώς το καλοκαίρι αποφυλακίζεται με ευεργετικές διατάξεις.</p>
      <p>Ο ίδιος ο Πάσσαρης, σύμφωνα πάντα με το ρεπορτάζ, έχει δηλώσει επανειλημμένα μετανιωμένος, ζητώντας να παρουσιαστεί ενώπιον των φυσικών του δικαστών και να ζητήσει συγγνώμη από τους συγγενείς των θυμάτων, αφού πια βρίσκεται κοντά στον Θεό, όπως βεβαιώνει και ο πνευματικός του.</p>
      <figure>
        <iframe src="https://www.youtube.com/embed/2Hu-iRDSyeE" width="780" height="520" data-service="Youtube" scrolling="no"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2006834/passaris-thelo-na-epistrepso-stin-ellada-na-ektiso-to-ipolipo-tis-pinis-mou.html"/>
        <a href="https://www.news.gr/ellada/article/1721279/enochos-gia-tesseris-anthropoktonies-krithike-apo-to-dikastirio-o-kostas-passaris.html"/>
        <a href="https://www.news.gr/ellada/article/1721138/tin-enochi-tou-kosta-passari-zitise-i-isangeleas.html"/>
      </related>
    </article>
  </body>
</html>