<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vast/kremeringen-av-siamesiska-tvillingarna-forbryllar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T21:13:26+00:00"/>
    <meta property="og:title" content="Kremeringen av siamesiska tvillingarna förbryllar"/>
    <meta property="og:description" content="Kremeringen av de siamesiska tvillingarna från Naturhistoriska museet i Göteborg har stoppats. Men ingen vet egentligen varför. – Jag tror att det finns någon som vill stoppa den här processen, som kanske har en känslomässig bindning till detta, säger Gunilla Eliasson tillf. förvaltningschef Västarvet till SVT Nyheter Väst."/>
  </head>
  <body>
    <article>
      <h1>Kremeringen av siamesiska tvillingarna förbryllar</h1>
      <address><time datetime="2019-11-20T21:13:26+00:00">20 Nov 2019, 21:13</time> by <a rel="author">Helena Josefsson, Stephanie Tinder Londéz</a></address>
      <p>
        <b>Kremeringen av de siamesiska tvillingarna från Naturhistoriska museet i Göteborg har stoppats. Men ingen vet egentligen varför. <br/>– Jag tror att det finns någon som vill stoppa den här processen, som kanske har en känslomässig bindning till detta, säger Gunilla Eliasson tillf. förvaltningschef Västarvet till SVT Nyheter Väst.</b>
      </p>
      <p>Ödet för de mänskliga kvarlevorna från Naturhistoriska museet har länge debatterats. I mars togs beslut om att flytta kvarlevor till en konservatorsateljé för att sedan fatta beslut om vad som skulle hända med dem.</p>
      <p>Detta väckte starka känslor hos många. Bland annat gjorde Göteborgs naturhistoriska museum en JO-anmälan mot Västarvet för brott mot museilagen.</p>
      <p>– Västarvet har inte rätt att själva fatta beslutet, sa Leif Lithander, naturvårdsintendent på museet i mars till SVT Opinion om förflyttningen av kvarlevorna.</p>
      <h3>Kremering och gravsättning</h3>
      <p>Under året har kvarlevor gallrats ut från museet och Västarvet bestämde att burken med tvillingfostret, som skänktes till museet 1863 skulle kremeras och gravsättas. Det meddelade TT under onsdagsförmiddagen. Men sedan hände något.</p>
      <p>– Jag satt i ett möte i går när en kollega kom in och sa att någon hade kontaktat krematoriet och sagt att jag inte har rätt att skriva på papprena för kremeringen, säger Gunilla Eliasson tillf. förvaltningschef Västarvet.</p>
      <p>Enligt henne så hade någon, som inte är anställd hos Västarvet, gått till Kyrkogårdsförvaltningen och stoppat kremeringen.</p>
      <p>– Vi fick en beställning från Västarvet om kremering, men sedan kom en kontraorder. Vi vill inte verkställa någonting när det är så oklart utan vill avvakta och kolla upp vem som förfogar över kvarlevorna, säger Katarina Evenseth, begravningschef i Göteborg.</p>
      <h3>Stoppad process</h3>
      <p>Men när SVT Nyheter når Gunilla Eliasson under onsdagskvällen så är hon förvånad över att processen fortfarande är stoppad.</p>
      <p>– Jag kontaktade ju kyrkogårdsförvaltningen i går och förklarade läget för dem och att jag visst har rätt att fatta beslut i frågan. Då var vi överens om att allt skulle fortsätta enligt planen.</p>
      <p>Men det gjorde det alltså inte. Och enligt Gunilla Eliasson så tror hon att det är en utomstående person som är ansvarig för att det har blivit så här.</p>
      <p>Inte heller Magnus Gelang, intendent vid Naturhistoriska museet, vet vad som har hänt men han berättar om kommunikationsproblem med ledningen för Västarvet.</p>
      <p>– Jag har ingen aning om vad som händer. Men jag tycker att det är en skandal att besluten om kremering tagits på osaklig grund i stället för våra sakkunniga bedömningar.</p>
      <p>
        <i>Vad menar du då?</i>
      </p>
      <p>– Ledningen för Västarvet gjorde en ny bedömning efter att vi kommit med vårt underlag. Men det är inte skäl att ta bort någonting, eftersom det är viktigt att bevara för det visar en historia. Om man plockar bort allt som är obekvämt så kan det se fint ut på ytan men det är inte speciellt äkta, säger Magnus Gelang.</p>
      <h3>Oklart rättsläge</h3>
      <p>Inte heller Stefan Örgård, chef på museet, vet varför kremeringen har stoppats.</p>
      <p>– Jag har inte tillräckligt med fakta för att varken kunna bekräfta eller dementera det hela. Det jag vet är att det här bör hanteras värdigt med tanke på etiska aspekter.</p>
      <p>Vad som kommer att hända med de siamesiska tvillingarna är oklart, men begravningschefen Katarina Evenseth säger att det inte är aktuellt med en kremation när rättsläget är så oklart.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vast/idag-flyttas-manskliga-kvarlevor-fran-naturhistoriska-museet-i-goteborg"/>
        <a href="https://www.svt.se/nyheter/lokalt/vast/internationell-kritik-mot-vastarvets-agerande-pa-naturhistoriska"/>
        <a href="https://www.svt.se/nyheter/lokalt/vast/blandade-kanslor-for-manskliga-kvarlevor-pa-museum"/>
      </related>
    </article>
  </body>
</html>