<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90132"/>
    <meta property="og:site_name" content="Denník politika"/>
    <meta property="article:published_time" content="2019-11-20T21:35:17+00:00"/>
    <meta property="og:title" content="Muža po piatich rokoch obžalovali z vraždy svojej ženy, do cereálií jej zamiešal heroín"/>
    <meta property="og:description" content="20.11.2019 (Webnoviny.sk) – Obyvateľa amerického Michiganu, ktorému zomrela v roku 2014 za doteraz neznámych okolností žena, postavia pred súd v meste Davison za vraždu. Informoval o tom v stredu po celodennom súdnom vypočúvaní obvineného Jasona Harrisa miestny sudca Christopher Odette."/>
  </head>
  <body>
    <article>
      <h1>Muža po piatich rokoch obžalovali z vraždy svojej ženy, do cereálií jej zamiešal heroín</h1>
      <address><time datetime="2019-11-20T21:35:17+00:00">20 Nov 2019, 21:35</time> by <a rel="author">Webnoviny</a></address>
      <p>20.11.2019 (Webnoviny.sk) – Obyvateľa amerického Michiganu, ktorému zomrela v roku 2014 za doteraz neznámych okolností žena, postavia pred súd v meste Davison za vraždu. Informoval o tom v stredu po celodennom súdnom vypočúvaní obvineného Jasona Harrisa miestny sudca Christopher Odette.</p>
      <p>Ann-Thompson Harris zomrela v roku 2014 po predávkovaní sa drogami – aspoň tak znel pôvodný verdikt vyšetrovateľov.Tí však neskôr zistili, že drogy, konkrétne heroín, jej zamiešal jej muž do cereálií, a to v takom množstve, aby neprežila.</p>
      <p>Viacero Harrisových kolegov svedčilo o tom, že tento muž najskôr zháňal nájomného vraha, neskôr sa rozhodol pre otravu. Vyšetrovatelia získali aj stanovisko Davida Groshonga, muža, ktorý Harrisovi predával drogy.</p>
      <p>Pri ich zaobstaraní mu vraj Harris povedal, že potrebuje veľké množstvo heroínu, aby jeho žena <i>„zaspala a prestala sekírovať“.</i></p>
      <p>Krátko po jej úmrtí sa do Harrisovho domu nasťahovala iná žena, muž tiež získal po svojej nebohej manželke životné poistenie vo výške 120-tisíc dolárov (v prepočte zhruba 108-tisíc eur).</p>
      <p>Viac k témam: <a href="https://www.webnoviny.sk/tag/drogy/"><u>drogy</u></a>, <a href="https://www.webnoviny.sk/tag/heroin/"><u>heroín</u></a>, <a href="https://www.webnoviny.sk/tag/vrazda/"><u>vražda</u></a><br/>Zdroj: Webnoviny.sk – <a href="https://www.webnoviny.sk/muza-po-piatich-rokoch-obzalovali-z-vrazdy-svojej-zeny-do-cerealii-jej-zamiesal-heroin/"><u>Muža po piatich rokoch obžalovali z vraždy svojej ženy, do cereálií jej zamiešal heroín</u></a> © SITA Všetky práva vyhradené.</p>
    </article>
  </body>
</html>