<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Ubodany-syn-prezidenta-Je-to-jinak-Utocnika-zname-jenze-A-Merkelova-tisi-bolest-604119"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T21:04:00+00:00"/>
    <meta property="og:title" content="Ubodaný syn prezidenta. Je to jinak. Útočníka známe, jenže... A Merkelová tiší bolest"/>
    <meta property="og:description" content="Berlínská prokuratura dnes informovala, že mužem, který v úterý večer při lékařské přednášce v Berlíně ubodal 59letého primáře Fritze von Weizsäckera, syna německého exprezidenta Richarda von Weizsäckera, je 57letý Němec ze spolkové země Porýní-Falc. Útočník měl trpět bludy a motivem má být „všeobecná averze vůči rodině zabitého“. Právě vzhledem k útočníkovu akutnímu psychickému onemocnění na něj nebyl vydán zatykač a místo vazby bude umístěn na psychiatrickou kliniku. Soustrast pozůstalým dnes vyjádřila také německá kancléřka Angela Merkelová."/>
  </head>
  <body>
    <article>
      <h1>Ubodaný syn prezidenta. Je to jinak. Útočníka známe, jenže... A Merkelová tiší bolest</h1>
      <address>
        <time datetime="2019-11-20T21:04:00+00:00">20 Nov 2019, 21:04</time>
      </address>
      <p>
        <b>Berlínská prokuratura dnes informovala, že mužem, který v úterý večer při lékařské přednášce v Berlíně ubodal 59letého primáře Fritze von Weizsäckera, syna německého exprezidenta Richarda von Weizsäckera, je 57letý Němec ze spolkové země Porýní-Falc. Útočník měl trpět bludy a motivem má být „všeobecná averze vůči rodině zabitého“. Právě vzhledem k útočníkovu akutnímu psychickému onemocnění na něj nebyl vydán zatykač a místo vazby bude umístěn na psychiatrickou kliniku. Soustrast pozůstalým dnes vyjádřila také německá kancléřka Angela Merkelová.</b>
      </p>
      <p>Útok na vedoucího interního oddělení kliniky Schlosspark v berlínské čtvrti Charlottenburg proběhl včera před devatenáctou hodinou. Útočník, pocházející z Porýní-Falce na západě Německa, vyběhl z obecenstva a napadl Von Weizsäckera nožem, když se chystal své vystoupení ukončit. Ten byl po zásahu do krku na místě mrtvý.</p>
      <p>Berlínská prokuratura dnes následně informovala, že muž se vydal ze svého bydliště do Berlína vlakem poté, co si na internetu našel, že bude mít Fritz von Weizsäcker přednášku. Nůž si měl obstarat teprve před cestou. Prokurátor objasnil, že se oběť a pachatel osobně neznali.</p>
      <p>Motivem činu byla podle státního zastupitelství „všeobecná averze vůči rodině zabitého“. Prokurátor přitom zdůraznil, že tato averze byla zřejmě „podmíněná bludy“, kterými pachatel trpí. Zároveň právě vzhledem k útočníkovu akutnímu psychickému onemocnění na něj nebyl vydán zatykač a místo vazby bude umístěn na psychiatrickou kliniku. Jakou přesně nemocí muž trpí, berlínský prokurátor nesdělil.</p>
      <slideshow>
        <figure>
          <img src="https://cms.parlamentnilisty.cz/image.ashx?f=9e185bf3-fe0d-44f5-b21b-9648eebcaeb8_636717426680381186.JPG&amp;id=135511"/>
          <figcaption>Andrej Babiš hovoří s Angelou Merkelovou v Berlíně</figcaption>
        </figure>
        <figure>
          <img src="https://cms.parlamentnilisty.cz/image.ashx?f=1D3AAFAE-EA55-4761-B28E-4F3BB6E61EE5_636717579396651909.jpeg&amp;id=135517"/>
          <figcaption>Andrej Babiš se setkal s Angelou Merkelovou</figcaption>
        </figure>
        <figure>
          <img src="https://cms.parlamentnilisty.cz/image.ashx?f=4B74A347-0508-4590-8CB8-5A2ED67CB103_636717579802261548.jpeg&amp;id=135518"/>
          <figcaption>Andrej Babiš se setkal s Angelou Merkelovou</figcaption>
        </figure>
        <figure>
          <img src="https://cms.parlamentnilisty.cz/image.ashx?f=4FBA6978-B667-4A4B-A986-8BB8A526EB5E_636717580033199878.jpeg&amp;id=135519"/>
          <figcaption>Andrej Babiš se setkal s Angelou Merkelovou</figcaption>
        </figure>
        <figure>
          <img src="https://cms.parlamentnilisty.cz/image.ashx?f=5AC1B1B6-3695-430B-87DD-B0D052082B12_636717580224431224.jpeg&amp;id=135520"/>
          <figcaption>Andrej Babiš se setkal s Angelou Merkelovou</figcaption>
        </figure>
        <figure>
          <img src="https://cms.parlamentnilisty.cz/image.ashx?f=8EBD5913-983B-4585-A668-81B0D63F684D_636717580479893477.jpeg&amp;id=135521"/>
          <figcaption>Andrej Babiš se setkal s Angelou Merkelovou</figcaption>
        </figure>
        <figcaption>Fotogalerie: - S Angelou v Berlíně</figcaption>
      </slideshow>
      <p>Policista v civilu, který se náhodou přednášky účastnil, se snažil pachatele zadržet a byl vážně zraněn. Útočníka nakonec přemohlo několik dalších posluchačů a krátce poté ho předali policii. Zraněný policista byl dnes operován a je mimo ohrožení života.</p>
      <p>Podle německých médií von Weizsäcker přednášel na téma steatózy (ztučnění) jater a na akci přišlo asi dvacet lidí. Klinika podobné přednášky pro laickou veřejnost pořádá pravidelně.</p>
      <p>Zavražděný lékař měl za sebou dlouhou kariéru. Působil ve Freiburgu, Bostonu a Curychu a primářem oddělení interní medicíny na klinice Schlosspark byl od roku 2005. Fritz von Weizsäcker byl jedním ze čtyř dětí někdejšího primátora západního Berlína a pozdějšího šestého prezidenta Spolkové republiky Německo Richarda von Weizsäckera, který stál v čele státu v letech 1984 až 1994. Bývalý prezident zemřel v roce 2015.</p>
      <slideshow>
        <figure>
          <img src="https://cms.parlamentnilisty.cz/image.ashx?f=1-berlin-635080223903328870.jpg&amp;id=12589"/>
          <figcaption>Prezident ČR Miloš Zeman navštívil Berlín</figcaption>
        </figure>
        <figure>
          <img src="https://cms.parlamentnilisty.cz/image.ashx?f=2-berlin-635080224992235124.jpg&amp;id=12590"/>
          <figcaption>Prezident Zeman s německým protějškem Joachimem G...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=3-berlin-635080225595201203.jpg&amp;id=12591"/>
          <figcaption>Miloš Zeman s bývalým spolkovým prezidentem Richar...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=4-berlin-635080226118325611.jpg&amp;id=12592"/>
          <figcaption>Prezident se v Berlíně podepisuje do Zlaté knihy m...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=5-berlin-635080226506138755.jpg&amp;id=12593"/>
          <figcaption>První dáma Ivana Zemanová připojuje svůj podpis</figcaption>
        </figure>
        <figure>
          <img src="https://cms.parlamentnilisty.cz/image.ashx?f=6-berlin-635080226997701150.jpg&amp;id=12594"/>
          <figcaption>Detail zápisu prezidentského páru do berlínské Zla...</figcaption>
        </figure>
        <figcaption>Fotogalerie: - Zeman v Berlíně</figcaption>
      </slideshow>
      <p>Soustrast pozůstalým dnes vyjádřila mimo jiné kancléřka Angela Merkelová. „Je to strašlivá rána pro rodinu von Weizsäckerových a soustrast spolkové kancléřky a jistě i všech členů spolkové vlády patří vdově a celé rodině,“ řekl mluvčí vlády Steffen Seibert.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Pravo-na-obranu-se-zbrani-by-melo-byt-v-ustave-Podporil-to-senatni-vybor-604107"/>
        <a href="https://www.parlamentnilisty.cz/arena/monitor/Ubodani-syna-nemeckeho-prezidenta-Co-je-to-za-svet-Nove-informace-604025"/>
        <a href="https://www.parlamentnilisty.cz/arena/monitor/Nemecka-policie-hleda-v-Cesku-svedky-kteri-videli-prevadece-migrantu-603938"/>
        <a href="https://www.parlamentnilisty.cz/arena/monitor/Co-si-Nemci-nechaji-jeste-libit-Dalsi-utok-mladezniku-V-presile-Petr-Robejsek-varuje-603081"/>
      </related>
    </article>
  </body>
</html>