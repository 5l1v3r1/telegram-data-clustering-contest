<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1560878/tha-anazitithoun-apozimioseis-gia-tous-paragogous-tis-kritis-apo-tin-ee/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:41:07+00:00"/>
    <meta property="og:title" content="Θα αναζητηθούν αποζημιώσεις για τους παραγωγούς της Κρήτης από την Ε.Ε."/>
    <meta property="og:description" content="Κραυγή απόγνωσης του αγροτοσυνδικαλιστή Πρίαμου Ιερωνυμάκη: «Αν δεν κοιτάξετε την Κρήτη, θα πεινάσουν σπίτια»"/>
  </head>
  <body>
    <article>
      <h1>Θα αναζητηθούν αποζημιώσεις για τους παραγωγούς της Κρήτης από την Ε.Ε.</h1>
      <address><time datetime="2019-11-20T21:41:07+00:00">20 Nov 2019, 21:41</time> by <a rel="author">Παπαδογιαννάκη Βίκυ</a></address>
      <p>
        <b>Κραυγή απόγνωσης του αγροτοσυνδικαλιστή Πρίαμου Ιερωνυμάκη: «Αν δεν κοιτάξετε την Κρήτη, θα πεινάσουν σπίτια»</b>
      </p>
      <p>Στη σύσκεψη της Παρασκευής στην Αθήνα υπό τον Υπουργό Αγροτικής Ανάπτυξης και Τροφίμων κ. Μάκη Βορίδη παρέπεμψε τους φορείς και τους αγρότες της Κρήτης ο Γενικός Γραμματέας του Υπουργείου κ. Γιώργος Στρατάκος ο οποίος χθες το απόγευμα προήδρευσε σύσκεψης στην αντιπεριφέρεια Χανίων.</p>
      <p>Αφού ενημερώθηκε εκτενώς για το τεράστιο πλήγμα που έχει υποστεί η ελαιοκαλλιέργεια στην Κρήτη από τη δακοπροσβολή αλλά και για τις ανεπανόρθωτες καταστροφές σε θερμοκηπιακές καλλιέργειες της Δυτικής Κρήτης και κυρίως της Κουντούρας, ο κ. Στρατάκος δήλωσε ότι τα προβλήματα εξετάζονται και ότι θα αναζητηθεί χρηματοδότηση για αποζημιώσεις από την Ευρωπαϊκή Ένωση μιας και είναι δύσκολο όπως είπε να υπάρξει ενίσχυση από εθνικούς πόρους.</p>
      <p>Στη σύσκεψη συμμετείχαν ο αντιπεριφερειάρχης Χανίων κ. Νίκος Καλογερής, ο αντιπεριφερειάρχης αρμόδιος για θέματα πρωτογενούς τομέα κ. Γιώργος Χνάρης, η βουλευτής Χανίων κ. Ντόρα Μπακογιάννη, ο βουλευτής κ. Παύλος Πολάκης, δήμαρχοι των Χανίων, συνδικαλιστικοί εκπρόσωποι των αγροτών και πρόεδροι αγροτικών συλλόγων από τα Χανιά και το Ηράκλειο. «Αν δεν κοιτάξετε την Κρήτη, θα πεινάσουν σπίτια» ήταν η κραυγή απόγνωσης του αγροτοσυνδικαλιστή κ. Πρίαμου Ιερωνυμάκη.</p>
      <p>Με την ολοκλήρωση της σύσκεψης ο Γενικός Γραμματέας Αγροτικής Ανάπτυξης επεσήμανε κατ αρχήν ότι «έχει πληγεί ένα πολύ δυναμικό κομμάτι της πρωτογενούς παραγωγής, αυτό των θερμοκηπιακών καλλιεργειών που έχουν πολύ μεγάλη προστιθέμενη αξία και πρέπει να σταθούμε πλάι σ αυτούς τους ανθρώπους διότι στην αρχή της καλλιεργητικής περιόδου οφείλουμε να δούμε πως θα προστατεύσουμε το εισόδημα τους το οποίο αυτή τη στιγμή έχει χαθεί». Ο κ. Στρατάκος διαβεβαίωσε ότι η πολιτική ηγεσία του Υπουργείου θα ανατρέξει σε οποιαδήποτε δυνατότητα δίνεται, είτε σε εθνικό είτε σε ευρωπαϊκό επίπεδο, ούτως ώστε να στηριχθούν όλοι αυτοί οι άνθρωποι . «Να είστε σίγουροι ότι γίνονται οι βέλτιστες δυνατές προσπάθειες για να βρούμε τους πόρους και να σταθούμε πραγματικά στο πλευρό όλων αυτών των αγροτών» σημείωσε χαρακτηριστικά.</p>
      <p>Ο πρόεδρος της Ένωσης Αγροτικών Συνεταιρισμών Ηρακλείου, οι πρόεδροι των Αγροτικών Συλλόγων από Κουντούρα, Ελαφονήσι και Πλάτανο και συνδικαλιστικοί εκπρόσωποι των αγροτών παρουσίασαν στο Γενικό Γραμματέα Αγροτικής Ανάπτυξης τη δεινή θέση στην οποία έχει περιέλθει ο αγροτικός κόσμος της Κρήτης. Το πλήγμα στις ελαιοκαλλιέργειες του νησιού από τη δακοπροσβολή είναι τεράστιο ενώ ολοκληρωτικά έχουν καταστραφεί καλλιεργητές θερμοκηπίων της Δυτικής Κρήτης και κυρίως της Κουντούρας. Είναι ενδεικτικό ότι τουλάχιστον τετρακόσια στρέμματα θερμοκηπιακών καλλιεργειών της εν λόγο περιοχής έχουν υποστεί ολική καταστροφή από τους ανεμοστροβίλους και την πλημμύρα που έπληξαν την περιοχή μέσα σε μόλις τέσσερις ημέρες.</p>
      <p>Η εξασφάλιση αποζημιώσεων αποτελεί το μεγάλο στοίχημα για το Υπουργείο Αγροτικής Ανάπτυξης την ώρα ωστόσο που οι παραγωγοί βιώνουν μια από τις χειρότερες περιόδους των τελευταίων ετών. Όπως τονίστηκε στη διάρκεια της σύσκεψης, για την εξασφάλιση αποζημιώσεων από την Ευρωπαϊκή Ένωση θα πρέπει επιστημονικά να τεκμηριωθεί η ιδιαιτερότητα της Κρήτης σε σχέση με άλλες Μεσογειακές ελαιοπαραγωγικές χώρες.</p>
      <p>«Επειδή η όποια αποζημίωση θα είναι οριζόντια, δηλαδή αφορά 35.000 καταγεγραμμένες ελιές σε επίπεδο Κρήτης, τα ποσά θα είναι υψηλά .Θα πρέπει να τα διεκδικήσουμε γιατί αυτό το εισόδημα χάθηκε και πρέπει να δοθούν στον κόσμο» υπογράμμισε ο αντιπεριφερειάρχης Χανίων κ. Νίκος Καλογερής ενώ η βουλευτής Χανίων κ.Ντόρα Μπακογιάννη υποστήριξε την ανάγκη επαναξιολόγησης τςη πολιτικής της δακοκτονίας προκειμένου επιτέλους να καταστεί αποτελεσματική. Σε δεύτερη φάση όπως η ίδια είπε «είναι ανάγκη να εξεταστεί το ενδεχόμενο τεκμηρίωσης επιστημονικά της νέας πολιτικής, από πλευράς ποιότητας και απόδοσης φαρμάκων και το τρίτο είναι το μεγάλο θέμα των αποζημιώσεων. Αποζημιώσεις μπορούμε να πάρουμε μόνο από την Ε.Ε».</p>
      <figure>
        <img src="https://www.neakriti.gr/files/2019-11-20/siskepsi.jpg"/>
      </figure>
      <p>Ο βουλευτής Χανίων κ. Παύλος Πολάκης πάντως τόνισε ότι υπάρχει δυνατότητα οικονομικής ενίσχυσης των πληγέντων από εθνικούς πόρους. «Καταλήγουμε ομόθυμα πλέον να ζητηθεί από το Υπουργείο άμεση ενίσχυση από ειδικό λογαριασμό αποζημιώσεων που έχουμε ήδη δώσει εμείς 90 εκ. ευρώ σε διάφορες ομάδες παραγωγών και απ αυτό το ταμείο μπορούν να δοθούν τα 4 -5 εκ. που απαιτούνται» είπε χαρακτηριστικά ο κ. Πολάκης.</p>
      <p>Στο μεταξύ το μπαλάκι των ευθυνών μεταξύ Περιφέρειας και Υπουργείου Αγροτικής Ανάπτυξης για τη μη αποτελεσματική δακοκτονία συνεχίστηκε και χθες. Πηγές του υπουργείου αναφέρουν ότι μπορεί να υπήρχαν οι απαιτούμενες δραστικές ουσίες από πέρυσι στις αποθήκες της Περιφέρειας Κρήτης, όμως οι αρμόδιες υπηρεσίες της καθυστέρησαν χαρακτηριστικά να ξεκινήσουν τους ψεκασμούς κατά του δάκου, με αποτέλεσμα χιλιάδες ελαιοπαραγωγοί σε ολόκληρη την Κρήτη να αντιμετωπίζουν το φάσμα της απόλυτης καταστροφής.</p>
      <figure>
        <img src="https://www.neakriti.gr/files/2019-11-20/siskpepsi2.jpg"/>
      </figure>
      <p>Αυτό προκύπτει από πηγές του υπουργείου Αγροτικής Ανάπτυξης οι οποίες παράλληλα επισημαίνουν ότι η περιφερειακή αρχή της Μεγαλονήσου έχει αναδυθεί σε μια προσπάθεια να διασκεδάσει τις εντυπώσεις των αγροτών για τις ευθύνες που φέρει, προκειμένου να αποσείσει τις ευθύνες που φέρει για την καταστροφή μεγάλου τμήματος των ελαιοκαλλιεργειών του νησιού.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1559114/dakos-sto-amin-oi-paragogoi-plironoun-eisfores-hrimata-tis-prokopis-den-pairnoun/"/>
        <a href="https://www.neakriti.gr/article/kriti/1560809/m-kefalogiannis-zita-koinotiki-hrimatodotisi-gia-tin-kriti-polemos-euthunon-gia-dako/"/>
        <a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"/>
        <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/"/>
      </related>
    </article>
  </body>
</html>