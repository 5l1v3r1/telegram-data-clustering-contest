<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%b9%cf%83%cf%8c%ce%b4%ce%b9%ce%b1-%cf%84%ce%b7%cf%82-%ce%b8%ce%b5%ce%bf%cf%84%cf%8c%ce%ba%ce%bf%cf%85-%cf%84%ce%b9-%ce%b1%ce%ba%cf%81%ce%b9%ce%b2%cf%8e%cf%82-%ce%b3%ce%b9%ce%bf%cf%81%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T21:05:29+00:00"/>
    <meta property="og:title" content="Εισόδια της Θεοτόκου: Τι ακριβώς γιορτάζουμε στη Θεομητορική αυτή γιορτή"/>
    <meta property="og:description" content="Τα Εισόδια της Θεοτόκου είναι μία από τις κυριότερες και μεγαλύτερες Θεομητορικές εορτές του έτους που η εκκλησία μας την τιμά στις 21 Νοεμβρίου."/>
  </head>
  <body>
    <article>
      <h1>Εισόδια της Θεοτόκου: Τι ακριβώς γιορτάζουμε στη Θεομητορική αυτή γιορτή</h1>
      <address>
        <time datetime="2019-11-20T21:05:29+00:00">20 Nov 2019, 21:05</time>
      </address>
      <p>
        <b>Τα Εισόδια της Θεοτόκου είναι μία από τις κυριότερες και μεγαλύτερες Θεομητορικές εορτές του έτους που η εκκλησία μας την τιμά στις 21 Νοεμβρίου.</b>
      </p>
      <p>Η σημασία της εορτής των Εισοδίων της Θεοτόκου είναι μεγάλη και ιερή. Αποτελεί τη βάση και την αρχή για όλη την μετέπειτα ζωή της Θεοτόκου.</p>
      <p>Όπως γνωρίζουμε, η Παναγία Θεοτόκος, γεννήθηκε από γονείς γηραιούς, τον Ιωακείμ και την Άννα, που είχαν παρακαλέσει με πολύ πόνο τον Θεό να τους δώση ένα τέκνο και να το αφιερώσουν στο Ναό Του. Πραγματικά, αυτό και έκαναν.</p>
      <p>Οταν δηλαδή η Μαρία έγινε τριών ετών την έφεραν οι ίδιοι οι γονείς της στο Ναό και την παρέδωσαν στα χέρια του Ζαχαρία του ιερέα.</p>
      <p>Αυτός την αγκάλιασε, την ευλόγησε και είπε: «Εμεγάλυνε ο Κύριος το ονομά σου σε όλες τις γενεές. Με σένα θα ευλογηθούν τα έθνη και ο Κύριος θα λυτρώση τους υιούς του Ισραήλ». Και ανέβασε την τριετή Μαρία στο εσωτερικό του θυσιαστηρίου, όπου ο Θεός την χαρίτωσε.</p>
      <p>Και ευφράνθηκε η Παναγία και με αγαλλίαση ψυχής εσκίρτησε και όλοι πνευματικά πανηγύρισαν που έμεινε στο Ναό τον Άγιο, για να αγιασθεί και να γίνει αργότερα η Μητέρα του ίδιου του Θεού.</p>
      <p>«Σήμερον της ευδοκίας Θεού το προοίμιον, και της των ανθρώπων σωτηρίας η προκήρυξις. Εν ναώ του Θεού τρανώς η Παρθένος δείκνυται, και τον Χριστόν τοις πάσι προκαταγγέλλεται. Αυτή και ημείς μεγαλοφώνως βοήσωμεν˙ Χαίρε της οικονομίας του Κτίστου η εκπλήρωσις».</p>
    </article>
  </body>
</html>