<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90130"/>
    <meta property="og:site_name" content="Denník politika"/>
    <meta property="article:published_time" content="2019-11-20T21:35:10+00:00"/>
    <meta property="og:title" content="Michal Čajkovský si v KHL prvýkrát vo svojej kariére pripísal tri body počas jedného zápasu"/>
    <meta property="og:description" content="20.11.2019 (Webnoviny.sk) – Slovenský hokejový obranca Michal Čajkovský si v nadnárodnej KHL pripísal premiérový trojbodový zápas v kariére. Tvrdý bek sa v stredajšom súboji jeho Dinama Moskva na ľade Dinama Riga podieľal na každom gól hostí pri remíze 3:3 v riadnom hracom čase."/>
  </head>
  <body>
    <article>
      <h1>Michal Čajkovský si v KHL prvýkrát vo svojej kariére pripísal tri body počas jedného zápasu</h1>
      <address><time datetime="2019-11-20T21:35:10+00:00">20 Nov 2019, 21:35</time> by <a rel="author">Webnoviny</a></address>
      <p>20.11.2019 (Webnoviny.sk) – Slovenský hokejový obranca Michal Čajkovský si v nadnárodnej KHL pripísal premiérový trojbodový zápas v kariére. Tvrdý bek sa v stredajšom súboji jeho Dinama Moskva na ľade Dinama Riga podieľal na každom gól hostí pri remíze 3:3 v riadnom hracom čase.</p>
      <p>Čajkovský v druhej tretine asistoval v presilovkách pri zásahoch Juusa Hietanena a Daniila Tarasova pri obrate skóre z 0:1 na 2:1, v tretej tretine v 57. min rovnako v početnej výhode sám skóroval a vyrovnal na 3:3. Duel dospel do predĺženia, v ktorom v poslednej sekunde rozhodol o triumfe hostí kapitán Vadim Šipačov.</p>
      <p>Michal Čajkovský v KHL odohral v základnej časti už viac ako 100 zápasov, no až do stredy v jednom stretnutí nazbieral maximálne dva body.</p>
      <p>Ani asistencia slovenského hokejového útočníka Adama Lišku nestačila Čerepovcu na úspech na ľade HK Soči, Severstaľ u súpera prehral 2:4.</p>
      <p>Brankár Spartaka Moskva Július Hudáček zneškodnil 27 z 30 striel hokejistov Lokomotivu Jaroslavľ, v nájazdoch neinkasoval ani raz a zariadil triumf svojho tímu 4:3 po samostatných nájazdoch.</p>
      <h3>KHL 2019/2020</h3>
      <p>štatistiky Slovákov</p>
      <p><b>Soči – Čerepovec 4:2 (0:2, 1:0, 3:0)</b> – Adam Liška (Čerepovec) 0+1</p>
      <p><b>Spartak Moskva – Jaroslavľ 4:3 po sam. nájazdoch (1:0, 1:1, 1:2 – 0:0, 1:0)</b> – Július Hudáček (Spartak Moskva) odchytal celý duel a zneškodnil 27 z 30 striel hostí, v nájazdoch neinkasoval ani raz z piatich pokusov</p>
      <p><b>Riga – Dinamo Moskva 3:4 po predĺžení (0:0, 1:2, 2:1 – 0:1)</b> – Michal Čajkovský (Dinamo Moskva) 1+2</p>
      <p>Viac k témam: <a href="https://www.webnoviny.sk/tag/khl/"><u>KHL</u></a><br/>Zdroj: Webnoviny.sk – <a href="https://www.webnoviny.sk/michal-cajkovsky-si-v-khl-prvykrat-vo-svojej-kariere-pripisal-tri-body-pocas-jedneho-zapasu/"><u>Michal Čajkovský si v KHL prvýkrát vo svojej kariére pripísal tri body počas jedného zápasu</u></a> © SITA Všetky práva vyhradené.</p>
    </article>
  </body>
</html>