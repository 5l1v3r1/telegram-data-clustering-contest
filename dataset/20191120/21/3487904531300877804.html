<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/na-min-giortasoume-tora-alla-to-savvato-kontra-sto-rethimno"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T21:30:00+00:00"/>
    <meta property="og:title" content="«Να μην γιορτάσουμε τώρα αλλά το Σάββατο κόντρα στο Ρέθυμνο»"/>
    <meta property="og:description" content="Ο προπονητής του Δικεφάλου στάθηκε στα χαρακτηριστικά της ομάδας του αλλά και τα πανηγύρια που πρέπει να περιμένουν"/>
  </head>
  <body>
    <article>
      <h1>«Να μην γιορτάσουμε τώρα αλλά το Σάββατο κόντρα στο Ρέθυμνο»</h1>
      <h2>Ο προπονητής του Δικεφάλου στάθηκε στα χαρακτηριστικά της ομάδας του αλλά και τα πανηγύρια που πρέπει να περιμένουν</h2>
      <address><time datetime="2019-11-20T21:30:00+00:00">20 Nov 2019, 21:30</time> by <a rel="author">Γιώργος Πετρίδης</a></address>
      <p>Για την συγκέντρωση των παικτών του αλλά και στο κομμάτι της νίκης που ανήκε στην άμυνα στάθηκε στις δηλώσεις του στη συνέντευξη τύπου, ο προπονητής του ΠΑΟΚ, Κώστας Χαραλαμπίδης.</p>
      <p>Αναλυτικά όσα είπε ο Κώστας Χαραλαμπίδης:</p>
      <p>«Θέλω να συγχαρώ τους παίκτες μου για την προσπάθεια και τη συγκέντρωση που είχαν για 40 λεπτά αλλά και τους φιλάθλους μας που ήρθαν και μας υποστήριξαν να ξεπεράσουμε τα προβλήματα που είχαμε απέναντι σε μία πολύ καλή ομάδα όπως η Σαραγόσα».</p>
      <p>Για την παραγωγικότητα: «Αυτή η ομάδα έχει συγκεκριμένα χαρακτηριστικά ως προς τις δυνατότητες των παιδιών. Θέλουμε να τα εκμεταλλευτούμε. Αν αυτό σημαίνει ότι θα πρέπει να βάζουμε 90 πόντους θα το κάνουμε. Είναι σημαντικό το κομμάτι της άμυνας, όσο κι αν δεν φαίνεται από τους 78 που δεχτήκαμε, το ματς άνοιξε στο τέλος. Τα παιδιά έπαιξαν συγκεντρωμένα, με βάση αυτά που θέλαμε. Ένα κομμάτι της νίκης ανήκει στην άμυνα».</p>
      <p>Για την προσπάθεια στο BCL: «Ο ΠΑΟΚ όπου παίζει θα πρέπει να παίζει για τη νίκη, αυτό το κλαμπ είναι πολύ μεγάλο για να αφήνει διοργανώσεις και αγώνες να περνούν έτσι».</p>
      <p>Για την εξέλιξη της ομάδας από τη μέρα που ανέλαβε: «Σκεπτόμουν το επόμενο διήμερο και τριήμερο. Δεν βλέπω μακριά. Υπάρχουν υποχρεώσεις και πρόγραμμα απαιτητικό. Αυτό που είπα στα παιδιά είναι να μείνουν συγκεντρωμένοι και να μην γιορτάσουν τη νίκη αλλά να γιορτάσουν διπλά το Σάββατο. Ζήτησα απόλυτη συγκέντρωση για το ματς που είναι σημαντικό και θα καθορίσει την προσπάθεια μας στο Πρωτάθλημα. Αν μιλήσω γι' αυτά που χρειάζονται βελτίωση θα πω πολλά. Δεν αλλάζουν πολλά σε δύο εβδομάδες. Εχω να κάνω με γκρουπ παιδιών που είναι εξαιρετικά και είμαστε στην ίδια σελίδα. Προσπαθώ να καθορίσω ξεκάθαρους ρόλους αλλά αυτά είναι διαδικασία που τρέχει συνεχώς. Πρέπει να τα κάνουμε μέσα από τους αγώνες».</p>
      <p>Για την ψυχολογία: «Η νίκη μας βοηθάει και τα αποτελέσματα τονώνουν την αυτοπεποίθηση της ομάδας για να βλέπουν ότι η δουλειά τους πιάνει τόπο».</p>
      <p>Για την ενέργεια και το πως θα ανακτηθεί: «Έχει να κάνει ότι εδώ είμαστε για να τους παρέχουμε ότι μπορούμε στο μέτρο του δυνατού. Έχουμε έναν γυμναστή που βοηθάει και συζητήμαε συνέχεια. Θεωρώ ότι θα παρουσιαστούμε με την ίδια ενέργεια και το Σάββατο».</p>
      <p>
        <b>Ζήσης Σαρικόπουλος</b>
      </p>
      <p>«Δεν ήταν μία εύκολη νίκη για εμάς. Ήρθε κυρίως μέσα από την άμυνα και την ενέργεια μας. Βάλαμε από νωρίς τους νόμους της έδρας μας. Τα διαστήματα με έλλειψη συγκέντρωσης περιορίστηκαν για εμάς και θέλουμε να τα περιορίσουμε ακόμη περισσότερο στη συνέχεια. Προσπαθούμε να γεφυρώσουμε την απόσταση από τα εντός στα εκτός. Στο Περιστέρι είχαμε ενέργεια στο τέλος αλλά είχε προηγηθεί ένα νεκρό διάστημα. Χρειαζόμαστε χρόνο και προπονήσεις αλλά δεν τον έχουμε. Θα το δούμε πως θα παρουσιάσουμε την ίδια εικόνα τόσο ως γηπεδούχοι όσο και ως φιλοξενούμενοι».</p>
      <p>Για τους αντίπαλους ψηλούς: “Προσπαθώ να κάνω ότι ζητάει η ομάδα, μπορεί να είναι διαφορετικό ανάλογα με την ομάδα και τους αντιπάλους. Οι ψηλοί της Σαραγόσα ήταν ψηλοί αλλά ήταν γρήγοροι. Εγώ προσαρμόζομαι σε αυτό που ζητάει ο κόουτς. Κάθε ομάδα μας αντιμετωπίζει διαφορετικά”.</p>
      <p>Για το τι έχει αλλάξει στον ΠΑΟΚ: “Πέραν των νικών παίξαμε και με την Ντιζόν πολύ καλά. Εκεί πιστέψαμε σε εμάς. Εχουμε περισσότερες αρχές στο παιχνίδι μας και στην άμυνα και στην επίθεση. Έχουμε καλύτερη κυκλοφορία στο παιχνίδι μας, έχουμε παιδιά που μπορούν να δημιουργήσουν αλλά και να αμυνθούν πέραν από το να σκοράρουν”.</p>
      <p>Για το ματς με το Ρέθυμνο: “Παίζει πολύ καλά, έχει μία από τις καλύτερες άμυνες στο Πρωτάθλημα. Είναι σημαντικό παιχνίδι και πρέπει να το αντιμετωπίσουμε με την αντίστοιχη ενέργεια και να επιβάλλουμε τους κανόνες μας”.</p>
      <p>Για το καλύτερο δεκάλεπτο: “Το πρώτο ήταν πολύ σημαντικό. Είδαμε ότι αν είμαστε σοβαροί μπορούμε να νικήσουμε. Είχαμε πολύ καλή κυκλοφορία της μπάλας και καλά ποσοστά. Είδαμε ότι αν συνεχίσουμε με την ίδια ενέργεια και συγκέντρωση μπορούμε να χτυπήσουμε το παιχνίδι”.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/fisak-paok-epexe-kalitera-apo-emas-itan-pio-epithetikos"/>
        <a href="http://www.metrosport.gr/article/souper-smith-ke-megali-niki-tou-paok-epi-tis-saragosa"/>
        <a href="http://www.metrosport.gr/article/livestreaming-paok-saragosa-bcl"/>
        <a href="http://www.metrosport.gr/article/ta-isitiria-tou-paok-rethimno-ke-i-ekplixi-tou-dikefalou"/>
        <a href="http://www.metrosport.gr/article/veltiosi-ke-aftopepithisi-stochos-tou-paok"/>
        <a href="http://www.metrosport.gr/article/antagonistiki-me-saragosa-na-exantlisoume-ta-perithoria-prokrisis"/>
      </related>
    </article>
  </body>
</html>