<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-extern/donald-tusk-a-fost-ales-presedintele-partidului-popular-european-cu-93-dintre-voturile-exprimate-la-congresul-partidului-care-are-loc-la-zagreb-1922405420002019112119176068"/>
    <meta property="og:site_name" content="News.ro"/>
    <meta property="article:published_time" content="2019-11-20T21:54:00+00:00"/>
    <meta property="og:title" content="Donald Tusk a fost ales preşedintele Partidului Popular European, cu 93% dintre voturile exprimate, la Congresul partidului care are loc la Zagreb"/>
    <meta property="og:description" content="Preşedintele în exerciţiu al Consiliului European, Donald Tusk, a fost ales, miercuri, preşedintele Partidului Popular European (PPE), în cadrul Congresului care are loc la Zagreb. Tusk a fost singurul candidat înscris în cursa pentru preşedinţia partidului, fiind susţinut de fostul preşedinte Joseph Daul."/>
  </head>
  <body>
    <article>
      <h1>Donald Tusk a fost ales preşedintele Partidului Popular European, cu 93% dintre voturile exprimate, la Congresul partidului care are loc la Zagreb</h1>
      <address><time datetime="2019-11-20T21:54:00+00:00">20 Nov 2019, 21:54</time> by <a rel="author">Diana Stancovici</a></address>
      <p>
        <b>Preşedintele în exerciţiu al Consiliului European, Donald Tusk, a fost ales, miercuri, preşedintele Partidului Popular European (PPE), în cadrul Congresului care are loc la Zagreb. Tusk a fost singurul candidat înscris în cursa pentru preşedinţia partidului, fiind susţinut de fostul preşedinte Joseph Daul.</b>
      </p>
      <p>Congresul PPE are loc, miercuri şi joi, la Zagreb, fiind aleasă noua conducere.</p>
      <p>Pentru funţia de preşedinte a candidat Donald Tusk, preşedintele în exerciţiu al Consiliului European.</p>
      <p>Tusk a fost ales cu 491 de voturi ”pentru” reprezentând 93% dintre voturile valabil exprimate. Au fost înregistrate şi 37 de voturi împotrivă.</p>
      <p>Mandatul său va începe la 1 decembrie 2019.</p>
      <p>Donald Tusk îi succede lui Joseph Daul, după două mandate de preşedinte PPE.</p>
      <p>Tusk i-a mulţumit lui Daul pentru tot ce a făcut pentru PPE, dar şi pentru susinerea candidaturii sale.</p>
      <p>”Poţi să vezi că toţi îţi duc lipsa, acum că văd cine îţi succede”, i-a spus Tusk lui Daul, imediat după anunţarea rezultatelor.</p>
      <p>Donald Tusk s-a născut în 1957 în Gdańsk, Polonia. În 1976 a început să studieze istoria la Universitatea din Gdańsk, unde s-a implicat în activităţi ilegale împotriva regimului comunist.</p>
      <p>În anii 1980 a fost activist în mişcarea Solidaritate subterană. În 1980 a fondat Asociaţia Studenţilor Independenţi (NZS), parte a Solidarităţii.</p>
      <p>În anii 90, Tusk a ocupat funcţia de parlamentar şi vicepreşedinte al Senatului. De asemenea, a publicat cărţi despre istoria Gdańskului.</p>
      <p>În 2001 a fost unul dintre iniţiatorii partidului Centrist Civic Platform, pe care l-a condus din 2003. Tusk a fost prim-ministru în perioada 2007-2014, ceea ce l-a făcut cel mai longeviv premier din Polonia democratică şi primul care a fost reales.</p>
      <p>Donald Tusk a fost ales preşedinte al Consiliului European în 2014, reales pentru un al doilea mandat în 2017.</p>
      <p>Este prima dată când un est-europan conduce cea mai mare familie de dreapta în UE, în care se află Uniunea Creştin Democrată (CDU) a cancelarului german Angela Merkel şi Partidul francez Les Républicains (LR, opoziţie).</p>
      <p>Mandatul preşedintelui PPE este de trei ani şi poate fi prelungit pe termen nedeterminat, o funcţie ocupată de altfel timp de 23 de ani de belgianul Wilfried Martens (1990-2013), căruia i-a succedat alsacianul Joseph Daul.</p>
      <p>De la înfiinţarea sa în 1976, PPE a avut cinci preşedinţi - doi belgieni, un olandez, un francez şi un luxemburgehz.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>