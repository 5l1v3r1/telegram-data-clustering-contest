<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198073/diadoxikes-epafes-mitsotaki-me-eyropaioys-igetes-sto-perithorio-toy-synedrioy-toy-elk"/>
    <meta property="og:site_name" content="CNN.gr"/>
    <meta property="article:published_time" content="2019-11-20T21:14:03+00:00"/>
    <meta property="og:title" content="Διαδοχικές επαφές Μητσοτάκη με ευρωπαίους ηγέτες στο περιθώριο του συνεδρίου του ΕΛΚ"/>
    <meta property="og:description" content="Σειρά διαδοχικών διμερών συναντήσεων με Ευρωπαίους ηγέτες είχε στο περιθώριο του συνεδρίου του ΕΛΚ που πραγματοποιείται στο Ζάγκρεμπ, ο πρωθυπουργός Κυριάκος..."/>
  </head>
  <body>
    <article>
      <h1>Διαδοχικές επαφές Μητσοτάκη με ευρωπαίους ηγέτες στο περιθώριο του συνεδρίου του ΕΛΚ</h1>
      <h2>Σειρά διαδοχικών διμερών συναντήσεων με Ευρωπαίους ηγέτες είχε στο περιθώριο του συνεδρίου του ΕΛΚ που πραγματοποιείται στο Ζάγκρεμπ, ο πρωθυπουργός Κυριάκος Μητσοτάκης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:14 , 20 November 2019</p>
      <p>Αρχικά ο κ. Μητσοτάκης συναντήθηκε με τον πρώην καγκελάριο της Αυστρίας <b>Σεμπάστιαν Κουρτς.</b> Σύμφωνα με κυβερνητικές πηγές, οι κύριοι Μητσοτάκης και Κουρτς συζήτησαν το<b> προσφυγικό/μεταναστευτικό</b> ζήτημα. «Συγχαρητήρια στον πρωθυπουργό της Ελλάδας Κυριάκο Μητσοτάκη για την εφαρμογή των μεταρρυθμίσεων στη χώρα από τη νέα κυβέρνηση. Είναι απαραίτητο να αντιμετωπίσουμε μαζί την κρίση του μεταναστευτικού και να μην αφήσουμε μόνη την Ελλάδα με την προστασία των εξωτερικών μας συνόρων» έγραψε μετά τη συνάντηση στον προσωπικό του λογαριασμό στο Twitter, ο κ. Κουρτς.</p>
      <p>Στη συνέχεια ο κ. Μητσοτάκης συναντήθηκε με τον πρόεδρο του Martens Centre και πρώην πρωθυπουργό της Σλοβακίας <b>Μίκουλας Τζουρίντα,</b> τον επικεφαλής διαπραγματευτή της Ευρωπαϊκής Επιτροπής για το Brexit,<b> Μισέλ Μπαρνιέ</b>, τον πρόεδρο της Κοινοβουλευτικής Ομάδας του ΕΛΚ στο Ευρωκοινοβούλιο,<b> Μάνφρεντ Βέμπερ,</b> τον πρόεδρο του Λαϊκού κεντροδεξιού κόμματος της Γαλλίας<b> Κρίστιαν Τζέικομπ,</b> τον πρωθυπουργό της Ρουμανίας <b>Λούντοβικ Όρμπαν</b> και την πρωθυπουργό της Νορβηγίας <b>Έρνα Σόλμπεργκ.</b> Σύμφωνα με τις ίδιες πηγές, κατά τη διάρκεια των συναντήσεων συζητήθηκαν οι ευρωπαϊκές εξελίξεις, με ειδική αναφορά στην ευρωπαϊκή προοπτική των Δυτικών Βαλκανίων, το προσφυγικό/μεταναστευτικό και η ανάγκη διαμόρφωσης νέας πολιτικής ασύλου, οι επιπτώσεις του Brexit και η αντιμετώπιση της κλιματικής αλλαγής. Ο πρωθυπουργός τόνισε, σύμφωνα με τις ίδιες πηγές, πως παρά τις όποιες διαφορές στο προσφυγικό ζήτημα, η ΕΕ πρέπει να κινηθεί ενιαία δείχνοντας αλληλεγγύη μεταξύ των μελών της. Παράλληλα, επισήμανε την ανάγκη διαμόρφωσης νέας πολιτικής ασύλου και αποτελεσματικής προστασίας των εξωτερικών συνόρων της ΕΕ.</p>
      <p>Ειδικότερα με τους πρωθυπουργούς της Ρουμανίας και της Νορβηγίας, όπως επισημαίνουν οι ίδιες πηγές, σημαντικό μέρος των συνομιλιών απασχόλησε τη διεύρυνση των διμερών οικονομικών και εμπορικών σχέσεων. Έγινε επίσης γνωστό πως η πρωθυπουργός της Νορβηγίας προσκάλεσε τον κ. Μητσοτάκη να επισκεφτεί τη χώρα της και στη διάρκεια της συνάντησης έγινε εκτενής συζήτηση για ζητήματα της κλιματικής αλλαγής και της πράσινης ανάπτυξης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198051/mitsotakis-gia-prosfygiko-h-katastasi-stin-ellada-exei-ftasei-sta-oria-tis">Μητσοτάκης για προσφυγικό: Η κατάσταση στην Ελλάδα έχει φτάσει στα όριά της</a>
        </li>
        <li>
          <a href="https://www.cnn.gr/news/politiki/story/197969/sto-elk-o-mitsotakis-prosfygiko-kai-oikonomia-sto-epikentro">Ελάχιστο εγγυημένο εισόδημα: Το «στοίχημα» Μητσοτάκη και τα «πυρά» του ΣΥΡΙΖΑ</a>
        </li>
        <li>
          <a href="https://www.cnn.gr/news/politiki/story/197959/poy-tha-dimioyrgithoyn-kleista-kentra-filoxenias-prosfygon-simera-oi-anakoinoseis-tis-kyvernisis">Πού θα δημιουργηθούν κλειστά κέντρα φιλοξενίας προσφύγων: Σήμερα οι ανακοινώσεις της κυβέρνησης</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/1412/elk">ΕΛΚ</a>
        </li>
        <li>
          <a href="https://www.cnn.gr/eidhseis/tag/56996/synedrio-elk">ΣΥΝΕΔΡΙΟ ΕΛΚ</a>
        </li>
        <li>
          <a href="https://www.cnn.gr/eidhseis/tag/1372/kroatia">ΚΡΟΑΤΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198058/snapshot/414569.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198076/snapshot/apodrasi-kakopoiou-kypselis.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198049/snapshot/2761754.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198036/snapshot/telesigrafo-katalipsies.jpg"/>
      </figure>
    </article>
  </body>
</html>