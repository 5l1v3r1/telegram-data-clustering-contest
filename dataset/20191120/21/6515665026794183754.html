<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3361701/nista-od-nove-vlade-u-izraelu-ganc-vratio-mandat-predsedniku-rivlinu-na-pomolu-treci-izbori-za-godinu-dana"/>
    <meta property="og:site_name" content="kurir.rs"/>
    <meta property="article:published_time" content="2019-11-20T21:39:00+00:00"/>
    <meta property="og:title" content="NIŠTA OD NOVE VLADE U IZRAELU: Ganc vratio mandat predsedniku Rivlinu, na pomolu treći izbori za godinu dana"/>
    <meta property="og:description" content="Lider izraelskog saveza partija centra Plavo i belo Beni Ganc izjavio je večeras da ne može da obrazuje vladajuću koalciju i da je vratio mandat predsedniku Izraela Ruvenu Rivlinu."/>
  </head>
  <body>
    <article>
      <h6 class="kicker">propao pokušaj</h6>
      <h1>NIŠTA OD NOVE VLADE U IZRAELU: Ganc vratio mandat predsedniku Rivlinu, na pomolu treći izbori za godinu dana</h1>
      <address>
        <time datetime="2019-11-20T21:39:00+00:00">20 Nov 2019, 21:39</time>
      </address>
      <p>
        <b>Lider izraelskog saveza partija centra Plavo i belo Beni Ganc izjavio je večeras da ne može da obrazuje vladajuću koalciju i da je vratio mandat predsedniku Izraela Ruvenu Rivlinu.</b>
      </p>
      <p>Time je u Izraelu nastupila još veća politička neizvesnost koja bi mogla dovesti do trećih izbora u roku od jedne godine, navode izraelski mediji.</p>
      <p>Nešto ranije je vodja nacionalističke stranke Izrael naš dom Avigdor Liberman, koji se smatra ključnom ličnošću za obrazovanje vladajuće koalicije, rekao da neće podržati ni jednu vrstu manjinske vlade, ni onu Gancovu koju podržavaju arapske stranke, ni desničarski blok premijera Benjamina Netanjahua.</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3330683/pozvao-svog-glavnog-rivala-netanijahu-zatrazio-da-se-sastane-sa-gancom-zeli-da-jos-jednom-pokusaju-da-formiraju-vladu-nacionalnog-jedinstva-video"/>
      </related>
      <p>Liberman je optužio i Netanjahua, vodju konzervativnog Likuda i njegovog glavnog rivala Ganca, bivšeg komandanta izraelske vojske, za politički ćorsokak, tvrdeći da ni jedan od njih nije hteo da odustane od svojih pozicija iz ličnih razloga i da zato nije formirana liberalna vlada nacionalnog jedinstva.</p>
      <p>Gancova današnja izjava data nekoliko sati pre isteka roka za predstavljanje vlade znači da se nisu ispunile njegove nade da će zameniti Netanjahua koji je premijer već više od 13 godina, navodi AP.</p>
      <p>Ganc je dobio mandat da obrazuje vladu nakon što to Netanjahuu nije pošlo za rukom posle izbora 17. septembra na kojima nije bilo jasnog pobednika. Imao je na raspolaganju 28 dana, a rok ističe večeras u ponoć.</p>
      <p>Ni jedan od mandatara nije imao neophodnu podršku od najmanje 61 poslanika u parlamentu sa 120 poslaničkih mesta. Sada izraelski parlament, Kneset ima na raspolaganju 21 dan da podrži Ganca, Netanjahua ili nekog trećeg poslanika. Ako ni to ne uspe, Izraelci će ponovo glasati u martu.</p>
      <p>
        <b>(Kurir.rs/Beta/Foto: EPA/ABIR SULTAN)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/planeta/3328275/hladan-tus-za-netanijahua-glavni-rival-ganc-odbio-da-udje-u-njegovu-vladu-necemo-sedeti-u-vladi-ciji-je-lider-pod-ozbiljnom-optuzbom"/>
        <a href="https://www.kurir.rs/planeta/3328199/netanijahu-ostaje-premijer-izraela-dobio-mandat-od-predsednika-a-onda-je-ucinio-nesto-zapanjujuce"/>
        <a href="https://www.kurir.rs/planeta/3327995/stigli-konacni-rezutati-izbora-u-izraelu-sah-mat-bibiju-55-poslanika-gancu-54-liberman-ih-nece-opet-niko-nema-vecinu-za-vladu"/>
        <a href="https://www.kurir.rs/planeta/3326955/izraelski-predsednik-za-vladu-jedinstva-pozvao-netanijahua-i-ganca-da-zajedno-formiraju-vladu"/>
      </related>
    </article>
  </body>
</html>