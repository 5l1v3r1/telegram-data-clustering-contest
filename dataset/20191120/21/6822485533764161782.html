<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829171.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T21:14:00+00:00"/>
    <meta property="og:title" content="خسارت ۲۰۰ میلیارد تومانی به فروشگاه‌های زنجیره‌ای"/>
    <meta property="og:description" content="به گزارش مهر، امیرخسرو فخریان امشب در دومین همایش فروشگاه‌های زنجیره ای که با حضور وزیر صنعت برگزار شد، اظهار داشت: در جریان آشوب های اخیر که از سوی برخی اغتشاشگران در کشور رخ داده تا به امروز ۷۷ فروشگاه زنجیره ای به صورت کامل تخریب شده که در قالب ۳۵هزار متر مربع از فضاهای فروشگاهی کشور را در بر می گیرد و متاسفانه بالغ بر ۲۰۰ میلیارد تومان کالا در آن به طور کامل غارت شده است."/>
  </head>
  <body>
    <article>
      <h1>خسارت ۲۰۰ میلیارد تومانی به فروشگاه‌های زنجیره‌ای</h1>
      <address>
        <time datetime="2019-11-20T21:14:00+00:00">20 Nov 2019, 21:14</time>
      </address>
      <p>رئیس اتحادیه فروشگاههای زنجیره ای با بیان اینکه تا به امروز ۷۷ فروشگاه زنجیره ای کاملا تخریب شده است، از دولت درخواست کرد تا در جبران خسارات وارده به این فروشگاه‌ها حمایت کند.</p>
      <p>به گزارش مهر، امیرخسرو فخریان امشب در دومین همایش فروشگاه‌های زنجیره ای که با حضور وزیر صنعت برگزار شد، اظهار داشت: در جریان آشوب های اخیر که از سوی برخی اغتشاشگران در کشور رخ داده تا به امروز ۷۷ فروشگاه زنجیره ای به صورت کامل تخریب شده که در قالب ۳۵هزار متر مربع از فضاهای فروشگاهی کشور را در بر می گیرد و متاسفانه بالغ بر ۲۰۰ میلیارد تومان کالا در آن به طور کامل غارت شده است.</p>
      <p>وی افزود: در کنار اجناسی که از فروشگاه‌ها به غارت رفته است برخی املاک فروشگاهی نیز نیازمند بازسازی هستند که امیدواریم بتوانیم هر چه سریعتر این اقدام را انجام دهیم.</p>
      <p>فخریان با بیان اینکه ۱۳۷ فروشگاه عضو این اتحادیه بزرگ صنفی هستند، ادامه داد: بسیاری از این اعضا تولیدکنندگانی هستند که علاوه بر فروش محصولات خود، کالاهایی دیگر شرکت ها را نیز به مردم عرضه می کنند و این در حالی است که تمامی آنها کاملا پایبند به نظام بوده و همواره در کنار دولت به ارائه خدمات به مردم پرداخته اند.</p>
      <p>رئیس اتحادیه فروشگاه‌های زنجیره ای تصریح کرد: پس از اعلام سهمیه بندی بنزین از سوی دولت، تمامی اعضای این اتحادیه در قالب طرح ویژه ای میزان تخفیف های خود را افزایش داده اند به نحوی که اکنون علاوه بر اینکه افزایش قیمت نیز نداشته ایم به مراتب قیمت های برخی کالاهای اساسی و ضروری مورد نیاز مردم نیز کمتر از روزهای قبل از اعلام سهمیه بندی بنزین است.</p>
      <p>وی تاکید کرد: انتظار این واحدها از دولت آن است که در جبران هزینه های ناشی از اغتشاش به واحدهای صنفی کمک کند، چرا که این واحدها تحت پوشش بیمه اغتشاش و آشوب قرار نداشته و هزینه های سنگینی را متحمل شده اند.</p>
    </article>
  </body>
</html>