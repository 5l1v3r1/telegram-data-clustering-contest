<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/rabia-naz-n-babas-saban-vatan-n-annesinin-evine-yaklasmamas-yonunde-tedbir-karar-al-nd"/>
    <meta property="og:site_name" content="euronews"/>
    <meta property="article:published_time" content="2019-11-20T21:31:55+00:00"/>
    <meta property="og:title" content="Rabia Naz'ın babası Şaban Vatan için tedbir kararı"/>
    <meta property="og:description" content="Giresun'un Eynesil ilçesinde geçen yıl 11 yaşında hayatını kaybeden Rabia Naz Vatan'ın babaannesi Fikriye Vatan'ın şikayeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığınca tedbir kararı alındı."/>
  </head>
  <body>
    <article>
      <h1>Rabia Naz'ın babası Şaban Vatan için tedbir kararı</h1>
      <address><time datetime="2019-11-20T21:31:55+00:00">20 Nov 2019, 21:31</time> by <a rel="author">euronews </a></address>
      <p>Giresun'un Eynesil ilçesinde geçen yıl 11 yaşında hayatını kaybeden Rabia Naz Vatan'ın babaannesi Fikriye Vatan'ın şikayeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığınca tedbir kararı alındı.</p>
      <p>Alınan bilgiye göre, Rabia Naz Vatan'ın babaannesi Fikriye Vatan, jandarmaya oğlu Şaban Vatan tarafından tehdit edildiğine dair şikayette bulundu.</p>
      <p>Fikriye Vatan, ifadesinde, oğlu Şaban Vatan'ın halen ikamet ettikleri Eynesil ilçesine bağlı Ören beldesindeki evine ara ara geldiğini, kendisi ile büyük oğlu Muhammet Vatan'ı kastederek, "kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun Muhammet'i öldüreceğim" şeklinde hakaret ve tehditlerde bulunduğunu, yine yaklaşık bir ay önce de evde bulunan ruhsatsız av tüfeğini gizlice aldığını ileri sürdü.</p>
      <p>Şaban Vatan'ın, torununun ölümünden kendisi ve büyük oğlunu sorumlu tuttuğunu kaydeden Fikriye Vatan, bu davranışları ile tehditlerinden rahatsız olduğunu, kendisine zarar vermesinden korktuğu gerekçesiyle oğlu Şaban Vatan'ın evine gelmesini istemediğini aktardı.</p>
      <ul>
        <li>
          <a href="https://tr.euronews.com/2019/11/15/bakan-soylu-rabia-naz-uzerinden-tum-kurumlar-birileri-tarafindan-felc-edilmek-isteniyor">
            <b>Bakan Soylu: Babanın iddialarını kanıtlayacak en ufak bulguya rastlamadık</b>
          </a>
        </li>
        <li>
          <a href="https://tr.euronews.com/2019/11/14/gozaltina-alinan-rabia-nazin-babas-saban-vatan-ve-gazeteciler-mahkemeye-sevk-edildi">
            <b>Gözaltına alınan Rabia Naz'ın babası Şaban Vatan ve gazeteciler serbest bırakıldı</b>
          </a>
        </li>
      </ul>
      <p>Giresun'un Eynesil ilçesinde evinin önünde yaralı olarak bulunan ve hastanede hayatını kaybeden Rabia Naz 'ın ölümüyle iglili belirsizlik sürüyor. Savcılık, Rabia Naz'ın intihar ettiği tezini savunurken, Şaban Vatan, kızına evin önünde bir aracın çarparak kaçtığını öne sürüyor. Vatan, araç sahibinin yetkililer tarafından korunduğunu savunuyor.</p>
    </article>
  </body>
</html>