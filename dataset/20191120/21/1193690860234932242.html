<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ne-maiemo-prava-zabuty-tykh-slavetnykh-novitnikh-heroiv-zvernennia-epifaniia-z-nahody-6-i-richnytsi-revoliutsii-hidnosti-203179.html"/>
    <meta property="og:site_name" content="5 канал"/>
    <meta property="article:published_time" content="2019-11-20T21:19:00+00:00"/>
    <meta property="og:title" content="&quot;Не маємо права забути тих славетних новітніх героїв&quot;: звернення Епіфанія з нагоди 6-ї річниці Революції Гідності"/>
    <meta property="og:description" content="Голова ПЦУ наголосив, що в Україні має запанувати справедливий мир"/>
  </head>
  <body>
    <article>
      <h1>"Не маємо права забути тих славетних новітніх героїв": звернення Епіфанія з нагоди 6-ї річниці Революції Гідності</h1>
      <address>
        <time datetime="2019-11-20T21:19:00+00:00">20 Nov 2019, 21:19</time>
      </address>
      <p>Предстоятель Православної церкви України Епіфаній наголосив, що важливо згадувати людей, які загинули за Україну. Про це він заявив під час Марафону Гідності, повідомляє "Еспресо".</p>
      <blockquote>"Загалом, ми в цьому році згадуємо шосту річницю з часу Революції Гідності і протягом цього часу відбулося дуже багато подій. Ми згадуємо сьогодні тих Героїв Небесної Сотні, які віддали своє життя заради єдності України. Вони, без зброї в руках, змінили вектор розвитку нашої української держави. Але, на жаль, до цього часу точиться ця страшна неоголошена війна на сході України. Протягом останніх років загинуло дуже багато", – сказав Епіфаній.</blockquote>
      <p>Голова ПЦУ наголосив, що в Україні має запанувати справедливий мир.</p>
      <p>"Всі ми прагнемо, щоб в Україні запанував справедливий мир, бо протягом цього часу багато покладено на вівтар нашої незалежності і ми не маємо права забути тих славетних новітніх героїв, які віддали за це своє життя, починаючи з Небесної Сотні, завершуючи останнім, який віддає і зараз своє життя, за те, щоб справді Україна була єдиною і запанував мир. Всі ми з вами християни і повинні бути впевнені, що за нашими молитвами Господь може створити чудо, відповідні умови, при яких в Україні насправді запанує справедливий мир. І ми в це віримо, і молимось і завтра по-особливому будемо вшановувати тих, які віддали своє життя. Завтра той день, який справді є днем Гідності і Свободи", <i>–</i> зазначив Епіфаній.</p>
      <p>
        <i>Нагадаємо, 6 років тому в Україні почалися масові акції протесту, викликані спротивом проти відходу політичного керівництва країни від законодавчо закріпленого курсу на європейську інтеграцію та подальшою відмовою від цього курсу. Одними з головних причин протестів стали надмірна концентрація влади в руках Віктора Януковича та його "сім'ї".</i>
      </p>
      <p>
        <i>21 листопада 2013 року – день, коли урядом Миколи Азарова було зірвано підписання угоди про Євроінтеграцію, після чого почали збиратися перші мітингарі.</i>
      </p>
      <p>
        <i>Згодом правоохоронці намагалися розігнати акції протесту, що призвело до масових кривавих зіткнень зі значними людськими жертвами.</i>
      </p>
    </article>
  </body>
</html>