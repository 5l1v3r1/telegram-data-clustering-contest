<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/rabia-naz-in-babasi-saban-vatan-in-annesinin-evine-yaklasmamasi-yonunde-karar-aldi-1209553.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-20T21:07:00+00:00"/>
    <meta property="og:title" content="Rabia Naz'ın babası Şaban Vatan'ın, annesinin evine yaklaşmaması yönünde karar aldı"/>
    <meta property="og:description" content="Giresun'un Eynesil ilçesinde geçen yıl 11 yaşında hayatını kaybeden Rabia Naz Vatan'ın babaannesi Fikriye Vatan'ın &quot;Tehdit ediliyorum&quot; şikayeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığı'nca tedbir kararı alındı."/>
  </head>
  <body>
    <article>
      <h1>Rabia Naz'ın babası Şaban Vatan'ın, annesinin evine yaklaşmaması yönünde karar aldı</h1>
      <h2>Giresun'un Eynesil ilçesinde geçen yıl 11 yaşında hayatını kaybeden Rabia Naz Vatan'ın babaannesi Fikriye Vatan'ın "Tehdit ediliyorum" şikayeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığı'nca tedbir kararı alındı.</h2>
      <address>
        <time datetime="2019-11-20T21:07:00+00:00">20 Nov 2019, 21:07</time>
      </address>
      <figure>
        <a href="http://www.bursadabugun.com/video/rabia-naz-in-tirnaklarinda-erkek-dna-si-bulundu-114316.html">
          <img src="http://images.bursadabugun.com/video/2019/11/08/114316-5dc53d831046e.jpg"/>
        </a>
        <figcaption>Rabia Naz'ın tırnaklarında erkek DNA'sı bulundu</figcaption>
      </figure>
      <p>Alınan bilgiye göre,<b> Rabia Naz Vatan'</b>ın babaannesi <b>Fikriye Vatan</b>, <b>jandarmaya </b>oğlu<b> Şaban Vatan</b> tarafından tehdit edildiğine dair şikayette bulundu.</p>
      <p><b>Fikriye Vatan,</b> ifadesinde, oğlu <b>Şaban Vatan'ın </b>halen ikamet ettikleri Eynesil ilçesine bağlı <b>Ören </b>beldesindeki evine ara ara geldiğini, kendisi ile büyük oğlu <b>Muhammet Vatan'ı </b>kastederek, "kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun <b>Muhammet'i </b>öldüreceğim" şeklinde hakaret ve tehditlerde bulunduğunu, yine yaklaşık bir ay önce de evde bulunan ruhsatsız av tüfeğini gizlice aldığını ileri sürdü.</p>
      <p>
        <b>OĞLUNUN EVİNE GELMEMESİNİ TALEP ETTİ</b>
      </p>
      <p><b>Şaban Vatan</b>'ın, torununun ölümünden kendisi ve büyük oğlunu sorumlu tuttuğunu kaydeden <b>Fikriye Vatan</b>, bu davranışları ile tehditlerinden rahatsız olduğunu, kendisine zarar vermesinden korktuğu gerekçesiyle oğlu Şaban Vatan'ın evine gelmesini istemediğini aktardı.</p>
      <p>
        <b>TEDBİR KARARI ALINDI</b>
      </p>
      <p><b>Görele Cumhuriyet Başsavcılığınca, Fikriye Vatan</b>'ın şikayeti üzerine olayla ilgili soruşturma başlatılırken, Şaban Vatan'ın annesinin evine bir ay süreyle yaklaşmaması konusunda tedbir kararı alındı.</p>
    </article>
  </body>
</html>