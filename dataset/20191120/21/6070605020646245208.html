<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/grecia-tancara-camps-refugiats-illes-lesbos-cies-2020_0_2347565396.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T21:25:46+00:00"/>
    <meta property="og:title" content="Grècia tancarà els camps de refugiats de les illes i els substituirà per centres d'internament"/>
    <meta property="og:description" content="Unes 37.000 persones malviuen en instal·lacions que no compleixen uns mínims de salubritat"/>
  </head>
  <body>
    <article>
      <h1>Grècia tancarà els camps de refugiats de les illes i els substituirà per centres d'internament</h1>
      <h2>Unes 37.000 persones malviuen en instal·lacions que no compleixen uns mínims de salubritat</h2>
      <address>
        <time datetime="2019-11-20T21:25:46+00:00">20 Nov 2019, 21:25</time>
      </address>
      <p>Grècia tancarà els camps de refugiats de les illes del mar Egeu i traslladarà part de les 37.000 persones que hi malviuen a centres tancats de nova construcció. Els immigrants perdran la lliure circulació de moviments que tenen ara, fins i tots els menors d’edat, i hauran d’esperar a dins la resolució de la seva sol·licitud d’asil. Els que rebin una resposta negativa a la sol·licitud seran deportats.</p>
      <p>Més de tres anys després que la declaració conjunta entre la Unió Europea i Turquia bloquegés la sortida de les illes de l’Egeu a sol·licitants d’asil i migrants, ara Grècia envia el missatge “als que pensen venir que <a href="https://www.ara.cat/internacional/Grecia-aprova-polemica-reforma-llei_0_2336166403.html">no podran circular incontrolats pel país</a>”, segons ha destacat el portaveu de l’executiu, Stelios Petsas. Els centres d’internament seran construïts en els pròxims sis mesos a les illes de Lesbos, Quios, Samos, Leros i Kos, que són les principals vies d’entrada des de Turquia al territori europeu.</p>
      <figure>
        <img src="https://www.ara.cat/2019/11/01/internacional/Immigrants-ampolles-garrafes-Moria-Lesbos_2336176432_67049225_117x66.jpg"/>
      </figure>
      <p>
        <a href="https://www.ara.cat/internacional/Grecia-aprova-polemica-reforma-llei_0_2336166403.html">Grècia aprova la polèmica reforma de la llei d’asil</a>
      </p>
      <p><a href="https://www.ara.cat/internacional/Moria-infern_0_2106389398.html">El camp de Mòria, a Lesbos</a>, és un dels que tancaran portes, convertit en el símbol del fracàs de la gestió de la Unió Europea en l’acollida de sol·licitants d’asil, ja que hi viuen uns 15.000 residents amuntegats, el triple de la capacitat òptima i en unes condicions que no compleixen els mínims d’higiene i confort.</p>
      <p>El nombre de refugiats i migrants que han arribat a Grècia en el que portem d'any ha sigut dels més alts des del bienni 2015-2016, quan més d’un milió de persones que fugien de conflictes van arribar a Europa. A principis de novembre, el Parlament grec va aprovar una nova llei d’asil, molt més estricta, que permetrà retornar a Turquia els immigrants que no rebin l'asil.</p>
      <p>L'enduriment de la legislació migratòria de Grècia ha sigut objecte de crítiques de diverses organitzacions humanitàries, però també d'ACNUR, l’Alt Comissionat de l’ONU per als refugiats, que denuncia que el govern conservador està vulnerant els drets de les persones que demanen protecció especial i que, a més, s'amplia de 3 a 18 mesos el període de detenció dels migrants.</p>
      <figure>
        <img src="https://www.ara.cat/2018/10/14/internacional/Moria-infern_2106399475_57501079_117x66.jpg"/>
      </figure>
      <p>
        <a href="https://www.ara.cat/internacional/Moria-infern_0_2106389398.html">L'infern de Mòria, la vergonya d'Europa</a>
      </p>
    </article>
  </body>
</html>