<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/ateista-uczestnik-marszow-kod-to-on-rzuca-rekawice-kidawie-blonskiej-w-wyscigu-o-nominacje-w-wyborach-prezydenckich/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T21:15:47+00:00"/>
    <meta property="og:title" content="Ateista, uczestnik marszów KOD. To on rzuca rękawicę Kidawie-Błońskiej w wyścigu PO o nominację w wyborach prezydenckich"/>
    <meta property="og:description" content="Prezydent Poznania Jacek Jaśkowiak będzie kontrkandydatem wicemarszałek Sejmu Małgorzaty Kidawy-Błońskiej w prawyborach prezydenckich w Platformie Obywatelskiej. Jego kandydatura wpłynęła w ostatniej chwili."/>
  </head>
  <body>
    <article>
      <h1>Ateista, uczestnik marszów KOD. To on rzuca rękawicę Kidawie-Błońskiej w wyścigu PO o nominację w wyborach prezydenckich</h1>
      <address><time datetime="2019-11-20T21:15:47+00:00">20 Nov 2019, 21:15</time> by <a rel="author" href="https://nczas.com/author/km/" target="_blank">KM</a></address>
      <p>
        <b>Prezydent Poznania Jacek Jaśkowiak będzie kontrkandydatem wicemarszałek Sejmu Małgorzaty Kidawy-Błońskiej w prawyborach prezydenckich w Platformie Obywatelskiej. Jego kandydatura wpłynęła w ostatniej chwili.</b>
      </p>
      <p>Termin zgłaszania kandydatów minął we wtorek o północy i do środowego poranka wydawało się, że jedyną kandydatką w prawyborach będzie Kidawa-Błońska.</p>
      <p>Około południa lider PO Grzegorz Schetyna niespodziewanie poinformował jednak, że do komisji wyborczej wpłynęła kolejna kandydatura. – <i>Informacja jest taka, że jest drugie zgłoszenie i są dwie osoby. W piątek będziemy informować kto to jest, bo komisja wyborcza zapozna się z tą aplikacją</i> – powiedział Schetyna dziennikarzom.</p>
      <p>Schetyna mówił wówczas, iż nie wie kto jest drugim kandydatem, ponieważ zgłoszenie dotarło w kopercie we wtorek wieczorem. Po południu politycy PO zaczęli spekulować, że tajemniczym kandydatem „z koperty” może być prezydent Poznania. Wieczorem Jacek Jaśkowiak sam poinformował o swojej decyzji.</p>
      <p><i>„Polska potrzebuje silnej prezydentury, która zatrzyma łamanie praworządności, wydobędzie kraj z chaosu, partyjniactwa i przywróci wszystkim obywatelom poczucie wspólnoty. Chcę podjąć się tego wyzwania. Dlatego zgłosiłem swoją kandydaturę w prawyborach Koalicji Obywatelskiej”</i> – napisał samorządowiec na Twitterze.</p>
      <figure>
        <iframe data-src="https://twitter.com/jacek_jaskowiak/status/1197192257620922368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jaśkowiak to prawnik i ekonomista. Rządzi Poznaniem od 2014 roku, kiedy to dość niespodziewanie jako kandydat PO wygrał w II turze wyborów z wieloletnim włodarzem tego miasta Ryszardem Grobelnym. Zeszłoroczne wybory prezydenta miasta wygrał już w pierwszej turze. Otrzymał 55,99 proc. głosów.</p>
      <p>Jest ateistą, znanym z liberalnych poglądów i zwolennikiem rozdziału Kościoła od państwa. Wielokrotnie apelował w swym mieście o tolerancję.</p>
      <p><i>„Chcę, by Poznań był miastem, w którym wszyscy czują się u siebie. Młodsi i starsi, rodziny i single, sprawni fizycznie i osoby z niepełnosprawnościami, dobrze sytuowani i ubożsi… By żadna mniejszość, grupa społeczna nie czuła się wykluczona, czegoś pozbawiana, dyskryminowana. By wszyscy mieszkańcy mieli poczucie, że ich potrzeby są dostrzegane”</i> – pisał Jaśkowiak w swym lipcowym oświadczeniu, opublikowanym po wydarzeniach na Marszu Równości w Białymstoku.</p>
      <p>Sam stawał też na czele Marszu Równości w Poznaniu. W trakcie swych rządów dał się również poznać jako krytyk polityki Prawa i Sprawiedliwości, uczestnik demonstracji Komitetu Obrony Demokracji.</p>
      <p>Kandydat PO na prezydenta zostanie wyłoniony 14 grudnia podczas konwencji krajowej. Pomiędzy Kidawą-Błońską a Jaśkowiakiem wybierać będą partyjni działacze.</p>
      <p>Źródło: PAP/NCzas.com</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/zderzenie-ciezarowki-z-lokomotywa-na-niestrzezonym-przejezdzie-kolejowym-foto/"/>
        <a href="https://nczas.com/2019/11/20/czajka-znow-jezyczkiem-u-wagi-setki-zolnierzy-zaangazowanych-do-demontazu-mostu-pontonowego/"/>
        <a href="https://nczas.com/2019/11/20/najnowszy-program-rzadu-to-drozyzna-od-stycznia-2020-drastyczne-podwyzki-pradu-paliw-miesa-owocow-i-warzyw/"/>
        <a href="https://nczas.com/2019/11/20/dyrektor-muzeum-historii-polskiego-ruchu-ludowego-konfidentem-sb-w-sumie-to-takze-czesc-historii-transformacji-zsl-w-psl/"/>
        <a href="https://nczas.com/2019/11/20/aliexpress-rzuca-wyzwanie-allegro-chinski-sklep-podpisal-strategiczna-umowe-z-inpostem/"/>
        <a href="https://nczas.com/2019/11/20/pis-pogrywa-sobie-zyciem-nienarodzonych-powolali-zespol-parlamentarny-na-rzecz-zycia-i-rodziny-ale-konfederacja-utworzyla-podobnie-nazywajacy-sie-juz-w-zeszlym-tygodniu-video/"/>
        <a href="https://nczas.com/2019/11/20/marzenia-ekofaszystow-spelniaja-sie-w-krakowie-sad-skazal-mieszkanca-na-kare-pozbawienia-wolnosci-za-palenie-w-piecu-drewnem/"/>
        <a href="https://nczas.com/2019/11/20/lech-walesa-zmienil-image-jak-teraz-wyglada-byly-prezydent-foto/"/>
        <a href="https://alaluna.pl/featured/durczoka-juz-dawno-nie-ma-a-stoly-w-tvn-dalej-up-strzone-rurku-pomoz-foto-video/"/>
      </related>
    </article>
  </body>
</html>