<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/spolecnost/princ-andrew-skandal-kralovna-britanie_1911202144_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T21:44:00+00:00"/>
    <meta property="og:title" content="Královna Alžběta II. vyhověla žádosti a princ Andrew opouští veřejný život"/>
    <meta property="og:description" content="Vévoda uvedl, že svého „neuváženého“ vztahu s Epsteinem nadále „jednoznačně lituje“ a že cítí hlubokou soustrast se všemi osobami, které tento případ zasáhl."/>
  </head>
  <body>
    <article>
      <h1>Královna Alžběta II. vyhověla žádosti a princ Andrew opouští veřejný život</h1>
      <address><time datetime="2019-11-20T21:44:00+00:00">20 Nov 2019, 21:44</time> by <a rel="author">ČTK</a></address>
      <p>
        <b>Britský princ Andrew na delší dobu zanechává veřejných povinností kvůli vývoji kolem svých někdejších styků s americkým finančníkem Jeffreym Epsteinem. Druhý nejstarší syn královny Alžběty II. oznámil, že panovnice vyhověla jeho žádosti ohledně odchodu z veřejného života.</b>
      </p>
      <p>Kontaktů s Epsteinem, který před srpnovou sebevraždou čelil obviněním ze sexuálního zneužívání mladistvých, prý princ Andrew nadále „jednoznačně lituje“. Mladší bratr prince Charlese čelí obviněním, že se sám zapojil do takového zneužívání.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/jeffrey-epstein-princ-andrew-britska-kralovska-rodina-sexualni-nasili-zneuzivani_1911162230_cha"/>
      </related>
      <p>Jedna z Epsteinových obětí Virginia Giuffreová u soudu ve Spojených státech uvedla, že byla donucena k pohlavnímu styku s vícero vlivnými muži včetně prince Andrewa. Ten říká, že si žádné setkání s Guiffreovou nepamatuje.</p>
      <p>„V průběhu několika posledních dní mi začalo být jasné, že okolnosti související s mými někdejšími styky s Jeffreym Epsteinem se staly výraznou komplikací pro práci mé rodiny a důležitou práci řady organizací a charit, které s hrdostí podporuji,“ uvedl 59letý vévoda z Yorku. „Požádal jsem tudíž Její Veličenstvo, zda mohu na dohlednou dobu zanechat veřejných povinností, a ona k tomu udělila svolení,“ pokračuje jeho prohlášení.</p>
      <p>Přátelství prince Andrewa s Epsteinem je dlouho známou skutečností, od smrti amerického finančníka v cele newyorského vězení je ale předmětem zvýšené pozornosti. Zájem médií pak umocnil víkendový televizní rozhovor, v němž se člen královské rodiny poprvé ke skandálu veřejně vyjádřil před kamerou. Následně se na Andrewa snesla masivní kritika a kauza v posledních dnech plnila stránky britských deníků, a to nejen těch bulvárních. Vícero sponzorů ve světle posledních událostí ukončilo spolupráci s projekty, které Andrew zaštiťuje.</p>
      <p>Vévoda uvedl, že svého „neuváženého“ vztahu s Epsteinem nadále „jednoznačně lituje“ a že cítí hlubokou soustrast se všemi osobami, které tento případ zasáhl. Dodal, že je připraven úřadům pomáhat při vyšetřování údajných sexuálních zločinů.</p>
      <related>
        <h4>Související články</h4>
        <a href="https://www.irozhlas.cz/zpravy-svet/princ-andrew-jeffrey-epstein-sexualni-zneuzivani_1908242230_ako"/>
        <a href="https://www.irozhlas.cz/zpravy-svet/princ-andrew-se-pry-podilel-na-zneuzivani-zen-buckinghamsky-palac-to-odmitl_201501022132_sbartosova"/>
      </related>
    </article>
  </body>
</html>