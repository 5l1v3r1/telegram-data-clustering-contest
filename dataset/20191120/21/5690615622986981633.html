<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836921-ivanisov-zayaviv-scho-prizupinyaye-chlenstvo-u-fraktsiyi-slugi-narodu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T21:37:00+00:00"/>
    <meta property="og:title" content="Іванісов заявив, що призупиняє членство у фракції &quot;Слуги народу&quot;"/>
    <meta property="og:description" content="КИЇВ. 20 листопада. УНН. Народний депутат Роман Іванісов заявив, що призупиняє членство у фракції партії “Слуга народу” на час перевірки …"/>
  </head>
  <body>
    <article>
      <h1>Іванісов заявив, що призупиняє членство у фракції "Слуги народу"</h1>
      <address><time datetime="2019-11-20T21:37:00+00:00">20 Nov 2019, 21:37</time> by <a rel="author">Тоня Туманова</a></address>
      <p><b>КИЇВ. 20 листопада. УНН.</b> Народний депутат Роман Іванісов заявив, що призупиняє членство у фракції партії “Слуга народу” на час перевірки інформації про його судимість. Про це він написав на своїй сторінці у Facebook, передає <b>УНН</b>.</p>
      <p>"... аби не ставити під удар репутацію всього колективу, я прийняв рішення призупинити своє членство у фракції на час перевірки оприлюдненої в ЗМІ інформації", - написав Іванісов.</p>
      <p>Він додав, що звернувся з цією пропозицією до голови фракції Давида Арахамії, і він його підтримав.</p>
      <p>Крім того Іванісов наголосив, що вже скоро буде готовий оприлюднити достовірні докази.</p>
      <p>Раніше голова фракції "Слуга народу" Давид Арахамія заявив, що народному депутату Роману Іванісову потрібно призупинити членство в партії "Слуга Народу" та фракції на час проведення всебічної перевірки та з‘ясування всіх обставин даного інциденту.</p>
      <p>Як повідомляв <b>УНН</b>, з посиланням на правоохоронні органи, нардеп Іванісов 1996 року був <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">засуджений за згвалтування</a> неповнолітньої і відбув покарання у вигляді 2 роки 6 місяців у колонії загального режиму.</p>
      <p>Сам народний депутат Іванісов ці факти заперечує та навіть розмістив на своїй сторінці у Facebook фото-копію довідки про відсутність судимості.</p>
      <p>Коментуючи <b>УНН</b> інформацію про наявність в біографії Іванісова такого факту, голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде <a href="https://www.unn.com.ua/uk/exclusive/1836652-arakhamiya-yakscho-sudimist-ivanisova-za-zgvaltuvannya-pidtverditsya-budemo-vinositi-na-fraktsiyu">винесене на розгляд фракції</a>.</p>
      <p>Пізніше Генеральний прокурор України Руслан Рябошапка повідомив, що перевірка підтвердила той факт, що народний депутат з фракції “Слуга народу” Роман Іванісов <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya">відбув тюремний строк</a> за згвалтування неповнолітньої.</p>
    </article>
  </body>
</html>