<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/naukovci-z-institutu-imeni-maksa-planka-viznachili-harakter-mishey-641139.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T09:15:08+00:00"/>
    <meta property="og:title" content="Науковці з Інституту імені Макса Планка визначили характер мишей"/>
    <meta property="og:description" content="Кожна миша – інакша"/>
  </head>
  <body>
    <article>
      <h1>Науковці з Інституту імені Макса Планка визначили характер мишей</h1>
      <address>
        <time datetime="2019-11-20T09:15:08+00:00">20 Nov 2019, 09:15</time>
      </address>
      <h4>Кожна миша – інакша</h4>
      <p>Науковці з Інституту психіатрії імені Макса Планка в Мюнхені разом з колегами з Науково-дослідного інституту імені Вейцмана розробили метод, яким можна визначити особистість мишей, що живуть у напівприродному середовищі.</p>
      <p>Всі люди різні, як і миші. Деякі швидко досліджують середовище, натомість інші охочіше залишаються у гнізді. Деякі люблять перебувати в оточенні представників свого виду, інші ж воліють залишитися наодинці. Ці індивідуальні риси впродовж життя залишаються стабільними та визначають характер індивіда.</p>
      <p>У людей особистість можна визначити за допомогою <a href="https://uk.wikipedia.org/wiki/%D0%97%D0%B0%D0%B2%D0%B4%D0%B0%D0%BD%D0%BD%D1%8F_%D0%BC%D0%BD%D0%BE%D0%B6%D0%B8%D0%BD%D0%BD%D0%BE%D0%B3%D0%BE_%D0%B2%D0%B8%D0%B1%D0%BE%D1%80%D1%83">завдань множинного вибору</a> (Multiple-Choice-Tests). Але як можна визначити характер тварини?</p>
      <p>Орен Форкош (Oren Forkosh) і Стойо Карамігалев (Stoyo Karamihalev) проаналізували відеоматеріали про групи мишей. Вчені зафарбували хутро кожної тварини в інший колір. Так можна було досліджувати групи, що взаємодіяли, без зайвого втручання.</p>
      <p>Науковці проаналізували кожне відео з огляду на 60 різних критеріїв поведінки, наприклад: як близько миша підходить до інших; чи вони полюють одна на одну; може, втікають одна від одної; скільки часу проводять у гнізді і тратять на їжу. За допомогою алгоритму науковці змогли визначити стабільні риси особистості та розрізняти індивідів на підставі їхньої поведінки.</p>
      <p>Цей метод працює так, як особистісні тести у людей. Часто вони визначають людину в п’яти площинах і цілеспрямовано шукають риси, що залишаються постійними впродовж тривалого часу.</p>
      <p>У мишей алгоритм виокремив чотири площини, що описували та визначали поведінку мишей. Аби перевірити, чи ці ознаки були стабільними, науковці перемішали групи. Хоч деяка поведінка змінилася, характер мишей все ж залишився незмінним.</p>
      <p>За допомогою прогресивних методів секвенування РНК та генетично модифікованих штамів мишей науковці змогли продемонструвати: індивідуальні відмінності характеру відповідали відмінностям у генетичній активності мишачого мозку. У такий спосіб вчені виявляли мишей з різними генетичними задатками.</p>
      <p>«<i>Цей метод має потенціал сильно розширити те знання про поведінковий аналіз і про стабільні й послідовні відмінності характеру, що сформувалося з тепер доступними методами. Так ми зможемо дослідити, як особистість залежить від генів, медикаментів, віку тощо, як вона представлена в мозку, що її підтримує, і які її риси призводять до фізичного здоров’я чи недуг</i>», – пояснив Стойо Карамігалев, що разом з Ореном Форкошем є один із провідних авторів дослідження.</p>
      <p>«<i>Це перший крок на шляху до покращення методів, якими можна визначати індивідуальні відмінності в поведінці та психології, – </i>сказав керівник дослідження Алон Шень (Alon Chen). – <i>Ми сподіваємся, що такі підходи дадуть змогу вдосконалити особисту психіатрію</i>».</p>
      <p>
        <b>
          <a href="https://www.mpg.de/14111218/1106-pskl-137341-unterschiedliche-persoenlichkeiten-bei-maeusen?c=2191&amp;fbclid=IwAR10ZSFSAyrbDKXk4mrC2zNlt1xtEfcEvid3hqM_GPn7HcdXrUwOhaMwOhs">Jede Maus ist anders</a>
        </b>
      </p>
      <p>
        <b>mpg.de, 6/11/2019</b>
      </p>
      <p>
        <b>Зреферувала С. К.</b>
      </p>
      <footer>Джерело: <a href="http://zbruc.eu/">Zbruc</a></footer>
      <related>
        <a href="https://glavcom.ua/news/nelyud-u-hmelnickomu-privyazav-sobaku-do-mashini-i-protyagnuv-pivtora-kilometra--640845.html"/>
        <a href="https://glavcom.ua/world/hitech/ukrajinskiy-startap-rozrobiv-qr-pasporti-dlya-tvarin-640690.html"/>
        <a href="https://glavcom.ua/vinnytsia/news/vinnicki-ryatuvalniki-zvilnili-sobaku-yaka-zastryagla-u-parkani-640623.html"/>
      </related>
    </article>
  </body>
</html>