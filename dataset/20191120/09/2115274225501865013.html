<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/ius_soli_di_maio_programma_governo-6584264/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="Lo Ius soli non entrerà mai nel programma di governo, dice Di Maio"/>
    <meta property="og:description" content="&quot;Inaccettabile una riforma che stritola l’Italia&quot; aggiunge, a proposito del Mes. &quot;Nel 2020 il salario minimo e la legge sul conflitto d’interessi&quot;"/>
  </head>
  <body>
    <article>
      <h1>Lo Ius soli non entrerà mai nel programma di governo, dice Di Maio</h1>
      <h2>"Inaccettabile una riforma che stritola l’Italia" aggiunge, a proposito del Mes. "Nel 2020 il salario minimo e la legge sul conflitto d’interessi"</h2>
      <address><time datetime="2019-11-20T09:10:00+00:00">20 Nov 2019, 09:10</time> by <a rel="author">AGI - Agenzia Giornalistica Italia</a></address>
      <p>Il caso del <a href="https://www.agi.it/politica/mes_scontro_politico_salvini_conte-6583097/news/2019-11-20/">fondo Salva-Stati</a> approvato lo scorso giugno dall’Unione Europea fa risalire, improvvisa, la tensione nella compagine di governo <b>giallorossa</b>. E in un’intervista al Corriere della Sera il capo politico dei 5 Stelle Luigi Di Maio dice, risoluto, di aver “chiesto la convocazione del vertice” del suo gruppo, perché “in Europa siamo stati abituati a colpi bassi in passato, che non abbiamo più intenzione di subire”.</p>
      <p>Anche perché il leader 5S si dice sicuro che “<b>Conte</b> non ha firmato nulla”, pertanto “questo non è un vertice contro di lui, anzi lo sosteniamo”. “Ma è giusto fare il punto” sottolinea Di Maio, in quanto “una <b>riforma del Mes</b> che stritola l’Italia non è fattibile”.</p>
      <related>
        <a href="https://www.agi.it/economia/mes_come_funziona-6582146/news/2019-11-20/"/>
      </related>
      <p>Al Corriere che chiede a Di Maio se, come rilevava ieri il segretario Pd <b>Zingaretti</b> in un’intervista a la Repubblica, il governo deve trovare presto un’anima oppure va a casa, il leader pentastellato ribatte che “per il Movimento, dare un’anima a questo governo significa dare tutto per gli italiani” e se ci sono difficoltà “è normale perché siamo nati in poche settimane” ma lui vede “un clima positivo”. “Non roviniamolo – esorta - con slogan per il nostro elettorato”.</p>
      <p>Così Di Maio si augura che dopo la manovra ci si sieda a un tavolo e “lavoreremo a un calendario per il 2020”, assicura, “a partire da <b>salario minimo</b>, legge sul <b>conflitto di interessi</b> e riforma della<b> sanità</b>”. Mentre lo<b> Ius soli</b> non è una priorità perché “per le strade la gente <a href="https://www.agi.it/politica/di_maio_ius_soli_pd_zingaretti-6567754/news/2019-11-17/">non mi ferma per chiedermi lo Ius soli</a>. Mi chiede lavoro, meno tasse, liste di attesa negli ospedali più veloci. L’Italia non è un prodotto da campagna elettorale. Milioni di famiglie aspettano risposte” afferma Di Maio replicando a Zingaretti. Tanto più che quello dello ius soli “è un tema che non è mai entrato nel<b> programma di governo</b>, né entrerà ora” chiosa il leader 5S sbarrando così la porta alle richieste del Pd.</p>
      <p>Mentre sulla manovra, Di Maio ribatte alle opposizioni, specie Lega e Fratelli d’Italia: “Ora hanno il coraggio di contestare una legge di bilancio che fa più deficit — quindi è più espansiva — di quella fatta quando eravamo al governo con i sedicenti sovranisti. Io non so dove trovino la faccia”, “se non fosse stato per noi – aggiunge – oggi le famiglie si sarebbero ritrovate l’<b>aumento dell’Iva</b> e 600 euro in più da pagare. Non scherziamo”. Quanto al numero degli emendamenti alla manovra presentato in Aula, Di Maio tranquillizza: “Non deve spaventare, i regolamenti parlamentari permettono una scelta oculata da parte delle forze politiche” dice.</p>
    </article>
  </body>
</html>