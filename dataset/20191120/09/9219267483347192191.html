<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391436-%d7%9b%d7%a6%d7%a0%d7%9c%d7%a1%d7%95%d7%9f-%d7%95%d7%91%d7%99%d7%90%d7%9c%d7%99%d7%a7-%d7%a9%d7%95%d7%9e%d7%a8%d7%99%d7%9d-%d7%a2%d7%9c-%d7%94%d7%a9%d7%91%d7%aa-%d7%9e%d7%97%d7%90%d7%94-%d7%a0%d7%92"/>
    <meta property="og:site_name" content="סרוגים"/>
    <meta property="article:published_time" content="2019-11-20T09:15:32+00:00"/>
    <meta property="og:title" content="כצנלסון וביאליק שומרים על השבת| מחאה נגד חולדאי"/>
    <meta property="og:description" content="במחאה על ההחלטה לאשר תחבורה ציבורית בשבת, שיירת רכבים תיסע ברחובות על שם חיים נחמן ביאליק וברל כצנלסון עם שלטים שעליהם יופיעו ציטוטים שלהם המסבירים.."/>
  </head>
  <body>
    <article>
      <h1>כצנלסון וביאליק שומרים על השבת| מחאה נגד חולדאי</h1>
      <h2>במחאה על ההחלטה לאשר תחבורה ציבורית בשבת, שיירת רכבים תיסע ברחובות על שם חיים נחמן ביאליק וברל כצנלסון עם שלטים שעליהם יופיעו ציטוטים שלהם המסבירים את חשיבות יום השבת</h2>
      <address><time datetime="2019-11-20T09:15:32+00:00">20 Nov 2019, 09:15</time> by <a rel="author">חדשות סרוגים</a></address>
      <p>בצל התחבורה הציבורית שמתחילה את פעילותה בשבת במטרופולין גוש דן, ארגון חותם מוביל אירוע שכולו שמירה על כבוד השבת דווקא ברחובות על שם ביאליק וכצנלסון שהוקירו את היום הקדוש. שיירת עשרות רכבים משולטים עם ציטוטים של השניים בליווי שירי שבת,  בקריאה לשמור על השבת הציבורית ועל הצביון היהודי של המדינה.</p>
      <p>בזמן שעיריות במטרופולין גוש דן מובילות מהלך של פגיעה בשבת במרחב הציבורי, ישנם כאלו הפועלים דווקא לשמור על כבוד השבת והלכידות החברתית סביבה.</p>
      <p>היום, (ד'), יקיים ארגון חותם אירוע שבמסגרתו תיסע שיירת רכבים ברחובות על שם חיים נחמן ביאליק וברל כצנלסון עם שלטים שעליהם יופיעו ציטוטים שלהם המסבירים את חשיבות יום השבת ויום המנוחה. השיירות יסעו ברחובות ביאליק וכצנלסון, בליווי שירי שבת, על מנת לחזק את הפרהסיה היהודית ברחבי המדינה. מכוח היותה של מדינת ישראל, מדינת העם היהודי.</p>
      <p>מארגון חותם נמסר:</p>
      <p>"ההחלטה לקיים את השיירה הזו ברחובות שעל שמם של ביאליק וכצנלסון אינה מקרית ואולי הגיע הזמן שיכירו את הציטוטים שלהם כנגד חילול השבת. כולנו תקווה כי יבינו שפגיעה בשבת הציבורית, אינו עניין שקשור דווקא לציבור זה או אחר, אלא בזהותה היהודית של מדינת ישראל ובפרהסיה הציבורית שלה. זה כמובן נוגע לכולנו ללא קשר למקום המגורים.</p>
      <p>הראשונים להיפגע יהיו האוכלוסיות המוחלשות, הנהגים שומרי השבת ואלו המעוניינים ביום זה לשבות עם משפחותיהם ולא לעבוד כביום חול וכן כל אותם עובדי שירותים אחרים שיפעלו בעקבות כך, יהיו אלו שישלמו את המחיר.</p>
      <p>מנגד תני פרנק, ראש תחום דת ומדינה בתנועת נאמני תורה ועבודה, בתגובה על התחבורה הציבורית שתחל לפעול בשבת הקרובה בגוש דן:</p>
      <p>"תמונת הניצחון של עיריות עצמאיות בגוש דן בשבת הקרובה כל-כולה נובעת מהעובדה שהמציאות חזקה מכל דבר ואין דרך לכפות על הציבור לאורך זמן אורח חיים דתי. במקום להגיע להסכמות על עיצובו של המרחב הציבורי בשבת ברוח אמנת גביזון-מדן, בחרו הפוליטיקאים החרדים והחרד"לים להתעלם מרצון הציבור, מה שמוביל בסוף לצעדים חד-צדדיים של רשויות איתנות בלבד. זו פשיטת רגל מוסרית וערכית של מי שרוממות השבת בגרונם וחרב הכפייה הדתית בידם. אנחנו לא מרימים ידיים וקוראים לנבחרי הציבור לחשב מסלול מחדש ולבחור בדרך הפשרה וההסכמה, כדי שהשבת בישראל תחזור להיות ערך משותף שמבטא את בסולידאריות בין הקבוצות השונות בחברה הישראלית ולא סלע מחלוקת פוליטי."</p>
    </article>
  </body>
</html>