<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/anders-sannas-valet-av-en-demonisk-mourinho-ar-fel/"/>
    <meta property="og:site_name" content="DN.SE"/>
    <meta property="article:published_time" content="2019-11-20T09:32:25+00:00"/>
    <meta property="og:title" content="Anders Sännås: Valet av en demonisk Mourinho är fel"/>
    <meta property="og:description" content="Tottenham har utsett José Mourinho till ny tränare efter Mauricio Pochettino. Här svarar DN:s Anders Sännås på fem frågor om Premier League-klubbens val."/>
  </head>
  <body>
    <article>
      <h1><a href="https://www.dn.se/av/anders-sannas/">Anders Sännås:</a> Valet av en demonisk Mourinho är fel</h1>
      <address><time datetime="2019-11-20T09:32:25+00:00">20 Nov 2019, 09:32</time> by <a rel="author" href="https://www.dn.se/av/anders-sannas/" target="_blank">Anders Sännås</a></address>
      <p>
        <b>På onsdagen <a href="https://www.dn.se/sport/fotboll/mourinho-tar-over-tottenham/">utsåg Tottenham José Mourinho till ny tränare</a> efter sparkade Mauricio Pochettino.<br/>Här svarar DN:s Anders Sännås på fem frågor om Premier League-klubbens val.</b>
      </p>
      <p>
        <b>1. Är valet av José Mourinho ett bra beslut, tycker du?</b>
      </p>
      <p>– Nej. Jag tycker att hans andra sejour i Chelsea gav beskedet att det här inte är rätt väg att gå. Pochettino har haft en annan approach än den fyrkantiga Mourinho – medan Mourinho är demonisk och styr och ställer med järnhand är min uppfattning att Pochettino varit mer resonerande i sitt ledarskap. Spontant tror jag inte att det här valet kommer leda laget på rätt väg.</p>
      <p>
        <b>2. Varför passar portugisen inte in?</b>
      </p>
      <p>– Tottenham har varit framgångsrikt när de jobbat med inhemska och egna spelare, som Dele Alli, Harry Kane, Kyle Walker och Danny Rose. Risken finns att Mourinho tar på sig spenderbyxorna, som i Manchester United, och skapar någon sorts främlingslegion. Något som snarare kan leda till spelarflykt, jag tänker exempelvis på Christian Eriksen som det redan finns flyttrykten kring.</p>
      <p>
        <b>3. Mourinho har vunnit många titlar genom åren. Ändå har hans popularitet dalat och han har varit arbetslös i nästan ett år. Varför?</b>
      </p>
      <p>– Han är så mycket ego. Jag har en klar minnesbild från när jag såg Chelsea–Tottenham för fyra år sedan. På pressträffen efter matchen var det väldigt öppen och god stämning med Pochettino. Sedan lämnade han rummet och Mourinho kom in, då lägrade sig tystnaden trots att vi var uppemot 60 journalister på plats. Mourinhos ego regerade i hela rummet och bara de gamla rävarna vågade ställa frågor. Jag tror att hans ego kan komma att påverka hela spelartruppen.</p>
      <p>
        <b>4. Hur tror du inledningsvis att det kommer gå, Tottenham har bara vunnit tre av de inledande tolv matcherna i Premier League?</b>
      </p>
      <p>– Mourinho börjar med ett spelarmaterial som är ganska hyggligt. Det är svårt att sätta pekfingret på varför det inte gått bättre för Pochettino det här året. Så det kan nog börja rätt okej. Frågan är dock om Tottenham når dit de vill, det vill säga till den absoluta toppen, med Mourinho.</p>
      <p>
        <b>5. Vem skulle de ha valt i stället?</b>
      </p>
      <p>– Jag tror att de skulle gått på mer av en Gareth Southgate-typ, som kunde tagit hand om det inhemska spelarmaterialet, så som Southgate lyckats med i Englands landslag.</p>
    </article>
  </body>
</html>