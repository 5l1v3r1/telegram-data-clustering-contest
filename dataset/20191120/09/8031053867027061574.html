<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bb%ce%b7%ce%bc%ce%bc%cf%8d%cf%81%ce%b5%cf%82-%cf%80%cf%84%cf%8e%cf%83%ce%b7-%ce%b4%ce%ad%ce%bd%cf%84%cf%81%cf%89%ce%bd-%ce%ba%ce%b1%ce%b9-%ce%ba%ce%b1%cf%84%ce%b1%cf%83%cf%84%cf%81%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T09:49:10+00:00"/>
    <meta property="og:title" content="Πλημμύρες, πτώση δέντρων και καταστροφές από την κακοκαιρία στη Ζάκυνθο"/>
    <meta property="og:description" content="Πλημμύρες, πτώση δέντρων, καταστροφές σε στέγες και φθορές στο οδικό δίκτυο προκάλεσε η κακοκαιρία που έπληξε τις πρωινές ώρες σήμερα τη Ζάκυνθο."/>
  </head>
  <body>
    <article>
      <h1>Πλημμύρες, πτώση δέντρων και καταστροφές από την κακοκαιρία στη Ζάκυνθο</h1>
      <address>
        <time datetime="2019-11-20T09:49:10+00:00">20 Nov 2019, 09:49</time>
      </address>
      <p>
        <b>Πλημμύρες, πτώση δέντρων, καταστροφές σε στέγες και φθορές στο οδικό δίκτυο προκάλεσε η κακοκαιρία που έπληξε τις πρωινές ώρες σήμερα τη Ζάκυνθο.</b>
      </p>
      <p>Τα προβλήματα καταγράφουν οι αρμόδιες υπηρεσίες της Πολιτικής Προστασίας του νομού, ενώ μέχρι στιγμής δεν υπάρχει πλήρης εικόνα των ζημιών.</p>
      <p>Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, ‘Αγιο Λέοντα, Αμπελόκηπους, Βασιλικό.</p>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα σούπερ μάρκετ στη Λούμπα και σε κτίριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <figure>
        <img src="https://www.pentapostagma.gr/wp-content/uploads/2019/11/5dd506b62100008e7134d7b1.jpeg"/>
      </figure>
      <p>Πηγή: ΑΠΕ-ΜΠΕ</p>
    </article>
  </body>
</html>