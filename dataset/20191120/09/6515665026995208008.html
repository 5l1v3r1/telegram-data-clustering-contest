<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361061/tenzije-dva-operatera-junajted-grupa-otkrili-su-nase-poslovne-tajne-telekom-srbija-to-nije-tacno"/>
    <meta property="og:site_name" content="kurir.rs"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="TENZIJE DVA OPERATERA! JUNAJTED GRUPA: Otkrili su naše poslovne tajne! TELEKOM SRBIJA: To nije tačno"/>
    <meta property="og:description" content="Optužbe: Junajted grupa ističe da je Privredni sud odobrio uvid u njihove poslovne tajne konkurentima Telekomovom GSS i EURO vorld netvorku, što Telekom Srbija demantuje"/>
  </head>
  <body>
    <article>
      <h6 class="kicker">rivali: SUKOB KONKURENATA NA TRŽIŠTU</h6>
      <h1>TENZIJE DVA OPERATERA! JUNAJTED GRUPA: Otkrili su naše poslovne tajne! TELEKOM SRBIJA: To nije tačno</h1>
      <address>
        <time datetime="2019-11-20T09:00:00+00:00">20 Nov 2019, 09:00</time>
      </address>
      <p>
        <b>Optužbe:  „Junajted grupa“ ističe da je Privredni sud odobrio uvid u njihove poslovne tajne konkurentima „Telekomovom“ GSS i „EURO vorld netvorku“, što „Telekom Srbija“ demantuje</b>
      </p>
      <p>Dve telekomunikacione kompanije „Junajted grupa“ i „Telekom Srbije“ sukobile su se oko odluke Privrednog suda u Beogradu.</p>
      <p>„Junajted grupa“ je saopštila da je Privredni sud u Beogradu, a na osnovu naloga Privrednog apelacionog suda, omogućio konkurentskim firmama GSS, koja je u vlasništvu „Telekoma Srbija“, i kompaniji „EURO vorld netvork“, sa sedištem u Beču i SAD, uvid u poverljive poslovne informacije i tajne SBB i „Siti medije“, članicama „Junajted grupe“, bez pravno valjanog osnova.</p>
      <p>„Telekom“ demantuje ove navode i ističe da oni nisu vlasnici kompanije GSS iz Austrije.</p>
      <p>
        <b>Zahtevani podaci</b>
      </p>
      <p>U saopštenju „Junajted grupe“ se navodi da su svi zahtevani podaci već ranije dostavljeni sudu u toku postupka, zbog čega ovakva odluka suda upućuje na tendenciozno postupanje koje omogućava uvid u poslovne tajne konkurentskim kompanijama. - Pritom je indikativno da je jedno od dva društva, austrijska firma GSS, u vlasništvu „Telekoma Srbija“, našeg glavnog konkurenta u Srbiji i dijaspori - ističe se u saopštenju.</p>
      <p>„Junajted grupa“ dalje navodi da su „GSS medija“ i „EURO vorld netvork“ (EWN) podnele u februaru ove godine Privrednom sudu u Beogradu predlog za obezbeđenje dokaza protiv SBB i „Siti medije“, a za potrebe njihove navodne predstojeće tužbe. - Ove dve kompanije terete SBB i „Siti mediju“ da su povredile njihova prava ekskluzivne distribucije tako što su televizijski kanali HRT 1, HRT 2, HRT 3 i HRT 4 emitovani preko Net TV Plus platforme na teritorijama Severne i Južne Amerike, Australije i Novog Zelanda. Iako svesni da platformom Net TV Plus uopšte ne upravljaju ni SBB ni „Siti medija“, već je ona u vlasništvu druge članice „Junajted grupe“, kompanije „Solford trejding limitid“ s Kipra, kao i da „Solford“ ima uredno zaključen ugovor sa HRT, koji je dostavljen na uvid putem suda, i da HRT-u plaća ugovorene naknade za reemitovanje, oni kreću u postupak protiv SBB i „Siti medije“ pred srpskim sudom - navodi se u saopštenju uz ocenu da „ovakvim manevrom i postupkom pred sudom u Srbiji namerno se izbegla suština, a to je da je ‚Solford trejding limitid‘ sa Kipra, kao i svaka druga kompanija registrovana u EU, podložna striktnim kriterijumima poslovanja i provera upravo samih institucija EU“.</p>
      <p>
        <b>Telekom: Netačne tvrdnje</b>
      </p>
      <p>Povodom saopštenja „Junajted grupe“ da je Privredni sud u Beogradu, na osnovu naloga Privrednog apelacionog suda, omogućio konkurentskoj firmi GSS, koja je, kako se navodi u saopštenju, u vlasništvu „Telekoma Srbija“, uvid u poverljive poslovne informacije i tajne SBB i „Siti medije“, članicama „Junajted grupe“, bez pravno valjanog osnova, „Telekom Srbija“ obaveštava javnost da je reč o netačnoj tvrdnji jer „Telekom Srbija“ nije vlasnik kompanije GSS iz Austrije. Reč je o javno dostupnoj informaciji, koja se može proveriti u Centralnom privrednom registru države Austrije - navodi se u saopštenju „Telekoma Srbija“.</p>
      <p>
        <b>Kurir.rs/ ekipa kurira  Foto: Shutterstock</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3344505/telekom-srbija-nastavlja-sa-opremanjem-informatickih-kabineta-u-osnovnim-skolama"/>
        <a href="https://www.kurir.rs/vesti/beograd/3281345/vesic-junajted-grupa-da-se-izjasni-zasto-ne-placaju-gradu-dazbine-gradu"/>
      </related>
    </article>
  </body>
</html>