<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04726920"/>
    <meta property="og:site_name" content="De Standaard"/>
    <meta property="article:published_time" content="2019-11-20T09:46:00+00:00"/>
    <meta property="og:title" content="Kurt Volker: ‘Besefte niet dat onderzoeken gericht waren op Biden’"/>
    <meta property="og:description" content="Kurt Volker werd door de Republikeinen als getuige opgeroepen in de publieke hoorzittingen van de afzettingsprocedure van president Donald Trump. Hij zei d..."/>
  </head>
  <body>
    <article>
      <h1>Kurt Volker: ‘Besefte niet dat onderzoeken gericht waren op Biden’</h1>
      <address>
        <time datetime="2019-11-20T09:46:00+00:00">20 Nov 2019, 09:46</time>
      </address>
      <p>
        <b>Kurt Volker werd door de Republikeinen als getuige opgeroepen in de publieke hoorzittingen van de afzettingsprocedure van president Donald Trump. Hij zei dat hij niet besefte dat de onderzoeken naar energiebedrijf Burisma een link hadden met Hunter Biden.</b>
      </p>
      <p>De voormalige Amerikaanse afgevaardigde voor Oekraïne Kurt Volker werd door de Republikeinen opgeroepen als getuige in het impeachment-onderzoek tegen Trump. De aanleiding voor de afzettingsprocedure is een omstreden telefoongesprek tussen de Amerikaanse president Donald Trump en zijn Oekraïense collega Volodimir Zelenski.</p>
      <p>Volker zei dat hij dacht dat het telefoongesprek tussen beide presidenten ging over een corruptieonderzoek naar energiebedrijf Burisma, zonder enige link met de familie Biden. Maar de zoon van Joe Biden, Hunter Biden, werkte voor dat bedrijf. ‘Nu ik erop terugkijk, zie ik dat een corruptieonderzoek openen naar Burisma voor sommigen gelijkstond aan een onderzoek openen naar Joe Biden’, zei Volker. ‘Ik zag dat anders, een onderzoek naar Burisma is gepast, een onderzoek naar Joe Biden onaanvaardbaar’, vindt hij. ‘Ik had de link moeten zien’, zei Volker. ‘Had ik de connectie gemaakt, zou ik bezwaar hebben gemaakt’, zei hij.</p>
      <p>Hij voegde eraan toe dat hij geen weet heeft van een eventuele rechtstreekse vraag van president Trump om een onderzoek te openen naar de familie Biden.</p>
      <p>Alexander Vindman, de hoogste Oekraïne-deskundige in de Nationale Veiligheidsraad, en Jennifer Williams, een medewerkster van vicepresident Mike Pence, <a href="https://www.standaard.be/cnt/dmf20191119_04725606">getuigden dinsdag ook</a>. Ze luisterden op 25 juli mee toen Trump met de Oekraïense president Volodimir Zelenski belde. Vindman noemde het omstreden telefoongesprek ‘ongepast’. ‘Ik wist meteen dat ik dit moest melden.’</p>
      <p>Williams noemde het telefoongesprek ongebruikelijk. ‘In tegenstelling tot andere presidentiële telefoongesprekken die ik volgde, werd er ook gesproken over iets dat een binnenlandse politieke kwestie leek’, aldus Williams. Ze zei dat de uitspraken haar ‘politiek van aard’ leken.</p>
    </article>
  </body>
</html>