<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/gds-no-alla-demolizione-del-meazza-il-sondaggio-swg-parla-chiaro-323528"/>
    <meta property="og:site_name" content="FcInterNews.it"/>
    <meta property="article:published_time" content="2019-11-20T09:55:49+00:00"/>
    <meta property="og:title" content="GdS - No alla demolizione del Meazza: il sondaggio Swg parla chiaro"/>
    <meta property="og:description" content="La Gazzetta dello Sport ha commissionato all'agenzia Swg un sondaggio sull'abbattimento di San Siro e la costruzione del nuovo stadio da parte di Inter e Milan. L'esito: &quot;Secco..."/>
  </head>
  <body>
    <article>
      <h1>GdS - No alla demolizione del Meazza: il sondaggio Swg parla chiaro</h1>
      <address><time datetime="2019-11-20T09:55:49+00:00">20 Nov 2019, 09:55</time> by <a rel="author">Alessandro Cavasinni</a></address>
      <p>La<i> Gazzetta dello Sport </i>ha commissionato all'agenzia Swg un sondaggio sull'abbattimento di San Siro e la costruzione del nuovo stadio da parte di Inter e Milan. L'esito: "Secco no all’abbattimento di San Siro, sì invece alla costruzione di un nuovo impianto per Inter e Milan - riferisce la <i>rosea </i>-. L’esito si avvicina molto alla posizione del sindaco di Milano <b>Beppe Sala</b>, espresso nella delibera e ribadita anche nella lettera inviata proprio ieri ai due club. Non c’è distanza tra il pensiero diffuso di un residente a Milano rispetto all’abitante di un’altra zona della penisola. Particolari non sottovalutabile: il margine d’errore è bassissimo, circa il 3%. E la fotografia è molto recente, risalente a dieci giorni fa. Agli intervistati sono state sottoposte delle domande solo dopo aver avuto la certezza che fossero a conoscenza dei particolari della vicenda, dunque sottoponendo loro gli elementi basi per avere un giudizio approfondito".</p>
      <p>"È sintomatico come la stragrande maggioranza del campione in questione sia consapevole del fatto che la competitività di un club passi dall’avere un nuovo impianto di proprietà: più o meno 3 su 4 degli intervistati. Ecco perché il <b>63% </b>– stessa percentuale per Milano e per l’Italia – delle persone si dice favorevole all’idea che le due società di Milano costruiscano un nuovo stadio. È il punto di partenza, questo, che ha spinto <b>Suning </b>ed <b>Elliott </b>a immaginare un investimento da 1,2 miliardi di euro - ricorda la <i>Gazzetta </i>-. Si può dire che la gente abbia recepito il messaggio dei club? No, la comunicazione non è stata vincente. Almeno non del tutto. Il perché è nella domanda centrale del sondaggio. Se il <b>59%</b> dei milanesi dice no all’abbattimento di San Siro, a fronte del solo 25% favorevole, vuol dire che il legame affettivo con un vero e proprio monumento – per il <b>72%</b> il Meazza è il migliore stadio d’Italia – non può esser messo in discussione".</p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>