<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39781/%D8%A7%D8%B1%D8%AC%D8%A7%D8%B9-%D8%B3%D9%88%D8%A7%D9%84-%D8%A7%D8%B2-%D9%88%D8%B2%DB%8C%D8%B1-%D9%86%DB%8C%D8%B1%D9%88-%D8%A8%D9%87-%D8%B5%D8%AD%D9%86-%D8%B9%D9%84%D9%86%DB%8C-%D9%85%D8%AC%D9%84%D8%B3%D9%BE%DB%8C%DA%AF%DB%8C%D8%B1%DB%8C-%D9%BE%D8%B1%D8%AF%D8%A7%D8%AE%D8%AA-%D8%A8%D8%AF%D9%87%DB%8C-%D8%A7%D8%AF%D8%A7%D8%B1%D9%87-%D8%A8%D8%B1%D9%82-%DA%86%D8%A7%D8%A8%D9%87%D8%A7%D8%B1-%D8%A8%D9%87-%D9%85%D8%B1%D8%AF%D9%85"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-20T09:11:00+00:00"/>
    <meta property="og:title" content="ارجاع سوال از وزیر نیرو به صحن علنی مجلس/پیگیری پرداخت بدهی اداره برق چابهار به مردم"/>
    <meta property="og:description" content="سخنگوی کمیسیون انرژی با اشاره به طرح سوال نماینده کرمانشاه از وزیر نیرو درباره علت عدم توجه به تولیدکنندگان صنعت آب و برق گفت: نماینده کرمانشاه از پاسخ‌ اردکانیان قانع نشد و سوال به صحن علنی ارجاع شد."/>
  </head>
  <body>
    <article>
      <h1>ارجاع سوال از وزیر نیرو به صحن علنی مجلس/پیگیری پرداخت بدهی اداره برق چابهار به مردم</h1>
      <address><time datetime="2019-11-20T09:11:00+00:00">20 Nov 2019, 09:11</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>سخنگوی کمیسیون انرژی با اشاره به طرح سوال نماینده کرمانشاه از وزیر نیرو درباره علت عدم توجه به تولیدکنندگان صنعت آب و برق گفت: نماینده کرمانشاه از پاسخ‌ اردکانیان قانع نشد و سوال به صحن علنی ارجاع شد.</i>
      </p>
      <figure>
        <img src="https://barghnews.com/files/fa/news/1398/8/29/84033_104.jpg"/>
      </figure>
      <p>به گزارش <a href="https://barghnews.com/">برق نیوز</a>، «سکینه الماسی» ، اظهار کرد: در جلسه عصر دیروز  کمیسیون انرژی مجلس، وزیر نیرو حضور پیدا کرد و به ۴ فقره سوال نمایندگان کرمانشاه، چابهار، اهر و هریس پاسخ گفت.<br/>وی افزود: مبلغی غیر قانونی از مردم شهرستان چابهار برای هزینه برق توسط اداره برق آن شهرستان اخذ شده بود که در این راستا نماینده چابهار از وزیر سوال به عمل آورد که وزیر نیرو دستور داد تا دو هفته آینده جلسه‌ای با حضور مسئولان اداره برق چابهار برگزار شود تا مبلغ اخذ شده غیرقانونی از مردم این شهر، هرچه سریع‌تر بازگردانده شود.<br/><br/>سخنگوی کمیسیون انرژی مجلس شورای اسلامی در تشریح دومین سوال هم گفت: بیت الله عبدالهی نماینده اهر و هریس وزیر نیرو را مورد سوال قرار داد که "چرا ماده ۴۷ قانون برنامه ششم توسعه جمهوری اسلامی ایران در نیروگاه سیکل ترکیبی هریس اجرایی نمی‌شود"؟ که وزیر نیرو آماری را از جذب نیرو‌های بومی ارائه داد، ولی به دلیل کافی نداستن توضیحات وزیر، این سوال تا دو هفته جهت بررسی نیرو‌های بومی و سایر موارد در انتظار اخذ آمار دقیق‌تر محفوظ است. <br/><br/>سخنگوی کمیسیون انرژی مجلس با بیان اینکه ماده ۴۷ برنامه ششم توسعه در خصوص جذب و به کارگیری نیرو‌های بومی است، خاطرنشان کرد: طبق ماده ۴۷ قانون برنامه ششم تمامی دستگاه‌های اجرایی از جمله وزارتخانه نیرو و سازمان انرژی اتمی و بنگاه‌های اقتصادی و نهاد‌های عمومی و غیردولتی مکلفند در طول اجرای قانون برنامه ششم توسعه، در طرح‌های (پروژه‌های) خود و در شرایط برابر، به پیمانکاران بومی واجد شرایط استانی، اولویت دهند.<br/><br/>به گفته الماسی مقرر شد تا دو هفته آینده از نیروگاه سیکل ترکیبی هریس بازدید به عمل آید و در آن محل آمار و ارقام استخراج و اقدامات مقتضی صورت گیرد، بر اساس آماری ۸۰ درصد نیرو‌های شاغل نیروگاه را نیرو‌های بومی تشکیل می‌دهد، ولی نماینده مردم هریس و اهر این آمار را نپذیرفت.<br/><br/>وی گفت: دو سوال بعدی از سوی سیدقاسم جاسمی، نماینده مردم کرمانشاه پرسیده شد که یکی از سوالات در خصوص علت عدم توجه به تولیدکنندگان داخلی صنعت آب و برق بود. اردکانیان در توضیح به سوال نخست نماینده کرمانشاه گفت؛ وزارت نیرو سال قبل ۱۱ هزار میلیارد تومان بدهی خود را به بخش خصوصی تسویه کرده است، اما این توضیحات برای جاسمی قانع‌کننده نبود.<br/><br/>سخنگوی کمیسیون انرژی مجلس شورای اسلامی در تشریح دومین سوال نماینده کرمانشاه نیز گفت: سوال دوم سیدقاسم جاسمی درباره علت عدم وجود مدیریت علمی بر منابع آب و برق بود که وزیر نیرو در پاسخ گفت، ایران قدرت اول برق در منطقه و قدرت چهاردهم برق در جهان است و مطالعات کلانی در این حوزه صورت گرفته است.<br/><br/>نماینده مردم کنگان، دیر و جم در مجلس شورای اسلامی ادامه داد: سیدقاسم جاسمی نماینده کرمانشاه از پاسخ‌های وزیر به هر دو سوال خود درخصوص "علت عدم توجه به تولیدکنندگان صنعت آب و برق" و "علت عدم وجود مدیریت علمی بر منابع آب و برق" قانع نشد و به همین دلیل این دو سوال به صحن ارجاع گردید. منبع: <a href="http://barghnews.com/">ایرنا</a></p>
    </article>
  </body>
</html>