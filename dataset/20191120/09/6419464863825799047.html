<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/kefalogiannis-prepei-na-anatheorithei-i-synthiki-toy-doyvlinoy/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T09:07:38+00:00"/>
    <meta property="og:title" content="Κεφαλογιάννης: Πρέπει να αναθεωρηθεί η συνθήκη του Δουβλίνου"/>
    <meta property="og:description" content="«Είναι ένα θέμα ευρωπαϊκό και ασφαλώς πρέπει να γίνουν πολλά και σημαντικά βήματα με πρώτο την αναθεώρηση της συνθήκης του Δουβλίνου», δήλωσε ο ευρωβουλευτής της Νέας Δημοκρατίας, Μανώλης Κεφαλογιάννης στον ραδιοφωνικό σταθμό του Αθηναϊκού- Μακεδονικού Πρακτορείου Ειδήσεων «Πρακτορείο 104,9 FM» για τη διαχείριση του προσφυγικού-μεταναστευτικού ζητήματος. «Η συνθήκη του Δουβλίνου θέτει μία λάθος πολιτική και […]"/>
  </head>
  <body>
    <article>
      <h1>Κεφαλογιάννης: Πρέπει να αναθεωρηθεί η συνθήκη του Δουβλίνου</h1>
      <address>
        <time datetime="2019-11-20T09:07:38+00:00">20 Nov 2019, 09:07</time>
      </address>
      <p><b>«Είναι ένα θέμα ευρωπαϊκό</b> και ασφαλώς πρέπει να γίνουν πολλά και σημαντικά βήματα με πρώτο την αναθεώρηση της<a href="https://neaselida.gr/tag/synthiki-doyvlinoy/"> συνθήκης του Δουβλίνου</a>», δήλωσε ο <b>ευρωβουλευτ</b>ής της <a href="https://neaselida.gr/tag/nd/">Νέας Δημοκρατία</a>ς, <a href="https://neaselida.gr/tag/manolis-kefalogiannis/">Μανώλης Κεφαλογιάννης</a> στον ραδιοφωνικό σταθμό του Αθηναϊκού- Μακεδονικού Πρακτορείου Ειδήσεων «Πρακτορείο 104,9 FM» για τη διαχείριση του προσφυγικού-μεταναστευτικού ζητήματος.</p>
      <p><b>«Η συνθήκη του Δουβλίνου</b> θέτει μία λάθος πολιτική και είναι η μόνη αποτυχημένη πολιτική από συστάσεώς της», είπε, ενώ για την κατάσταση αυτή τη στιγμή στην Ελλάδα τόνισε την ανάγκη «να δούμε ποιοι είναι πρόσφυγες, για τους οποίους είμαστε υποχρεωμένοι να κάνουμε αυτά που έχουμε υπογράψει εδώ και πάρα πολλά χρόνια».</p>
      <p>«Για πρώτη φορά μετά το <b>2014 θα υπάρχουν κλειστά κέντρα</b>, αλλάζουμε το καθεστώς για την παροχή της άδειας παραμονής, άρα μέσα σε λίγες μέρες αυτό θα εκκαθαρίζεται, όσοι δεν πληρούν τις προϋποθέσεις θα πηγαίνουν σε κέντρα κράτησης και θα επιστρέφουν. Αυτή είναι η πολιτική κι αυτή η διαφορά από την πολιτική του ΣΥΡΙΖΑ», εξήγησε.</p>
      <p><b>Σε ό,τι αφορά τη στάση της Τουρκίας</b> παρατήρησε ότι η χώρα αυτή «έχει 3,6 εκατ. πρόσφυγες και 400.000 οικονομικούς μετανάστες κι ασφαλώς ασκεί στην ΕΕ μια πίεση για οικονομικούς λόγους και φέρεται ως ταραξίας στην περιοχή». «Χρησιμοποιεί το θέμα ως μοχλό πίεσης για να μην ασκούνται οι πιέσεις από τη μεριά της ΕΕ -οικονομικές και πολιτικές- προς την αυθαίρετη πολιτική της Τουρκίας και σε βάρος των δικαιωμάτων των γειτονικών χωρών. Αυτό όμως δεν μπορεί να είναι η πολιτική της ΕΕ. Η ΕΕ έχει τις δικές της αξίες, δεν εκβιάζεται, αλλά υπάρχει μια πίεση και μια ανησυχία κυρίως στις χώρες υποδοχής, την Ελλάδα και την Ιταλία».</p>
      <h3>Για τη στάση της ΕΕ</h3>
      <p><b>Σχετικά με τη στάση της Ευρωπαϊκής Ένωσης</b> απέναντι στην Τουρκία στο θέμα των γεωτρήσεων στην κυπριακή ΑΟΖ ο ευρωβουλευτής της ΝΔ είπε: «Η ΕΕ είναι αλληλέγγυα με την Κύπρο και την Ελλάδα, πιστοποιείται με τον πιο κατηγορηματικό τρόπο -ίσως πρώτη φορά τόσο κατηγορηματικά- ότι η ΑΟΖ της Κύπρου δεν είναι μόνο της Κύπρου, αλλά ΑΟΖ και της ΕΕ. Σταμάτησε η ενταξιακή διαδικασία για την Τουρκία, σταμάτησαν τα ενταξιακά κονδύλια για την πορεία της Τουρκίας προς την ΕΕ, έχουν σταματήσει οι διαπραγματεύσεις και για πρώτη φορά πριν από έναν μήνα συζητήσαμε στο Ευρωπαϊκό Κοινοβούλιο -με πρωτοβουλία των Κυπρίων και Ελλήνων ευρωβουλευτών- και οι αποφάσεις που έβγαλε το Ευρωπαϊκό Συμβούλιο -οι αρχηγοί των κρατών-είναι σαρωτικές για την Τουρκία, γιατί δεν καταδικάζει μόνο την επιθετικότητα της Τουρκίας σε πολιτικό επίπεδο [..] Ουσιαστικά καθίστανται υπεύθυνοι και Τούρκοι πολίτες, οι οποίοι έχουν πάρει τις πολιτικές αποφάσεις -ακόμη και υπουργοί- για να γίνονται αυτές οι παράνομες γεωτρήσεις στην ΑΟΖ της Κύπρου».</p>
      <p><b>«Όλα αυτά», συνέχισε ο κ. Κεφαλογιάννης</b>, «είναι πολύ σημαντικά, τα έχουν κάνει οι ΗΠΑ και σε άλλες περιπτώσεις και για πρώτη φορά τα εφαρμόζει η ΕΕ σε βάρος, όχι μόνο κρατών αλλά και προσώπων, τα οποία βοηθούν τέτοιου είδους αυθαίρετες γεωοπολιτικές κινήσεις που δημιουργούν ένταση στην περιοχή και αποσταθεροποιούν την κατάσταση ευημερίας και ειρήνης στη Νοτιοανατολική Μεσόγειο».</p>
      <p><b>Ερωτηθείς, για</b> το βέτο της Γαλλίας στο να δοθεί ημερομηνία έναρξης ενταξιακών διαπραγματεύσεων στην Αλβανία και τη Βόρεια Μακεδονία ο κ. Κεφαλογιάννης απάντησε: «Πάγια η Ελλάδα και ως ευρωβουλευτές είμαστε υπέρ της ενταξιακής πορείας των χωρών […] Έχω την τιμή να προεδρεύω της επιτροπής ΕΕ-Αλβανίας για τα επόμενα χρόνια […] Τα προβλήματα που υπάρχουν είναι σε σχέση με τη λειτουργία του κράτους δικαίου σε αυτές τις χώρες, το οργανωμένο έγκλημα […] Υπήρξε ένα βέτο. Το μεγάλο όπλο που έχει κάθε χώρα είναι μόνο στην εισδοχή νέων μελών […] Πολιτικά η συντριπτική πλειοψηφία του Ευρωπαϊκού Κοινοβουλίου, των αρχηγών κρατών και της Ευρωπαϊκής Επιτροπής, είναι υπέρ της ενταξιακής πορείας των Δυτικών Βαλκανίων. Αυτό πρέπει να γίνει, να ενθαρρύνουμε αυτές τις χώρες να προχωρήσουν τις μεταρρυθμίσεις».</p>
      <related>
        <a href="https://neaselida.gr/politiki/enstasi-antisyntagmatikotitas-apo-syriza-gia-tin-protasi-tis-nd-gia-tin-eklogi-ptd/"/>
      </related>
    </article>
  </body>
</html>