<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/bli-varslet-nar-prisen-blir-lav-nok/71835441"/>
    <meta property="og:site_name" content="Dinside"/>
    <meta property="article:published_time" content="2019-11-20T09:39:52+00:00"/>
    <meta property="og:title" content="Bli varslet når prisen blir lav nok"/>
    <meta property="og:description" content="Både Prisjakt og Prisguiden kan sende deg e-post når produktet du ønsker deg har sunket i pris. Her viser vi hvordan."/>
  </head>
  <body>
    <article>
      <h6 class="kicker">Handletips:</h6>
      <h1>Bli varslet når prisen blir lav nok</h1>
      <h2>Både Prisjakt og Prisguiden kan sende deg e-post når produktet du ønsker deg har sunket i pris. Her viser vi hvordan.</h2>
      <address><time datetime="2019-11-20T09:39:52+00:00">20 Nov 2019, 09:39</time> by <a rel="author">Pål Joakim Pollen</a></address>
      <p>Neste fredag er black friday, og mange sitter parat for å få kloa i produktene de ønsker seg til en rimeligere penge. Ofte gjelder det å være rask på labben, siden de mest populære produktene har en tendens til å bli utsolgt.</p>
      <p>Prissammenligningstjenester som Prisjakt og Prisguiden er gull verdt når man skal finne den laveste prisen på et produkt, og begge tilbyr prishistorikk på produktene, slik at du også kan se hvor godt black friday-tilbudet er kontra hva varen har kostet tidligere.</p>
      <h3>Kan varsle deg</h3>
      <p>En funksjon de begge tilbyr, og som kanskje ikke alle er klar over, er at de kan varsle deg om prisfall på ett eller flere produkter.</p>
      <p>Dermed kan du allerede nå gjøre deg klar for black friday ved å opprette slike varsler på produkter du har lyst til å kjøpe.</p>
      <p>Begge tjenester har apper for iOS og Android og mulighet for å opprette en brukerprofil og logge på for å lage lister og den slags, men ingen av dem krever at du registrerer deg for å opprette et prisvarsel, og det kan du gjøre både fra PC og mobiltelefon.</p>
      <h3>Slik gjør du det: Prisguiden</h3>
      <p>Hos <a href="https://prisguiden.no/">Prisguiden</a> tilbys varsling enten på e-post eller SMS. Varslingen er i utgangspunktet ganske enkel og fungerer rett og slett ved at du mottar et varsel når laveste pris synker, som jo kan skje både titt og ofte med ei krone her og ei krone der. Derfor er nok ikke SMS-varslingen å anbefale, som koster tre kroner.</p>
      <figure>
        <img src="https://dbstatic.no/71836001.jpg?imageId=71836001&amp;x=0&amp;y=0&amp;cropw=100&amp;croph=100&amp;width=644&amp;height=416"/>
      </figure>
      <p>Men! Dersom du registrerer deg som bruker av tjenesten, kan du i etterkant redigere prisvarselet og angi et prisnivå for når du blir varslet.</p>
      <figure>
        <img src="https://dbstatic.no/71836072.jpg?imageId=71836072&amp;x=0&amp;y=42.241379310345&amp;cropw=100&amp;croph=44.971264367816&amp;width=321&amp;height=314"/>
      </figure>
      <p>Alt du trenger å gjøre er å finne en produktside, for eksempel <a href="https://prisguiden.no/produkt/sony-wh-1000xm3-341650">Sony WH-1000XM3</a> (<a href="https://www.dinside.no/mobil/nesten-magisk-a-spille-musikk-pa-lavt-volum/70221597">Dinsides test</a>) og bla deg ned til prisvarsel-feltet under prisene. Her kan du legge inn mobilnummeret eller e-postadressen din og sende inn. Da blir du varslet når prisen synker.</p>
      <p>Ved å lage en bruker og logge på, kan du imidlertid også angi en terskel for når du blir varslet. I eksempelet avbildet har vi justert det slik at vi blir varslet dersom prisen dropper under 2.500 kroner, som neppe vil være umulig i forbindelse med black friday-salget. Denne muligheten finner du under «mine favoritter» fra menyen.</p>
      <p>– Vi følger butikkenes priser fortløpende og oppdaterer disse gjennom hele døgnet. Dermed går det bare noen få minutter fra prisen er satt ned i butikken til vi sender ut prisvarsel på epost eller sms, forklarer daglig leder i Prisguiden, Amund Espelien, til Dinside.</p>
      <h3>Slik gjør du det: Prisjakt</h3>
      <p>Prisjakt tilbyr kun varsling per e-post, og i likhet med Prisguiden er du nødt til å registrere deg som bruker og logge på hvis du vil angi en øvre pristerskel for når varselet sendes ut. Du kan også bli varslet når produktet kommer på lager i en nettbutikk dersom det for eksempel dreier seg om et kommende produkt.</p>
      <p>Igjen må du først finne frem en produktside, som for eksempel <a href="https://www.prisjakt.no/product.php?p=5025528">Huawei P30 Pro</a> (<a href="https://www.dinside.no/mobil/byr-pa-heftig-zoom/70910612">Dinsides test</a>) og trykke på knappen med ei bjelle på:</p>
      <figure>
        <img src="https://dbstatic.no/71836178.jpg?imageId=71836178&amp;width=1024&amp;height=615"/>
      </figure>
      <p>Som du ser er valget om å bli varslet når prisen synker under en grense grået ut på vår skjerm, og det er fordi vi ikke er logget inn.</p>
      <figure>
        <img src="https://dbstatic.no/71836182.jpg?imageId=71836182&amp;width=1024&amp;height=615"/>
      </figure>
      <p>Her har vi logget på, og nå kan vi angi at vi kun ønsker å bli varslet dersom prisen bikker under 6.000 kroner.</p>
      <h3>Kjekt black friday-verktøy</h3>
      <p>Fredag 29. november går altså black friday av stabelen i Norge, men de siste årene er det flere butikker, både fysiske og på nett, som kjører salg og spesialtilbud hele uka.</p>
      <p>Er det spesielle produkter du er på jakt etter i neste uke, kan det derfor være smart å opprette prisvarsler på dem, og spesielt synes vi det er kjekt at begge tjenestene lar deg sette opp en øvre pris du er villig til å betale.</p>
      <p>PS! Dersom du handler i en butikk som tilbyr prismatch en gitt tidsperiode etter kjøpet, kan det også være lurt å ha slike varsler aktive videre, i tilfelle butikken, eller en annen butikk, setter ned prisen i etterkant.</p>
      <p>Hva kommer du til å ha et ekstra øye på på black friday?</p>
      <related>
        <h4>få også med deg denne:</h4>
        <a href="https://www.dinside.no/mobil/seks-iphone-endringer-steve-jobs-neppe-hadde-godkjent/71588872"/>
      </related>
    </article>
  </body>
</html>