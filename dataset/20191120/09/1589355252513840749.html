<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/slovensky-cinemax-expanduje-vybral-si-susedne-cesko.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="Slovenská sieť multikín expanduje. V Česku sľubuje lepší servis a občerstvenie"/>
    <meta property="og:description" content="Cinemax chce otvoriť prvú pobočku v Olomounci"/>
  </head>
  <body>
    <article>
      <h1>Slovenská sieť multikín expanduje. V Česku sľubuje lepší servis a občerstvenie</h1>
      <address><time datetime="2019-11-20T09:30:00+00:00">20 Nov 2019, 09:30</time> by <a rel="author">Ján Meľuch</a></address>
      <p>
        <b>Spoločnosť Cinemax na Slovensku prevádzkuje vyše desiatku multikín. V Česku chce zaujať technologickými novinkami aj lepším servisom a občerstvením oproti konkurencii.</b>
      </p>
      <p>Populárna sieť multikín Cinemax, za ktorou stojí rodina Drobných, sa <a href="https://strategie.hnonline.sk/marketing/2044387-slovenska-siet-cinemax-expanduje-do-ceska-prve-multikino-otvori-v-olomouci">rozšíri</a> aj za hranice Slovenska. Prvý multiplex, ktorý v Českej republike otvorí, sa bude nachádzať v nákupnom centre Olympia neďaleko Olomouca. Na Slovensku už funguje dohromady 13 kín v 12 mestách, táto česká tak bude 14 pobočkou.</p>
      <p>„Sieť multiplexov Cinemax vstupuje projektom v Olympii Olomouc na český trh. Bude sa jednať o ich prvú českú pobočku,“ cituje <a href="https://strategie.hnonline.sk/marketing/2044387-slovenska-siet-cinemax-expanduje-do-ceska-prve-multikino-otvori-v-olomouci">portál Hospodárskych novín</a> spoločnosť Next Management, ktorá nákupné centrum Olympia v Olomouci spravuje.</p>
      <p>Kino bude mať sedem sál s 835 sedadlami. Otvorenie je naplánované v druhej polovici budúceho roka. V meste bude mať aj konkurentov, ktorými je šesťsálové multikino Premiere Cinemas s kapacitou 952 miest a tiež multikino spoločnosti CineStar, ktoré v meste funguje od roku 2005.</p>
      <related>
        <a href="https://www.etrend.sk/trend-archiv/rok-2016/cislo-15/drobni-si-plnia-svoj-velky-kino-sen.html"/>
      </related>
      <p>Cinemax chce s konkurenciou bojovať nielen technickými novinkami, ale aj netradičnými službami. „Filmy sa budú premietať vo formáte 4K a maximálny filmový zážitok umocní pohodlie sedadiel Premium Plus, ktoré sú väčšie ako sedadlá klasické, poskytujú divákom väčší priestor na nohy, majú vyvýšené opierky hlavy a sú umiestnené v tom najlepšom uhle oproti plátnu,“ dodávajú Hospodárske noviny.</p>
      <p>Nebude chýbať kaviareň, široký sortiment občerstvenia a alkoholické a nealko nápoje. Občerstvenie sa vo VIP zónach bude dať objednať aj počas filmu.</p>
      <p>Dramatická expanzia multikín v Česku nastala v roku 1999, kedy sa dostali prakticky do všetkých krajských miest v krajine. Podľa údajov Únie filmových distribútorov je v prevádzke 31 multikín, ktoré ročne utŕžia takmer 66 miliónov eur.</p>
    </article>
  </body>
</html>