<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742666"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T09:05:00+00:00"/>
    <meta property="og:title" content="'ธนาธร'งงศาลรัฐธรรมนูญฟันพ้นส.ส. จี้ถามมติองค์คณะ"/>
    <meta property="og:description" content="'ธนาธร'งงศาลรธน.ฟันพ้นส.ส. จี้ถามมติองค์คณะ-มีข้อเท็จหลายข้อที่ศาลไม่ให้น้ำหนัก"/>
  </head>
  <body>
    <article>
      <h1>'ธนาธร'งงศาลรัฐธรรมนูญฟันพ้นส.ส. จี้ถามมติองค์คณะ</h1>
      <address>
        <time datetime="2019-11-20T09:05:00+00:00">20 Nov 2019, 09:05</time>
      </address>
      <p>
        <b>'ธนาธร'งงศาลรธน.ฟันพ้นส.ส. จี้ถามมติองค์คณะ-มีข้อเท็จหลายข้อที่ศาลไม่ให้น้ำหนัก</b>
      </p>
      <p>เมื่อวันที่ 20 พ.ย. นายธนาธร จึงรุ่งเรืองกิจ อดีต ส.ส.บัญชีรายชื่อและหัวหน้าพรรคอนาคตใหม่ ให้สัมภาษณ์ภายหลังที่ศาลรัฐธรรมนูญสั่งให้พ้นจากการเป็นสมาชิกภาพ ส.ส. ว่า "ขอบคุณทุกท่านที่มาให้กำลังใจ ซึ่งต่อจากนี้เป็นความคิดเห็นส่วนตัวต่อคำวินิจฉัยของศาลรัฐธรรมนูญ โดยผมเห็นว่า ศาลให้น้ำหนักกับข้อสันนิษฐานมากกว่าข้อเท็จจริง ซึ่งยังมีข้อเท็จจริงหลายข้อ ที่ศาลไม่ให้น้ำหนัก และขอตั้งข้อสังเกตอีกข้อคือการอ่านคำวินิจฉัยของศาลรัฐธรรมนูญไม่มีการบอกมติขององค์คณะ ซึ่งแตกต่างจากคำวินิจฉัยที่ผ่านมา"<br/><br/>ผู้สื่อข่าวรายงานจากรัฐสภา ว่า ภายหลังจากที่ศาลรัฐธรรมนูญมีมติวินิจฉัยให้นายธนาธร จึงรุ่งเรืองกิจ หัวหน้าพรรคอนาคตใหม่ สิ้นสภาพการเป็นส.ส.นั้น บรรยากาศที่บริเวณ ชั้น 3 ซึ่งเป็นห้องรับรองส.ส.พรรคอนาคตใหม่ นั้น เป็นไปอย่างเงียบเหงา โดยทางทีมงานของพรรคอนาคตใหม่ ต่างนั่งจับกลุ่มพูดคุย พร้อมทั้งดูการถ่ายทอดสดการให้สัมภาษณ์ของนายธนาธร ที่ศาลรัฐธรรมนูญ ขณะที่นายปิยบุตร แสงกนกกุล เลขาธิการพรรค ก็นั่งอยู่ในห้องด้วยสีหน้าเคร่งเครียด อย่างไรก็ตามบรรดาส.ส.ต่างพรรคการเมืองก็ได้สอบถามผู้สื่อข่าวถึงคดีของนายธนาธร อย่างสนใจเช่นเดียวกัน.</p>
    </article>
  </body>
</html>