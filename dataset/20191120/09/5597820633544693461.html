<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/ekonomika/kalashnikov-koncerns-ar-swedbank-palidzibu-iespejams-parkapis-starptautiskas-sankcijas.a338996/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T09:44:00+00:00"/>
    <meta property="og:title" content="«Kalashnikov» koncerns ar «Swedbank» palīdzību, iespējams, pārkāpis starptautiskās sankcijas"/>
    <meta property="og:description" content="Krievijas &quot;Kalashnikov&quot; (Калашников) koncerns savam ASV partnerim &quot;Kalashnikov USA&quot; ar &quot;Swedbank&quot; palīdzību nosūtījis teju vienu miljonu eiro, kas ir ASV un Eiropas Savienības (ES) noteikto sankciju pret Krieviju pārkāpums, atsaucoties uz Zviedrijas sabiedriskās raidorganizācijas SVT vēstīto, raksta rus.lsm.lv."/>
  </head>
  <body>
    <article>
      <h1>«Kalashnikov» koncerns ar «Swedbank» palīdzību, iespējams, pārkāpis starptautiskās sankcijas</h1>
      <address><time datetime="2019-11-20T09:44:00+00:00">20 Nov 2019, 09:44</time> by <a rel="author" href="https://www.lsm.lv/autors/gints-amolins/" target="_blank">Gints Amoliņš, LSM.lv Ziņu redakcija</a></address>
      <p>
        <b>Krievijas "Kalashnikov" (Калашников) koncerns savam ASV partnerim "Kalashnikov USA" ar "Swedbank" palīdzību nosūtījis teju vienu miljonu eiro, kas ir ASV un Eiropas Savienības (ES) noteikto sankciju pret Krieviju pārkāpums, atsaucoties uz Zviedrijas sabiedriskās <a href="https://www.svtplay.se/video/24531313/uppdrag-granskning/uppdrag-granskning-sasong-20-avsnitt-20?start=auto">raidorganizācijas SVT</a> vēstīto,<a href="https://rus.lsm.lv/statja/novosti/proisshestvija/swedbank-vozmozhno-narushil-sankcii-ssha-iz-za-kalashnikova--smi.a338980/?utm_source=push&amp;utm_campaign=news&amp;utm_medium=chrome"> raksta rus.lsm.lv</a>.</b>
      </p>
      <figure>
        <audio src="https://static.lsm.lv/media/2019/11/c4s9.mp3"/>
        <figcaption>«Kalashnikov» koncerns ar «Swedbank» palīdzību, iespējams, pārkāpis starptautiskās sankcijas<cite>Gints Amoliņš</cite></figcaption>
      </figure>
      <p>SVT atklājusi transakcijas starp Krievijas ieroču ražotāju "Kalashnikov" un Floridā esošo "Kalashnikov USA". Darījums noticis pēc tam, kad stājās spēkā ASV noteiktās sankcijas pret Krieviju. Tās tika attiecinātas arī pret minēto ieroču ražotāju, tādējādi darījumi varētu būt pārkāpuši sankciju režīmu.</p>
      <p>Kopumā no Krievijas "Kalashnikov" uz ASV aizceļojuši 1,04 miljoni ASV dolāru (aptuveni 940 tūkstoši eiro). Par darījumiem atbildīgs bijis "Kalashnikov" koncerna turētājs un nozīmīgs "Swedbank" klients Iskanders Mahmudovs. Naudas summa uz "Bank of America" kontu, kuru kontrolē "Kalashnikov USA" vadībā esoši cilvēki, pārskaitīta ar četru Virdžīnu salās reģistrētu kompāniju starpniecību. Ne "Kalashnikov" koncerna, ne "Kalashnikov USA" pārstāvji uz žurnālistu jautājumiem neatbildēja.</p>
      <p>"Swedbank" jaunieceltais vadītājs Jenss Henriksons raidorganizācijai SVT atzina, ka par notikušo jūtas šokēts. "Es nevaru apstiprināt mūsu klientu identitāti. Vēlos pateikt, ka esmu šokēts un sarūgtināts. Šo informāciju nodošu mūsu izmeklētājiem un mēs to izpētīsim. Liels jums paldies," teica Henriksons.</p>
      <p>Vēlāk "Swedbank" piebilda, ka informācija tai bijusi zināma, un joprojām tiek izmeklēta. Patlaban "Swedbank" veic iekšējo izmeklēšanu, kurā pārbauda aptuveni 30 miljardus darījumu un pārskaitījumu, kas notikuši laikā no 2007. līdz 2019.gadam. Izmeklēšanas rezultātus "Swedbank" sola publicēt nākamā gada sākumā.</p>
      <p>
        <b>KONTEKSTS:</b>
      </p>
      <p>Zviedrijas sabiedriskā televīzija SVT gada sākumā <a href="https://www.lsm.lv/raksts/zinas/ekonomika/zviedrijas-un-igaunijas-finansu-uzraugi-kopa-izmekles-swedbank-iespejamo-saistibu-ar-naudas-atmazgasanu.a310409/">ziņoja par aizdomām</a>, ka starp "Danske Bank" un "Swedbank" Baltijas struktūrvienībām laikā no 2007. līdz 2015. gadam plašā apmērā un sistemātiski notikuši aizdomīgi pārskaitījumi, kuru kopējā summa sasniegusi vismaz 40 miljardus Zviedrijas kronu (3,7 miljardi eiro). Aptuveni 50 klientu skaitā bijušas ārzonas kompānijas un korporatīvie klienti, kas neveic reālu uzņēmējdarbību.</p>
      <p>Martā "Swedbank" grupas uzraudzības padome <a href="https://www.lsm.lv/raksts/zinas/ekonomika/no-amata-atbrivo-swedbank-grupas-vaditaju-birgiti-bonnesenu.a314208/">atbrīvoja no amata</a> bankas prezidenti Birgiti Bonnesenu, bet aprīlī atkāpās padomes priekšsēdētājs Larss Idemarks. Jūnijā amatu atstāja arī bankas padomes loceklis Prīts Perenss, kurš no 2008. līdz 2014. gadam vadīja Igaunijas "Swedbank". <a href="https://www.lsm.lv/raksts/zinas/ekonomika/igaunijas-finansu-uzraugs-sacis-lietu-pret-swedbank-zviedrija-bridina-par-iespejamu-sodu-bankai.a336654/">Izmeklēšana</a> saistībā ar aizdomām par to, ka "Swedbank" notikusi naudas atmazgāšana, norisinās Igaunijā, Latvijā, Zviedrijā un ASV.</p>
      <p>Tāpat atklājies, ka naudas atmazgāšanas skandālā <a href="https://www.lsm.lv/raksts/zinas/ekonomika/naudas-atmazgasanas-skandals-skar-ari-zviedrijas-seb-banku.a338604/">Baltijas valstīs varētu būt iesaistīta arī Zviedrijas "SEB banka".</a></p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/latvija-iesniedz-zinojumu-par-cinu-pret-naudas-atmazgasanu.a339041/"/>
        <a href="https://www.lsm.lv/raksts/zinas/latvija/neplp-aptur-9-tv-kanalu-retranslaciju.a339007/"/>
        <a href="https://www.lsm.lv/raksts/zinas/arzemes/krievija-atdevusi-ukrainai-tris-sagustitos-kugus.a338865/"/>
        <a href="https://www.lsm.lv/raksts/zinas/arzemes/krievija-nodevusi-ukrainai-sagrabtos-karakugus.a338805/"/>
        <a href="https://www.lsm.lv/raksts/zinas/arzemes/krievija-varetu-atdot-ukrainai-kercas-sauruma-aizturetos-kugus.a338735/"/>
        <a href="https://www.lsm.lv/raksts/zinas/arzemes/asv-robezsargs-ievainojis-krievijas-pilsoni-uz-meksikas-robezas.a338640/"/>
        <a href="https://www.lsm.lv/raksts/zinas/ekonomika/naudas-atmazgasanas-skandals-skar-ari-zviedrijas-seb-banku.a338604/"/>
        <a href="https://www.lsm.lv/raksts/zinas/arzemes/lietuvas-prezidents-apzelo-divus-krievijas-spiegus-vilna-un-maskava-isteno-spiegu-apmainu.a338550/"/>
      </related>
    </article>
  </body>
</html>