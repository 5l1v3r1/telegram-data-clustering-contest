<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578517/u-ternopoli-planuut-provesti-masstabnu-rekonstrukciu-odniei-z-najdavnisih-kultovih-sporud-mista"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T09:32:00+00:00"/>
    <meta property="og:title" content="У Тернополі планують провести масштабну реконструкцію однієї з найдавніших культових споруд міста"/>
    <meta property="og:description" content="Відповідна інформація вже є на сайті електронних публічних державних закупівель Prozorro"/>
  </head>
  <body>
    <article>
      <h1>У Тернополі планують провести масштабну реконструкцію однієї з найдавніших культових споруд міста</h1>
      <address><time datetime="2019-11-20T09:32:00+00:00">20 Nov 2019, 09:32</time> by <a rel="author">Антоніна Албул</a></address>
      <p>
        <i>Зокрема, до 2021 року має завершитись реставрація фасадів і даху пам’ятки архітектури ХVІІ ст. – Церкви Різдва Христового, що на вул. Руській.</i>
      </p>
      <p>Відповідна інформація вже є на сайті електронних публічних державних закупівель Prozorro. Підтверджують це і в церкві. Зокрема, вже зараз тривають підготовчі роботи і ремонт фасаду церковного управління. Тут планують ще цього року за сприятливих умов розпочати ремонт, повідомляють <a href="https://ternopoliany.te.ua/zhittya/41008-u-tsentri-ternopolia-za-5-5-milioniv-hryven-vidrestavruiut-pamiatku-arkhitektury-khvii-st">Тернополяни</a>.</p>
      <p>Щодо переможця тендеру, що був оголошений у жовтні 2019-го, то ним став єдиний його учасник — ТОВ «Тернопільбуд», яке запропонувало ціну 5 581 812 грн. Замовник робіт — релігійна організація “Парафія храму Різдва Христового м. Тернопіль Тернопільської єпархії Української Автокефальної Православної Церкви”.</p>
      <p>Також, у договорі, який був підписаний наприкінці минулого місяця зазначається про три джерела фінансування, а саме – 2 000 000 грн за рахунок місцевих бюджетів (міський та обласний), 3 581 812 грн. – за рахунок власних коштів замовника.</p>
      <p>За словами настоятеля храму, в першу чергу потрібно братися за ремонт даху та оновлення фасадів. Також у церкві потребують заміни вікна та двері, мають провести гідроізоляцію і посилення фундаменту, а ще — реставрація центрального купола та облаштування вогне- та блискавкозахисту.</p>
    </article>
  </body>
</html>