<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/patronul-firmei-de-deratizare-din-timisoara-a-fost-arestat-preventiv-sorin-buta-e-acuzat-de-ucidere-din-culpa-si-trafic-de-substante-toxice_3059654.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T09:18:25+00:00"/>
    <meta property="og:title" content="Patronul firmei de deratizare din Timișoara a fost arestat preventiv Sorin Buță e acuzat de ucidere din culpă și trafic de substanțe toxice"/>
    <meta property="og:description" content="Procurorii l-au reținut, marți dimineața, pe patronul firmei care a efectuat deratizările în două blocuri din Timișoara, relatează PressAlert. Bărbatul este acuzat de vătămare corporală, ucidere din culpă și trafic de produse sau substanțe toxice. Ulterio"/>
  </head>
  <body>
    <article>
      <h1>Patronul firmei de deratizare din Timișoara a fost arestat preventiv Sorin Buță e acuzat de ucidere din culpă și trafic de substanțe toxice</h1>
      <address><time datetime="2019-11-20T09:18:25+00:00">20 Nov 2019, 09:18</time> by <a rel="author">PUBLIKA.MD</a></address>
      <p><b>Procurorii l-au reținut, marți dimineața, pe patronul firmei care a efectuat deratizările în două blocuri din Timișoara,</b> relatează <a href="https://www.pressalert.ro/2019/11/patronul-firmei-de-dezinsectie-care-provocat-tragedia-din-complexul-studentesc-din-timisoara-retinut/">PressAlert</a>. Bărbatul este acuzat de vătămare corporală, ucidere din culpă și trafic de produse sau substanțe toxice. Ulterior, judecătorii au decis arestarea preventivă a lui Ioan Sorin Buță.</p>
      <p>Audierile la sediul Poliției Timiș au durat toată noaptea în dosarul tragediei din Complexul Studențesc, unde doi copii și mama unuia dintre ei au decedat, iar 11 adulți și 19 copii au fost internați după ce în blocurile în care locuiau s-a făcut dezinsecție.</p>
      <p>Primele investigații au scos la iveală faptul că nenorocirea s-a produs pentru că s-au folosit pastile care conțin fosfura de aluminiu, care face parte din grupa I de toxicitate. </p>
      <p>Aceasta eliberează gazul de fosfură atunci când vine în contact fie cu umiditatea atmosferică, fie cu acid clorhidric în stomac.</p>
      <p>Spectrul de utilizare al produsului este destul de larg fiind inclus în raticide, insecticide, dar și ca fumigator pentru depozitele de cereale. De asemenea este utilizat pentru a ucide mamifere mici precum cârtițe sau rozătoare.</p>
    </article>
  </body>
</html>