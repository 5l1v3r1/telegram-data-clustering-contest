<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/apelyaciynyy-sud-zalyshyv-v-syli-obvynuvalnyy-vyrok-sudu-za-faktom-nanesennya-tyazhkyh-tilesnyh"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T09:31:00+00:00"/>
    <meta property="og:title" content="Апеляційний суд залишив в силі обвинувальний вирок суду за фактом нанесення тяжких тілесних ушкоджень охоронцю собору"/>
    <meta property="og:description" content="Харківський апеляційний суд 17 жовтня 2019 року залишив без змін вирок Зарічного районного суду м. Суми, яким громадянина М. визнано винним у нанесенні тяжких тілесних ушкоджень охоронцю Спасо-Преображенського кафедрального собору в м. Суми (ч. 1 ст. 121 КК України) та носінні холодної зброї без передбаченого законом дозволу (ч. 2 ст. 263 КК України)."/>
  </head>
  <body>
    <article>
      <h1>Апеляційний суд залишив в силі обвинувальний вирок суду за фактом нанесення тяжких тілесних ушкоджень охоронцю собору</h1>
      <address>
        <time datetime="2019-11-20T09:31:00+00:00">20 Nov 2019, 09:31</time>
      </address>
      <p>Харківський апеляційний суд 17 жовтня 2019 року залишив без змін вирок Зарічного районного суду м. Суми, яким громадянина М. визнано винним у нанесенні тяжких тілесних ушкоджень охоронцю Спасо-Преображенського кафедрального собору в м. Суми (ч. 1 ст. 121 КК України) та носінні холодної зброї без передбаченого законом дозволу (ч. 2 ст. 263 КК України).</p>
      <p>Нагадуємо, 6 червня 2019 року вироком Зарічного районного суду м. Суми чоловікові призначено покарання у вигляді 6 років позбавлення волі. Подія сталася вночі 22 жовтня 2015 року на території Спасо – Преображенського кафедрального собору, де в ході сварки військовослужбовець (проходив військову службу за контрактом у Національній гвардії України та перебував у відпустці) наніс охоронцю даного собору удари, спричинивши йому тяжкі тілесні ушкодження. Окрім того, цього ж дня, в ході проведення огляду місця події, правоохоронці виявили у громадянина М. холодну зброю – ніж.</p>
      <p>Під час апеляційного розгляду колегією суддів не встановлено будь-яких порушень норм матеріального чи процесуального права, наслідком яких є зміна чи скасування судового рішення, у зв’язку із чим вирок залишено без змін, як законний, обґрунтований та вмотивований.</p>
      <p>Колегія суддів судової палати з розгляду кримінальних справ Харківського апеляційного суду зазначає, що суд першої інстанції, безпосередньо дослідивши докази, дійшов правильного висновку про наявність у діях обвинуваченого складу інкримінованих йому кримінальних правопорушень та призначаючи покарання, дотримався вимог ст. 65 КК України і призначив покарання, необхідне та достатнє для його виправлення та попередження нових злочинів.</p>
      <p>Із судовими рішеннями у даній справі можна ознайомитися в ЄДРСР за №591/261/16-к, повідомляє сайт Зарічного райсуду Сум.</p>
    </article>
  </body>
</html>