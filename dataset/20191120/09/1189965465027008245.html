<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259927/thessaloniki-se-leitoyrgia-ta-diodia-oraiokastroy"/>
    <meta property="og:site_name" content="LiFO"/>
    <meta property="article:published_time" content="2019-11-20T09:44:00+00:00"/>
    <meta property="og:title" content="Θεσσαλονίκη: Σε λειτουργία τα διόδια Ωραιοκάστρου"/>
    <meta property="og:description" content="Ξεκινά τη λειτουργία του ο σταθμός διοδίων στο Ωραιόκαστρο Θεσσαλονίκης"/>
  </head>
  <body>
    <article>
      <h1>Θεσσαλονίκη: Σε λειτουργία τα διόδια Ωραιοκάστρου</h1>
      <h2>Ξεκινά τη λειτουργία του ο σταθμός διοδίων στο Ωραιόκαστρο Θεσσαλονίκης</h2>
      <address><time datetime="2019-11-20T09:44:00+00:00">20 Nov 2019, 09:44</time> by <a rel="author">NEWSROOM</a></address>
      <p>
        <b>Ξεκινά από σήμερα, Τετάρτη, η λειτουργία του σταθμού <a href="https://www.lifo.gr/tags/%CE%94%CE%B9%CF%8C%CE%B4%CE%B9%CE%B1">διοδίων</a> στο <a href="https://www.lifo.gr/tags/%CE%A9%CF%81%CE%B1%CE%B9%CF%8C%CE%BA%CE%B1%CF%83%CF%84%CF%81%CE%BF">Ωραιόκαστρο </a>Θεσσαλονίκης.</b>
      </p>
      <p>Σύμφωνα με πληροφορίες του Thestival.gr, η έναρξη της λειτουργίας του σταθμού θα γίνει στις 11:00.</p>
      <p>Υπενθυμίζεται πως τα διόδια στο Ωραιόκαστρο επρόκειτο να λειτουργήσουν την περασμένη Δευτέρα, ωστόσο το σχετικό ΦΕΚ για τη λειτουργία τους δεν είχε προλάβει να εκδοθεί.</p>
      <p>«Ως χρόνος έναρξης της είσπραξης των διοδίων για το τμήμα Α/Κ Καλοχωρίου - Α/Κ Ευκαρπίας, Μετωπικός Σταθμός Θεσσαλονίκης, ορίζεται το νωρίτερο η 18η/11/2019», αναφέρεται στο σχετικό ΦΕΚ που δημοσιεύτηκε τη Δευτέρα 18 Νοεμβρίου.</p>
      <p>Στο ίδιο ΦΕΚ ορίζεται επίσης η 4η Δεκεμβρίου ως η ημερομηνία που θα ξεκινήσει η λειτουργία του σταθμού διοδίων στο ύψος της Ασπροβάλτας: «Ως χρόνος έναρξης της είσπραξης των διοδίων για το τμήμα Α/Κ Ρεντίνας - Α/Κ Στρυμόνα, Μετωπικός Σταθμός Ασπροβάλτας, ορίζεται η 4η/12/2019».</p>
      <p>Πλέον για τη διέλευση από τα διόδια τα ΙΧ θα πρέπει να καταβάλλουν το ποσό των 0,50 ευρώ, ενώ τα δίκυκλα θα καταβάλουν 0,30 ευρώ.</p>
      <p>Τα φορτηγά οχήματα με ή χωρίς ρυμουλκούμενο με δύο ή τρεις άξονες και ύψος μεγαλύτερο από 2,70 μ. θα πληρώνουν 1 ευρώ, ενώ στο 1,5 ευρώ ορίζεται το αντίτιμο διέλευσης για τα φορτηγά με ή χωρίς ρυμουλκούμενο με τέσσερις ή περισσότερους άξονες και ύψος μεγαλύτερο από 2,70 μ.</p>
      <p>Αίτημα εξαίρεσης των εργαζόμενων από την καταβολή του κομίστρου στα νέα διόδια Ωραιοκάστρου επί της Εγνατίας Οδού, θα καταθέσει ο δήμαρχος Ωραιοκάστρου, Παντελής Τσακίρης.</p>
      <p>Με πληροφορίες από Thestival / Voria</p>
    </article>
  </body>
</html>