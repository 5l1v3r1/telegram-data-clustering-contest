<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sharad-pawar-met-pm-on-maharashtra-farmers-problem-know-what-he-said-2859377.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T09:20:59+00:00"/>
    <meta property="og:title" content="महाराष्ट्र के सियासी संकट के बीच पवार ने पीएम से की मुलाकात, जानें क्या कहा"/>
    <meta property="og:description" content="राकांपा प्रमुख शरद पवार ने बुधवार को यहां संसद भवन में प्रधानमंत्री नरेंद्र मोदी से मुलाकात की और उन्हें महाराष्ट्र के किसानों की समस्याओं से अवगत कराया। इसके साथ ही उन्होंने फसलों को हुए नुकसान और..."/>
  </head>
  <body>
    <article>
      <h1>महाराष्ट्र के सियासी संकट के बीच पवार ने पीएम से की मुलाकात, जानें क्या कहा</h1>
      <address><time datetime="2019-11-20T09:20:59+00:00">20 Nov 2019, 09:20</time> by <a rel="author">लाइव हिन्दुस्तान टीम,नई दिल्ली</a></address>
      <p>राकांपा प्रमुख शरद पवार ने बुधवार को यहां संसद भवन में प्रधानमंत्री नरेंद्र मोदी से मुलाकात की और उन्हें महाराष्ट्र के किसानों की समस्याओं से अवगत कराया। इसके साथ ही उन्होंने फसलों को हुए नुकसान और राज्य में बढ़ते कृषि संकट के मद्देनजर उनके तत्काल हस्तक्षेप की मांग की।</p>
      <p>प्रधानमंत्री और पवार की यह मुलाकात महाराष्ट्र में सरकार गठन को लेकर बनी अनिश्चितता के बीच हुयी। महाराष्ट्र में सरकार बनाने के लिए राकांपा, कांग्रेस और शिवसेना के बीच बातचीत चल रही है। पवार ने तीन पृष्ठों के एक ज्ञापन में कहा कि नासिक जिले में सोयाबीन, धान, मक्का, बाजरा और टमाटर, प्याज जैसी सब्जियों की फसलें अंतिम चरण में थीं, लेकिन बेमौसम भारी बारिश से वे पूरी तरह बर्बाद हो गयीं।<br/>उन्होंने कहा कि पिछले 10 महीनों में नासिक के 44 किसानों ने आत्महत्या की है।</p>
      <p>राकांपा प्रमुख शरद पवार ने पीएम को ज्ञापन देकर कहा कि- मैंने 2 जिलों से फसल क्षति के आंकड़े जुटाए हैं, लेकिन अत्यधिक बारिश के कारण नुकसान महाराष्ट्र के बाकी हिस्सों तक फैला है, जिनमें मराठवाड़ा और विदर्भ शामिल हैं। मैं उसी के बारे में विवरण और जानकारी एकत्र कर रहा हूं, जिसे आपको जल्द से जल्द भेजा जाना चाहिए। उन्होंने लिखा कि राज्य में राष्ट्रपति शासन की व्यापकता के कारण, आपका तत्काल हस्तक्षेप अत्यधिक आवश्यक है। यदि आप बड़े पैमाने पर राहत के उपाय शुरू करने और संकटग्रस्त किसानों के दुखों को दूर करने के लिए तत्काल कदम उठाते हैं, तो मैं आभारी रहूंगा।</p>
    </article>
  </body>
</html>