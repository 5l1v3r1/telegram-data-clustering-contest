<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/esteri/giornalista-uccisa-a-malta-arrestato-1.4896632"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T09:29:06+00:00"/>
    <meta property="og:title" content="Giornalista uccisa a Malta, arrestato il presunto mandante dell'omicidio"/>
    <meta property="og:description" content="Fermato l'imprenditore Yorgen Fenech, proprietario del fondo segreto 17 Black su cui 'indagava' Daphne Caruana Galizia"/>
  </head>
  <body>
    <article>
      <h1>Giornalista uccisa a Malta, arrestato il presunto mandante dell'omicidio</h1>
      <h2>Fermato l'imprenditore Yorgen Fenech, proprietario del fondo segreto 17 Black su cui 'indagava' Daphne Caruana Galizia</h2>
      <address><time datetime="2019-11-20T09:29:06+00:00">20 Nov 2019, 09:29</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896633.1574242147!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una manifestazione per chiedere giustizia per l'omicidio di Daphne Caruana Galizia (Ansa)</figcaption>
      </figure>
      <p>La Valletta, 20 novembre 2019 - Svolta nelle indagini dell'<b>omicidio della giornalista Daphne Caruana Galizia</b>. Poche ore dopo la <b><a href="https://www.quotidiano.net/esteri/giornalista-uccisa-a-malta-1.4895920">promessa di grazia</a></b> garantita dal premier maltese <b>Joseph Muscat</b> al presunto mediatore, la polizia ha <b>arrestato l'imprenditore Yorgen Fenech</b>. Lo riporta il <i>Times of Malta</i>, secondo cui il businessman è stato intercettato e bloccato a bordo del suo yacht mentre cercava di uscire dalle acque territoriali.</p>
      <p>Fenech, tra i principali imprenditore dell'isola, è a capo di un consorzio che, nel 2013, ha vinto una gara per la costruzione di una centrale a gas ed è proprietario del Tumas Group che ha sviluppato l'area della movida maltese col megaprogetto di Portomaso che comprende casinò, alberghi e un porto privato ed ha forti interessi anche nel gioco online. Fenech però è anche il <b>titolare di una società offshore segreta</b> - la <b>'17 Black'</b> - di cui Caruana Galizia aveva 'indagato' e scritto nei mesi precedenti l'attentato dinamitardo che le è costato la vita nel mese di ottobre del 2017.</p>
      <p>IL FIGLIO DELLA GIORNALISTA - L'arresto di Fenech è stato confermato, via Twitter, dal figlio della giornalista. "Confermato: Yorgen Fenech era sulla barca e cercava di scappare da Malta. Questo è l'uomo il cui ruolo era quello di fare i pagamenti della corruzione al capo di gabinetto di Muscat. E che è tuttora il suo capo di gabinetto", ha scritto Matthew Caruana Galizia. Il riferimento è a <b>Keith Schembri</b> che - secondo i documenti pubblicati dal 'progetto Daphne' - era uno dei <b>beneficiari di fondi transitati dalla '17 Black'</b> assieme al ministro del turismo, <b>Konrad Mizzi</b>..</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/esteri/video/arrestato-presunto-intermediario-omicidio-daphne-caruana-galizia-1.4895751"/>
      </related>
    </article>
  </body>
</html>