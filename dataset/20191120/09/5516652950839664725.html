<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426116/xanaginontai-oi-ypologismoi-gia-thn-timologhsh-twn-ybridikwn-sta-nhsia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T09:50:01+00:00"/>
    <meta property="og:title" content="Ξαναγίνονται οι υπολογισμοί για την τιμολόγηση των υβριδικών στα νησιά"/>
    <meta property="og:description" content="Στη διαδικασία κατάρτισης μιας νέας πρότασης για τον τρόπο και το ύψος αποζημίωσης των υβριδικών σταθμών στα μη διασυνδεδεμένα νησιά, πρόταση η οποία εν τέλει θα λαμβάνει υπόψη τη γνωμοδότηση της Ρυθμιστικής Αρχής Ενέργειας (ΡΑΕ), θα διαφοροποιείται ωστόσο ουσιωδώς, βρίσκεται το Υπουργείο Περιβάλλοντος και Ενέργειας (ΥΠΕΝ)."/>
  </head>
  <body>
    <article>
      <h1>Ξαναγίνονται οι υπολογισμοί για την τιμολόγηση των υβριδικών στα νησιά</h1>
      <address>
        <time datetime="2019-11-20T09:50:01+00:00">20 Nov 2019, 09:50</time>
      </address>
      <p>
        <b>Στη διαδικασία κατάρτισης μιας νέας πρότασης για τον τρόπο και το ύψος αποζημίωσης των υβριδικών σταθμών στα μη διασυνδεδεμένα νησιά, πρόταση η οποία εν τέλει θα λαμβάνει υπόψη τη γνωμοδότηση της Ρυθμιστικής Αρχής Ενέργειας (ΡΑΕ), θα διαφοροποιείται ωστόσο ουσιωδώς, βρίσκεται το Υπουργείο Περιβάλλοντος και Ενέργειας (ΥΠΕΝ).</b>
      </p>
      <p>Η πρόταση αυτή, όπως έχει δεσμευθεί η γενική γραμματέας κ. Σδούκου θα τεθεί σε δημόσια διαβούλευση, προκειμένου, λαμβάνοντας υπόψη τα σχόλια που θα υποβληθούν, να κοινοποιηθεί στη Γενική Διεύθυνση Ανταγωνισμού για έγκριση ένα νέο πλαίσιο τιμολόγησης, που πέραν από την απόσβεση των επενδύσεων θα διασφαλίζει τη μικρότερη δυνατή επιβάρυνση των καταναλωτών.</p>
      <p>Το νέο πλαίσιο για τους υβριδικούς σταθμούς δεν θα έχει περιορισμούς μεγέθους (δυναμικότητας) ή τεχνολογίας και θα αφορά τα μη διασυνδεδεμένα νησιά είτε αυτά πρόκειται να παραμείνουν αυτόνομα είτε να διασυνδεθούν.</p>
      <p>Την περίοδο αυτή ξαναγίνονται οι υπολογισμοί, καθώς βασική παράμετρος της πρότασης είναι τα ποσά με τα οποία θα αμείβονται οι επενδύσεις. Οι πληροφορίες συγκλίνουν ότι η πρόταση θα μπορέσει να βγεί σε διαβούλευση εντός του έτους. Την ίδια στιγμή η ΡΑΕ έχει αναθέσει στο Μετσόβιο Πολυτεχνείο να επικαιροποιήσει την παλαιότερη μελέτη που είχε καταρτίσει σχετικά με τις ανάγκες αποθήκευσης που θα έχει το ελληνικό ηλεκτρικό σύστημα με ορίζοντα το 2030 και με δεδομένη την απόφαση της χώρας να προωθήσει δραστικά την εγκατάσταση ΑΠΕ.</p>
      <p>Στόχος είναι, με τεκμηριωμένη την αναγκαιότητα, να διαμορφωθεί ένα νέο κανονιστικό και ρυθμιστικό πλαίσιο για την εγκατάσταση, λειτουργία και τιμολόγηση των αποθηκευτικών σταθμών στα δίκτυα μεταφοράς και διανομής ηλεκτρικής ενέργειας.</p>
      <p>Ας σημειωθεί ότι η ΡΑΕ είχε κάνει δημόσια διαβούλευση τον Μάιο και Ιούνιο της χρονιάς αυτής, μέσω βασικού ερωτηματολογίου που διανεμήθηκε στην αγορά και έχει ήδη καταλήξει στο ότι θα πρέπει πράγματι να υπάρξει ένα νέο θεσμικό πλαίσιο για την αποθήκευση ενέργειας.</p>
      <p>Η Αρχή θα καταθέσει στο ΥΠΕΝ μια συνολική πρόταση, η οποία προφανώς θα πρέπει να περάσει από την κρησάρα της Κομισιόν. Ας σημειωθεί τέλος ότι, παράλληλα με τη διαδικασία δημιουργίας πλαισίου στήριξης για τα υβριδικά των νησιών, για να προχωρήσει η αξιολόγηση και η χορήγηση αδειών παραγωγής για τις 170 περίπου αιτήσεις που έχουν υποβληθεί στη ΡΑΕ και να δοθεί η δυνατότητα στους επενδυτές να ωριμάσουν τα έργα τους και να εξακριβωθεί ποια και πόσα από τα έργα αυτά μπορούν να υλοποιηθούν, το ΥΠΕΝ έχει εισαγάγει στο υπό συζήτηση νομοσχέδιο ρύθμιση η οποία απλοποιεί το υφιστάμενο θεσμικό πλαίσιο και αφαιρεί την υποχρέωση αναφοράς στις άδειες παραγωγής για υβριδικούς σταθμούς των ακριβών τιμών αποζημίωσής τους.</p>
      <p>(πηγή: energypress.gr)</p>
    </article>
  </body>
</html>