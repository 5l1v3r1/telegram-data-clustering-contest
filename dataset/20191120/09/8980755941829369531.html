<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/ronaldo-sarri-torna-il-sereno-in-casa-juve-dalla-cena-programmat-70696"/>
    <meta property="og:site_name" content="il BiancoNero"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="Ronaldo-Sarri, torna il sereno in casa Juve: dalla cena programmata alla telefonata decisiva"/>
    <meta property="og:description" content="Basta polemiche, non c'è più tempo. Sabato si torna in campo e bisogna tornare ad essere tutti uniti. Più di prima. Cristiano Ronaldo e Sarri si sono rincontrati ieri alla Continassa"/>
  </head>
  <body>
    <article>
      <h1>Ronaldo-Sarri, torna il sereno in casa Juve: dalla cena programmata alla telefonata decisiva</h1>
      <address><time datetime="2019-11-20T09:30:00+00:00">20 Nov 2019, 09:30</time> by <a rel="author">Francesco Guerrieri</a></address>
      <p>Basta polemiche, non c'è più tempo. Sabato si torna in campo e bisogna tornare ad essere tutti uniti. Più di prima. <b>Cristiano Ronaldo e Sarri si sono rincontrati ieri alla Continassa dopo quella sostituzione del portoghese contro il Milan che ha fatto discutere mezzo mondo</b> per il modo in cui Cristiano è uscito dal campo: stupito e innervosito per il secondo cambio di fila dopo quello contro la Lokomotiv Mosca. </p>
      <p><b>LE SCUSE</b> - Poi i quattro gol in due partite con il Portogallo, qualche dichiarazione qua e là e il ritorno in bianconero. Oggi Ronaldo riprenderà a lavorare con il gruppo dopo l'allenamento differenziato di ieri: <b>con Sarri è tutto risolto e quello che stava per diventare un caso mondiale è subito rientrato grazie al chiarimento tra i due e l'idea del portoghese che per scusarsi con i compagni porterà tutta la squadra a cena fuori prima della partita con l'Atalanta.</b></p>
      <p><b>LA CHIAMATA</b> - Per calmare le acque, <b>è stato decisivo l'intervento del vicepresidente bianconero Pavel Nedved, che ha chiamato Cristiano mentre era in ritiro col Portogallo per fargli i complimenti dopo i gol con la nazionale</b>. Una telefonata che ha rasserenato il clima in casa Juve, facendo tornare il sorriso al portoghese che ora è pronto per tornare a segnare anche in bianconero. Ronaldo rientra in gruppo, Sarri ritrova il suo fenomeno. E per le polemiche non c'è spazio.</p>
    </article>
  </body>
</html>