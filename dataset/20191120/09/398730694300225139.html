<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/konsertrecensioner/maceo-parker-hattar-for-mycket/"/>
    <meta property="og:site_name" content="DN.SE"/>
    <meta property="article:published_time" content="2019-11-20T09:46:43+00:00"/>
    <meta property="og:title" content="Maceo Parker hattar för mycket"/>
    <meta property="og:description" content="Acid jazzens funkymästare Nummer Ett, Maceo Parker, punkterar sitt tidigare konsekventa groove med såsiga ballader och långt mellansnack."/>
  </head>
  <body>
    <article>
      <h1>Maceo Parker hattar för mycket</h1>
      <address><time datetime="2019-11-20T09:46:43+00:00">20 Nov 2019, 09:46</time> by <a rel="author" href="https://www.dn.se/av/johannes-cornell/" target="_blank">Johannes Cornell</a></address>
      <p>
        <b>Acid jazzens funkymästare Nummer Ett, Maceo Parker, punkterar sitt tidigare konsekventa groove med såsiga ballader och långt mellansnack.</b>
      </p>
      <details>
        <summary>Musik</summary>
        <p>
          <b>Maceo Parker</b>
        </p>
        <p>Scen: Nalen, Stockholm</p>
      </details>
      <p>I efterhand inser man att det var Maceo Parker – mest överallt, mest hela tiden. För även om det tidiga 90-talets klubbkultur alstrade massor av nya band i framför allt England – där de knöts till begreppet (i många fall även skivetiketten) Acid jazz – så var ingen annan musiker lika essentiell. </p>
      <p><b>Parker var nämligen</b> högst verksam under samma period. Han var på en gång föregångare och yttersta uttolkare av den sorts strama, groove- och blåsorienterade funk, som blev världsberömd med James Brown och återkom som ingrediens hos Prince ändå in på 2000-talet. På väg till Nalen frågar jag mig om den håller än i dag.</p>
      <p>Saxofonisten Parker och hans band förefaller komma med svaret redan i första låten. Det svänger nämligen – genast. Men så tar den låten slut och Parker ger sig ut i ett längre mellansnack än någon med minsta ambition att fylla ett dansgolv ens borde överväga. Sent omsider följer ”Make it funky”, men därpå kommer till min förtvivlan en såsig ballad. Lyckligtvis avbryts den ungefär mitt i, och svänget tar vid på nytt. Ett litet tag.</p>
      <p><b>Det är ett svårbegripligt</b> hattande och halvhaltande, när Parker ju i själva verket byggt sin karriär på raka motsatsen. Nämligen det mest ihållande groove, närmast perfekt eftersom det bara går och går och aldrig – som är så vanligt på andra håll – punkterar sig självt genom att förbränna mer energi än det alstrar. </p>
      <p>Tyvärr fortgår konserten i stort sett som under den första halvtimmen. Ett längre trumsolo och en slängig – för att inte säga rätt hisklig - version av ”Stand by me” gör inte saken bättre, och på det hela taget saknas ett helt batteri av hans egna låtar.</p>
      <p><b>Att förvänta sig</b> av en artist att hen ska göra som alltid förr är förstås en vansklig utgångspunkt, men hos Parker har alltså det konsekventa draget inneburit en särskild, musikalisk kvalitet – oöverträffad dessutom. Nu varken bekräftar han sin oerhörda expertis eller kommer med någonting nytt. Jag går från Nalen frustrerad.</p>
      <p>Läs fler texter av <a href="https://www.dn.se/av/johannes-cornell/">Johannes Cornell</a> och fler av DN:s <a href="https://www.dn.se/om/konsertrecensioner/">konsertrecensioner</a></p>
    </article>
  </body>
</html>