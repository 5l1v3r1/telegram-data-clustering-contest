<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/leva-dogovora-godini-1618390.html"/>
    <meta property="og:site_name" content="Cross"/>
    <meta property="article:published_time" content="2019-11-20T09:13:00+00:00"/>
    <meta property="og:title" content="Как БФС харчи милиони от държавата за детски спорт?"/>
    <meta property="og:description" content="Договорът за доставка на екипи е подписан с афганистанци, единият от които не знае"/>
  </head>
  <body>
    <article>
      <h1>Как БФС харчи милиони от държавата за детски спорт?</h1>
      <address>
        <time datetime="2019-11-20T09:13:00+00:00">20 Nov 2019, 09:13</time>
      </address>
      <p>Договорът за доставка на екипи е подписан с афганистанци, единият от които не знае</p>
      <p>/КРОСС/ Скандалите около Българския футболен съюз валят един след друг. Разследване на bTV повдигна завесата около това как БФС харчи милиони левове, отпуснати от Министерството на младежта и спорта, за какво ги пръска и къде отиват въпросните пари.</p>
      <p>В периода 2015 - 2018 г. БФС е получил 5,5 млн. лева от държавата за развитие на детско-юношеския футбол. За три години министерството отпуска на съюза малко над 1 млн. лева за футболни екипи.</p>
      <p>Спортният министър Красен Кралев и доскорошният президент на БФС Борислав Михайлов подписват три договора - всеки за по 336 хил. лева.</p>
      <p>Седмица след първия договор Михайлов подписва споразумение за доставка на 11 200 футболни екипа плюс близо 1800 топки.</p>
      <p>Името на дружеството, което според документите е доставяло екипировка за малките футболисти, е "Белал Сохайб".</p>
      <p>Фирмата е създадена от двама афганистанци. Любопитното е, че името "Белал Сохайб" по никакъв начин не е познато на заместник-изпълнителния директор на БФС Антон Попов, въпреки че се предполага, че фирмата и бизнес партньор на футболната централа.</p>
      <p>Нещо повече - една от жените, която е подписала като управител договора за втория транш от 336 хил. лева, казва, че не знае за такъв договор и никъде не е поставяла своя подпис. Цената на един екип от Афганистан, посочена в договора, е 25 лв. с ДДС.</p>
      <p>От bTV провеждат свое проучване, в което в рамките на само един ден успяват да договорят по-изгодна оферта от договорената от БФС - само за 22 лв. с ДДС.</p>
      <p>За три години БФС е платил за доставката на 33 600 екипа. Или - с други думи - е купена тениска за всяко пето дете у нас на възраст между 10 и 14 години.</p>
      <p>В същото време собственик на малък юношески клуб в София заявява пред bTV, че не е получавал никакви екипи от БФС.</p>
      <p>"Сред мои познати, клубове от региона и първенства, в които играем, не сме получавали. Аз си го обяснявам с пренасрочване на средства, грубо казано - кражба", заявава Никифор Никифоров, президент на ФК Легия (Рударци).</p>
    </article>
  </body>
</html>