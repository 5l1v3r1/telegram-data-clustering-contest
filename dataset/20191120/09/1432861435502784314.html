<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/oficialno-noviqt-trenxor-na-totnym-e-zhoze-mourinxo-1407932.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-20T09:03:00+00:00"/>
    <meta property="og:title" content="Официално: Новият треньор на Тотнъм е Жозе Моуриньо"/>
    <meta property="og:description" content="Новият треньор на финалиста от Шампионска лига през миналия сезон - Тотнъм, се казва Жозе Моуриньо Това бе обявено на официалния сайт на шпорите, които късно снощи обявиха, че досегашният наставник на тима - Маурисио Почетино, няма да бъде начело повече"/>
  </head>
  <body>
    <article>
      <h1>Официално: Новият треньор на Тотнъм е Жозе Моуриньо</h1>
      <address><time datetime="2019-11-20T09:03:00+00:00">20 Nov 2019, 09:03</time> by <a rel="author">Sportlive.bg</a></address>
      <p>Новият треньор на финалиста от Шампионска лига през миналия сезон - <b><a href="https://www.sportlive.bg/tags/6855">Тотнъм</a></b>, се казва Жозе Моуриньо. Това бе обявено на официалния сайт на "шпорите", които късно снощи обявиха, че досегашният наставник на тима - Маурисио Почетино, няма да бъде начело повече. Договорът на Специалния с Тотнъм е до края на сезон 2022/23.</p>
      <p>Той бе представен със следните думи: "Жозе е един от най-завършените и успешни мениджъри, като е спечелил 25 значими трофея. Известен е с тактическата си сила и е бил начело на: Порто, Интер, Челси,<b><a href="https://www.sportlive.bg/tags/3457"> Реал Мадрид</a></b> и Манчестър Юнайтед. Печелил е вътрешното първенство в рекордните 4 различни държави (Португалия, Англия, Италия и Испания) и е един от тримата мениджъри, които печелят два пъти Шампионска лига с два различни отбора - с Порто през 2004 г. и с Интер през 2010 г. Освен това е печелил титлата във Висшата лига три пъти с Челси (2005, 2006, 2015)". </p>
      <p>Даниел Леви коментира назначаването му със следните думи: "В лицето на Жозе имаме един от най-успешните мениджъри във футбола. Той има пребогат опит, може да вдъхновява отбори и е страхотен тактик. Печелил е отличия във всеки клуб, който е ръководил. Вярваме, че ще донесе вяра и енергия в съблекалнята на отбора".</p>
      <p>"Развълнуван съм да се присъединя към отбор с такова страхотно наследство и такива страстни привърженици. Качеството както в състава, така и в академията ме развълнува. Да работя с тези играчи е нещото, което ме привлече" - заяви самият Моуриньо.</p>
      <p>За подобно развитие се предполага отдавна, но сякаш най-ясно стана, когато се обяви, че Маурисио Почетино е провел разговор с президента на „шпорите“ Даниел Леви относно бъдещето си начело на клуба. Голяма част от играчите в клуба агитираха за смяна на мениджъра, а самият Почетино също започна да се изнервя от създалата се ситуация. <b>Вижте подробности - <a href="https://www.sportlive.bg/worldfootball/england/Pochetino-na-razgovor-s-Levi-igrachite-na-Totnym-iskat-nov-menidzhyr-1407702.html">в този материал на SportLive.</a></b></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Totnym-nabelqza-zamestnik-na-Pochetino-1407720.html"/>
        <a href="https://www.sportlive.bg/worldfootball/spain/Real-dava-lyubimec-na-Zidan-i-golqma-suma-na-Totnym-za-Hari-Kejn-1407478.html"/>
        <a href="https://www.sportlive.bg/worldfootball/england/Inter-ima-favorit-za-zamestnik-na-Shkriniar-1407142.html"/>
        <a href="https://www.sportlive.bg/worldfootball/germany/Bajern-(Myunhen)-veche-ima-nov-favorit-za-trenxor-no-sled-kraq-na-sezona-1405548.html"/>
        <a href="https://www.sportlive.bg/worldfootball/england/Kraj-na-sagata!-Totnym-uvolni-Maurisio-Pochetino-1407870.html"/>
      </related>
    </article>
  </body>
</html>