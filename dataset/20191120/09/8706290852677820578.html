<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685429/bakogiannis-kanoume-restart-sta-exarcheia-kai-se-oli-tin-athina"/>
    <meta property="og:site_name" content="enikos.gr"/>
    <meta property="article:published_time" content="2019-11-20T09:42:00+00:00"/>
    <meta property="og:title" content="Μπακογιάννης: Κάνουμε restart στα Εξάρχεια και σε όλη την Αθήνα"/>
    <meta property="og:description" content="Ο Δήμαρχος Αθηναίων, Κώστας Μπακογιάννης, σε συνέντευξή του στην πρωινή εκπομπή του ΟΡΕΝ..."/>
  </head>
  <body>
    <article>
      <h1>Μπακογιάννης: Κάνουμε restart στα Εξάρχεια και σε όλη την Αθήνα</h1>
      <address>
        <time datetime="2019-11-20T09:42:00+00:00">20 Nov 2019, 09:42</time>
      </address>
      <p>"Δεν καταλαβαίνω τη συζήτηση για "νόμο και τάξη", όπως δεν καταλαβαίνω τη συζήτηση που προσπαθεί να πολιτικοποιήσει ένα ζήτημα. Εδώ όλοι συμφωνούμε ότι ειδικά στην Αθήνα αντιμετωπίζουμε μια τεράστια πρόκληση. Έχουμε ένα τεράστιο θέμα ασφάλειας. Αν βγούμε βόλτα και περπατήσουμε αυτό θα σας το πουν όλοι οι κάτοικοι, ό,τι κόμμα κι αν ψηφίζουν. Τι θέλουμε; Θέλουμε μια πόλη ελεύθερη από τον φόβο, μια πόλη που να μπορεί να την ζήσει και να την απολαύσει ο Αθηναίος" δήλωσε ο Δήμαρχος Αθηναίων, <a href="http://www.enikos.gr/society/685177/bakogiannis-theloume-anoichta-dimokratika-dorean-dimosia-scholeia">Κώστας Μπακογιάννης</a>, σε συνέντευξή του στην πρωινή εκπομπή του ΟΡΕΝ.</p>
      <p>"Εμείς εφαρμόζουμε μια σύγχρονη αντιεγκληματική πολιτική, που λέει ότι ο καθένας έχει τον δικό του ρόλο, άλλο ο Δήμος που κάνει πρόληψη, άλλο η αστυνομία που δυστυχώς αναγκάζεται να κάνει καταστολή. Στο πλαίσιο της Δημοκρατίας λειτουργούμε συνεργατικά για να μπορέσουμε να πετύχουμε ένα αποτέλεσμα" υπογράμμισε.</p>
      <p>"Ο κ. Χρυσοχοΐδης το είπε πολύ σωστά στην συνέντευξή του προχθές. Κανείς δεν θέλει την αστυνομία στα Πανεπιστήμια. Αλλά κανείς δεν θέλει και την εγκληματικότητα στα Πανεπιστήμια. Όταν λοιπόν έχουμε Πανεπιστήμια που γίνονται εστίες ανομίας, τότε προφανώς η αστυνομία θα πρέπει να παρέμβει και να προστατεύσει πρώτα από όλα την ίδια την ακαδημαϊκή κοινότητα, τους καθηγητές και τους φοιτητές. Αυτή είναι η πραγματικότητα σήμερα. Δεν μπορούμε να λειτουργούμε μέσα σε μια πόλη με διαφορετικές ταχύτητες ή με διαφορετικές ζώνες. Η αστυνομία πρέπει να είναι παρούσα και να κάνει τη δουλειά της" τόνισε.</p>
      <p>"Ο Δήμος της Αθήνας είναι στα Εξάρχεια, δουλεύουμε συστηματικά όχι μόνο στα Εξάρχεια σε όλη την πόλη" είπε ο κ. Μπακογιάννης.</p>
      <p>"Κάνουμε ένα restart σε όλη την<a href="http://www.enikos.gr/politics/684462/bakogiannis-gia-polytechneio-sevasteite-tin-athina"> Αθήνα</a>. Δεν μπορείς να τα κάνεις όλα με τη μία. Είναι μια συνεχής μάχη. Πήγαμε στα Εξάρχεια καθαρίσαμε το άγαλμα. Το άγαλμα ξαναλερώθηκε, ξαναπήγαμε και θα ξαναπάμε και θα ξαναπάμε. Πάνω από όλα χρειάζεται επιμονή και υπομονή" ανέφερε.</p>
      <p>"Έχουμε μια μεγάλη ευκαιρία όλοι μαζί να κάνουμε μια νέα αρχή, δεν γίνεται όλος ο κόσμος να κόβει το τσιγάρο και η Ελλάδα να ακολουθεί τον δικό της δρόμο. Ακόμη και η Τουρκία τα έχει καταφέρει, νομίζω μπορούμε να συμφωνήσουμε ότι μπορούμε και εμείς να τα καταφέρουμε. Ο Δήμος Αθηναίων συμμετέχει σε αυτή τη μεγάλη προσπάθεια, ήδη μοιράσαμε ενημερωτικά φυλλάδια. Είναι ένα θέμα δημόσιας υγείας, είναι ένα θέμα που μας αφορά όλους και τα παιδιά μας" είπε για το αντικαπνιστικό νομοσχέδιο.</p>
      <p>"Έχει ήδη μπει η δημοτική αστυνομία στον έλεγχο για να διασφαλίσει τη δημόσια υγεία" πρόσθεσε.</p>
      <p>Ερωτηθείς για τη διαχείριση του προσφυγικού είπε "θα βοηθήσουμε προφανώς. Ήδη μπαίνει ο Δήμος Αθηναίων στο camp στον Ελαιώνα, θα αναλάβουμε τη συνδιαχείριση του camp κατά 50% και ταυτόχρονα εξετάζουμε δομές για τα προσφυγόπουλα και θα δημιουργήσουμε δομές μόνο για τα παιδιά. Υπάρχουν περιοχές του Δήμου που έχουν φτάσει στα όρια του και δεν μπορούν να αντέξουν επιπλέον δομές, το έχω πει πολλές φορές δημόσια και το ξαναλέω".</p>
      <related>
        <h4>σχετικά άρθρα</h4>
        <a href="http://www.enikos.gr/politics/684576/bakogiannis-se-iliopoulo-telos-ta-ftina-politika-paichnidia-kai-i%0A%20%20%20%20%0A"/>
        <a href="http://www.enikos.gr/politics/684462/bakogiannis-gia-polytechneio-sevasteite-tin-athina%0A%20%20%20%20%0A"/>
        <a href="http://www.enikos.gr/politics/683633/synantisi-bakogianni-me-ton-proedro-tis-bank-of-china-ti-syzitisa%0A%20%20%20%20%0A"/>
        <a href="http://www.enikos.gr/politics/682595/sti-dikaiosyni-o-bakogiannis-gia-to-makeleio-kalliergoun-misos-me%0A%20%20%20%20%0A"/>
        <a href="http://www.enikos.gr/politics/680864/bakogiannis-na-diasfalisoume-sta-paidia-mas-mia-poli-pou-na-tous-%0A%20%20%20%20%0A"/>
        <a href="http://www.enikos.gr/politics/680329/bakogiannis-simera-i-topiki-aftodioikisi-enilikionetai-analamvano%0A%20%20%20%20%0A"/>
        <a href="http://www.enikos.gr/politics/679676/bakogiannis-o-dimos-athinaion-dinei-machi-gia-tin-kathariotita-ka%0A%20%20%20%20%0A"/>
        <a href="http://www.enikos.gr/politics/685343/synantisi-mitaraki-me-syntaxiouchous-dikastikous-ti-dilose-gia-ta%0A%20%20%20%20%0A"/>
        <a href="http://www.enikos.gr/politics/685321/to-programma-tou-prothypourgou-sto-synedrio-tou-elk-stin-kroatia-%0A%20%20%20%20%0A"/>
      </related>
    </article>
  </body>
</html>