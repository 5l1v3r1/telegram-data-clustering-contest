<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vraket-til-verdenscupapningen/71840439"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T09:56:49+00:00"/>
    <meta property="og:title" content="Vraket til verdenscupåpningen"/>
    <meta property="og:description" content="Halvor Egner Granerud må belage seg på hopping i kontinentalcupen mens lagkameratene på elitelandslaget innleder verdenscupen i Wisla til helgen, melder TV 2."/>
  </head>
  <body>
    <article>
      <h1>Vraket til verdenscupåpningen</h1>
      <h2>Halvor Egner Granerud må belage seg på hopping i kontinentalcupen mens lagkameratene på elitelandslaget innleder verdenscupen i Wisla til helgen, melder TV 2.</h2>
      <address><time datetime="2019-11-20T09:56:49+00:00">20 Nov 2019, 09:56</time> by <a rel="author">NTB I</a></address>
      <p>Verdenscupåpningen i Polen innledes med kvalifisering fredag kveld og fortsetter med lagkonkurranse og individuelt renn i storbakken henholdsvis lørdag og søndag.</p>
      <p>
        <b>De norske hopperne som får sjansen under åpningshelgen, er Daniel-André Tande, Robert Johansson, Johann André Forfang, Robin Pedersen, Thomas Aasen Markeng og Marius Lindvik.</b>
      </p>
      <h3>Tøffe uttak</h3>
      <p>Onsdagens uttak var etter alle solemerker det første av flere av den vrien sorten for Stöckl denne vinteren. Landslagssjefen har hele åtte hoppere på landslaget denne vinteren, én flere enn forrige vinter.</p>
      <p>Sist sesong var i tillegg Daniel-André Tande og Kenneth Gangnes ute med skader i lengre perioder. Det gjorde uttakene enklere for Stöckl.</p>
      <p>Denne sesongen er Anders Fannemel uaktuell på grunn av korsbåndskaden han pådro seg i juli. Dermed har Stöckl sju mann igjen på elitelandslaget, men i utgangspunktet kun seks plasser i verdenscupen.</p>
      <p>Det betyr at landslagssjefen må skuffe en av sine elever gjennom hele vinteren, dersom ikke én av dem skulle sikre Norge en ekstra kvoteplass via kontinentalcupen.</p>
      <h3>Hoppuka neste sjanse</h3>
      <p>Da NTB møtte Stöckl til intervju tidligere i høst, la ikke østerrikeren skjul på at han er forberedt på å måtte ta noen tøffe valg og tunge samtaler.</p>
      <p>- Det er alltid en vanskelig situasjon, for utøveren spesielt. Det handler om å formidle det på rett måte. Men det er en del av gamet, og når du har gjort det ofte nok, blir du ikke påvirket i så stor grad. Men akkurat i den situasjonen føles det like dårlig hver gang, sa østerrikeren.</p>
      <p>Stöckl understreket samtidig at han foretrekker å ha tøff kamp om plassene i verdenscupen, framfor den situasjonen som periodevis rådet forrige sesong.</p>
      <p>
        <b>- Da hadde vi noen samlinger der vi stilte med tre mann på grunn av skader. Nå har vi sju utøvere som er klare for sesongen, og det er bra, sa han.</b>
      </p>
      <p>De norske hopperne kunne potensielt ha hoppet inn en kvoteplass til den første verdenscupperioden i høstens kontinentalcuprenn på plast. Slik ble det imidlertid ikke.</p>
      <p>Neste sjanse til å øke kvoten fra seks til sju kommer inn mot den tysk-østerrikske hoppuka.</p>
    </article>
  </body>
</html>