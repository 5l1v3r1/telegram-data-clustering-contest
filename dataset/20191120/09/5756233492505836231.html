<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622451/%D8%AF%DB%8C%D8%AF%D8%A7%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%88-%DA%AF%D8%A7%D9%86%D8%AA%D8%B3-%D8%A8%DB%8C%E2%80%8C%D9%86%D8%AA%DB%8C%D8%AC%D9%87-%D9%BE%D8%A7%DB%8C%D8%A7%D9%86-%DB%8C%D8%A7%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T09:39:00+00:00"/>
    <meta property="og:title" content="دیدار نتانیاهو و گانتس بی‌نتیجه پایان یافت"/>
    <meta property="og:description" content="بنیامین نتانیاهو دیداری را با رهبر ائتلاف &quot;آبی-سفید&quot; برای مذاکره درباره تشکیل دولت برگزار کرد اما این نشست بدون نتیجه به پایان رسید."/>
  </head>
  <body>
    <article>
      <h1>دیدار نتانیاهو و گانتس بی‌نتیجه پایان یافت</h1>
      <address>
        <time datetime="2019-11-20T09:39:00+00:00">20 Nov 2019, 09:39</time>
      </address>
      <p>
        <i>بنیامین نتانیاهو دیداری را با رهبر ائتلاف "آبی-سفید" برای مذاکره درباره تشکیل دولت برگزار کرد اما این نشست بدون نتیجه به پایان رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از خبرگزاری اسپوتنیک، شبکه ۱۳ تلویزیون رژیم صهیونیستی امروز (چهارشنبه) اعلام کرد: نشست بنیامین نتانیاهو، نخست‌وزیر اسرائیل با بنی گانتس، رئیس حزب آبی-سفید بدون هیچ نتیجه‌ای درباره روند تشکیل دولت به پایان رسید.</p>
      <p>این شبکه اعلام کرد: این نشست یک ساعت طول کشید و در دفتر نتانیاهو در قدس برگزار شد. این نشست با هدف رفع موانعی که بر سر راه تشکیل دولت وجود دارد برگزار شد.</p>
      <p>نتانیاهو در پایان نشست گفت: این آخرین زمان برای اتخاذ یک تصمیم تاریخی بود که بر امنیت و آینده اسرائیل تأثیر می‌گذاشت. متأسفانه امروز فهمیدم که گانتس با پیشنهاد روون ریولین، رئیس اسرائیل مخالف است و تمایل شهروندان برای تشکیل دولت وحدت فراگیر را نادیده می‌گیرد.</p>
      <p>وی افزود: گانتس می‌خواهد دولت اقلیتی تشکیل دهد که به حمایت لیست مشترک عربی وابسته باشد.</p>
      <p>این شبکه اعلام کرد: نتانیاهو تلاش زیادی خواهد کرد تا با آویگدور لیبرمن، رئیس حزب اسرائیل خانه ما برای تشکیل دولت وحدت با هدف ممانعت از برگزاری انتخابات غیر ضروری یا تشکیل دولت اقلیت به توافق برسد.</p>
      <p>گانتس نیز بعد از دیدار با نتانیاهو گفت: در نشست امروز همان سخنانم را تکرار کردم که از زمان وارد شدن به عرصه سیاست گفته بودم و آن اینکه اسرائیل به دولت وحدت لیبرال فراگیر نیاز دارد که متشکل از دو حزب اصلی سیاسی باشد که در انتخابات پیروز شده‌اند.</p>
      <p>وی گفت: دولت وحدت هم نگرانی‌های امنیتی و اقتصادی را از بین می‌برد و هم به دودستگی‌ها در جامعه اسرائیل که طی سال‌های اخیر افزایش یافته پایان می‌دهد. این دولتی است که نقشه راه اصلی خود را با تکیه بر احزاب سیاسی مشخص خواهد کرد. انتخابات برای بار سوم درست نیست اما ما اصول و ارزش‌های اصلی‌مان را زیر پا نمی‌گذاریم و نهایت تلاشمان را می‌کنیم تا به توافق درباره تشکیل دولت در زمان باقی‌مانده دست یابیم تا جلوی برگزاری انتخابات پر هزینه و غیرضروری را بگیریم.</p>
      <p>شبکه ۱۳ تلویزیون رژیم صهیونیستی اعلام کرد که سه عضو از ائتلاف آبی-سفید با پیوستن به دولتی با ریاست نتانیاهو مخالفند. این سه شخصیت عبارتند از یائیر لابید، موشه یعالون و گابی اشکنازی.</p>
      <p>به گفته منابع امشب مهلت داده شده به بنی گانتس برای تشکیل دولت جدید رژیم صهیوینستی به پایان می‌رسد. در صورت شکست گانتس در مأموریت تشکیل دولت، فردا (پنجشنبه) مرحله سوم از تلاش‌ها برای تشکیل دولت به مدت ۲۱ روز آغاز می‌شود.</p>
      <p>طی این مرحله این مأموریت به پارلمان رژیم صهیونیستی(کنست) داده می‌شود و هر عضوی از کنست به شرط اینکه از تأیید ۶۱ نماینده پارلمان برخوردار باشد می‌تواند مأموریت تشکیل دولت را برعهده بگیرد.</p>
      <p>و در صورتی که هیچ کدام از اعضای کنست نتوانند طی این ۲۱ روز این مأموریت را انجام دهند کنست منحل می‌شود و انتخابات جدید ظرف یک سال برگزار می‌شود.</p>
    </article>
  </body>
</html>