<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32131/recensione-realme-3-pro-batteria-fotocamera"/>
    <meta property="og:site_name" content="DDay.it"/>
    <meta property="article:published_time" content="2019-11-20T09:13:00+00:00"/>
    <meta property="og:title" content="Realme 3 Pro sorprende per autonomia e foto di qualità. La recensione"/>
    <meta property="og:description" content="Realme 3 Pro è il miglior smartphone dell'azienda finora. Alla prova sul campo, è un dispositivo scattante, in grado di eseguire ottime foto e con un’autonomia eccellente. Realme 3 Pro ha però un grosso limite: il software e l'interfaccia."/>
  </head>
  <body>
    <article>
      <h1>Realme 3 Pro sorprende per autonomia e foto di qualità. La recensione</h1>
      <h2>Realme 3 Pro è il miglior smartphone dell'azienda finora. Alla prova sul campo, è un dispositivo scattante, in grado di eseguire ottime foto e con un’autonomia eccellente. Realme 3 Pro ha però un grosso limite: il software e l'interfaccia.</h2>
      <address><time datetime="2019-11-20T09:13:00+00:00">20 Nov 2019, 09:13</time> by <a rel="author">Gaetano Mero</a></address>
      <p>Abbiamo trascorso qualche settimana in compagnia di Realme 3 Pro, lo smartphone con cui il marchio controllato da Oppo compie il suo debutto in Italia. Si tratta di un dispositivo destinato alla fascia bassa del mercato, con un <b>prezzo di listino aggressivo che non supera i 249 euro (nella versione con più memoria)</b> e che ci ha sorpreso per la qualità delle foto ottenute, considerato il segmento di riferimento.</p>
      <p>A prima vista Realme 3 Pro appare una delle tante alternative Android pensate per utenti non troppo esigenti e che non intendono spendere una fortuna per l’acquisto di uno smartphone. Il display è un generoso <b>pannello IPS da 6,3’’ con risoluzione 1080 x 2340 pixel</b> e rapporto 19.5:9, protetto da Gorilla Glass 5.</p>
      <p>Le cornici dello schermo risultano sottili lungo i bordi, con un design a goccia che accoglie fotocamera frontale e capsula auricolare dedicata alle chiamate, mentre lo spessore aumenta leggermente nella parte inferiore. La scocca, che abbraccia il dispositivo, crea una seconda bordatura attorno al display, facilitando la presa, ospitando sul lato destro il tasto di accensione e sul lato sinistro il bilanciere del volume.</p>
      <p>Speaker, <b>jack per le cuffie da 3.5 mm</b>, microfono e connettore microUSB 2.0 trovano spazio lungo il bordo inferiore. Sul retro compare invece una texture in grado di regalare un aspetto premium allo smartphone, aiutata dalla doppia colorazione e da finiture cromate che contornano fotocamera e sensore di impronte. Tuttavia i materiali plastici utilizzati per la scocca, che riescono a mantenere il peso complessivo fermo a 172 grammi, risultano particolarmente sensibili ai graffi e alle impronte.</p>
      <figure>
        <img src="https://cdn.dday.it/system/uploads/picture/image/58860/content_big_realme3pro_prova.jpg"/>
      </figure>
      <p> </p>
      <h4>L'hardware spinge il sistema nonostante ColorOS</h4>
      <p>Lo schermo è indubbiamente tra i principali protagonisti dell’esperienza utente quando si adopera uno smartphone. Realme 3 Pro è equipaggiato con un <b>ottimo pannello LCD che, durante l’utilizzo, fa dimenticare le problematiche tipiche di tale tecnologia</b>. I colori sono calibrati in modo preciso ed è comunque possibile intervenire impostando una temperatura più calda o più fredda. La luminosità dello schermo consente di consultare senza problemi il dispositivo sotto la luce diretta del sole. Oltre ala protezione notturna, che elimina la quantità di luce blu emessa dal display e previene l’affaticamento degli occhi, molto interessanti le funzioni che consentono di impostare la visualizzazione in bianco e nero e, soprattutto, la <b>modalità “lettura confortevole”</b> in cui il testo bianco su sfondo nero riduce il riflesso per consentire lunghe letture senza stancare la vista.</p>
      <hr/>
      <hr/>
      <hr/>
      <hr/>
      <p>Sotto la scocca Realme 3 Pro monta il<b> processore octa-core Qualcomm Snapdragon 710 con GPU Adreno 616</b> realizzato con processo produttivo a 10 nm, chipset che non è difficile incontrare anche nella fascia media e in grado svolge egregiamente il proprio lavoro durante l’utilizzo quotidiano. La versione in prova è equipaggiata con <b>6 GB di RAM e 128 GB per l’archiviazione interna</b>, è inoltre disponibile il modello con dotazione 4 GB/64 GB. La quantità di RAM si fa notare con le app più esigenti che richiedono allo smartphone grandi risorse, ad esempio durante le sessioni di gioco in 3D o con l’editing video.</p>
      <p>Sul fronte audio, lo speaker riproduce un suono a un volume sopra la media soprattutto con la musica. La qualità ci è parsa però appena sufficiente rivelando bassi poco profondi e alti non particolarmente nitidi. <b>Discreto l’audio in chiamata, il suono risulta ovattato e non così limpido come ci saremmo aspettati</b>, inoltre anche per chi si trova dall’altra parte del telefono la voce è apparsa non del tutto nitida.</p>
      <figure>
        <img src="https://cdn.dday.it/system/uploads/picture/image/58858/content_big_realme3_pro_schermo.jpg"/>
      </figure>
      <p>A muovere Realme 3 Pro ci pensa Android 9.0 Pie, un sistema operativo ormai maturo e in grado di offrire funzionalità adatte alle diverse tipologie di utente. Tuttavia <b>il punto debole è costituito dall’interfaccia ColorOS</b> qui presente nella versione 6.0, la medesima dei dispositivi Oppo più blasonati.</p>
      <p>Tra i problemi riscontrati il più frustrante è stato quello di non riuscire a richiamare istantaneamente i tasti funzione durante la visualizzazione a tutto schermo di video e contenuti. Allo stesso modo il menu scorciatoia che appare su uno dei due lati del display, attivato di default, in più di un’occasione ha fatto i capricci rendendone difficile la consultazione.</p>
      <figure>
        <img src="https://cdn.dday.it/system/uploads/picture/image/58859/content_big_realme3pro.jpg"/>
      </figure>
      <p>Anche la funzione di chiusura d’insieme delle app alcune volte non ha agito, lasciando le applicazioni ancora in esecuzione. Chiaramente nulla in grado di compromettere l’esperienza d’uso, nel complesso fluida, e che non possa risolversi con un aggiornamento approfondito. Buona la personalizzazione del menù rapido con tutte le funzioni necessarie in evidenza e la gestione del centro notifiche che appare semplice e intuitiva. Sul lato sicurezza, <b>la migliore opzione di sblocco del telefono rimane indubbiamente l’impronta digitale</b>, sempre precisa. Il riconoscimento del volto ha più volte mostrato esitazioni dovute principalmente ad illuminazione, angolazione e distanza dello smartphone dal viso.</p>
      <p> </p>
      <h4>Foto, la vera passione di Realme 3 Pro</h4>
      <p>Con Realme 3 Pro siamo riusciti a realizzare <b>foto più che soddisfacenti, ricche di dettagli e con colori vivaci</b>. La fotocamera posteriore è composta da un doppio sensore: il principale da 16MP con apertura focale 1.7, più un secondo sensore da 5MP con apertura f/2.4 per il rilevamento della profondità di campo. Presente chiaramente il flash a singolo LED, che il più delle volte non è stato comunque utilizzato. I sensori insieme lavorano bene, restituendo immagini con toni accesi senza però strafare.</p>
      <p><b>Il segreto è il riconoscimento automatico della scena grazie all’integrazione dell’Intelligenza Artificiale</b>: l’app selezionerà difatti in automatico l’impostazione ideale in base all’ambiente in cui ci si trova. Presente l’opzione HDR di cui abbiamo fatto volentieri a meno per evitare una saturazione maggiore dei colori, e la funzione “incremento cromatico” utile se il soggetto inquadrato è poco illuminato e si intende dare risalto alle sfumature.</p>
      <hr/>
      <figure>
        <img src="https://cdn.dday.it/system/uploads/picture/image/56770/content_IMG20190615195844.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56764/content_IMG20190616115244.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56765/content_IMG20190616202127.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56768/content_IMG20190615211740.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56769/content_IMG20190615192204.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56771/content_IMG20190615222456.jpg"/>
      </figure>
      <hr/>
      <p>La modalità esperto consente invece di calibrare manualmente esposizione, bilanciamento del bianco e messa a fuoco. Qui è possibile attivare anche il profilo Ultra HD che unisce più scatti di uno stesso momento per foto fino a 64MB, il cui risultato in realtà non si discosta molto da quanto ottenuto con le funzionalità standard. Bene le foto di sera e in luoghi in cui è presente illuminazione artificiale, i sensori riescono a catturare i dettagli e dare profondità alle immagini.</p>
      <hr/>
      <figure>
        <img src="https://cdn.dday.it/system/uploads/picture/image/56772/content_IMG20190617111644.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56774/content_IMG20190617121706.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56775/content_IMG20190616112909.jpg"/>
      </figure>
      <hr/>
      <p>Qualche difficoltà si è riscontrata con scenari dotati di scarsa illuminazione, in cui gli scatti presentano rumore di fondo più o meno evidente: come è possibile vedere negli esempi, siamo riusciti ad ottenere risultati tutto sommato accettabili con i fuochi d’artificio e con le foto sul molo al calar della sera, senza dimenticare di avere tra le mani uno smartphone di fascia bassa. <b>Il consiglio è di disattivare il flash per un risultato più uniforme</b>. Da escludere invece l’utilizzo della modalità notturna senza un supporto che tenga lo smartphone ben saldo, qui l’effetto finale è apparso poco naturale.</p>
      <hr/>
      <figure>
        <img src="https://cdn.dday.it/system/uploads/picture/image/56777/content_IMG20190717011726.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56780/content_IMG20190630211814.jpg"/>
      </figure>
      <hr/>
      <figure>
        <img src="https://cdn.dday.it/system/uploads/picture/image/56766/content_IMG20190707205146.jpg"/>
      </figure>
      <hr/>
      <p>Godibili i video che possono essere realizzati in <b>4K a 2160p/30fps </b>o in <b>Full HD a 1080p/60 fps</b>. Lo stabilizzatore non fa miracoli e la messa a fuoco a volte va calibrata premendo sull’inquadratura in corrispondenza del soggetto principale, tuttavia dettagli e colori donano alle riprese un effetto naturale. Divertenti le modalità timelapse e slowmotion che consentono di girare brevi video, perfetti da condividere sui social.</p>
      <figure>
        <img src="https://cdn.dday.it/system/uploads/picture/image/56789/content_IMG20190912103224.jpg"/>
      </figure>
      <p>Sul lato anteriore si trova una<b> fotocamera da 25 MP, sprovvista di flash, capace di eseguire selfie apprezzabili</b>. Le impostazioni in questo caso sono ridotte all’osso ed è possibile scegliere tra foto e ritratto. Proprio in modalità ritratto lo smartphone rivela il meglio di sé eseguendo automaticamente e in modo <b>preciso l’effetto bokeh</b> e offrendo una serie di opzioni per modificare il volto.</p>
      <p>È inoltre possibile realizzare video in full HD a 1080p/30 fps, comodo per tutorial e filmati girati in prima persona. Nel complesso il giudizio per il comparto foto è più che positivo, Realme 3 Pro è in grado di soddisfare chi dedica molto tempo alla realizzazione e condivisione dei propri scatti ma non intende perdere tempo con le impostazioni. Il dispositivo suggerisce sempre la modalità migliore per immagini nitide e colori accesi. Impossibile ottenere di più in questa fascia di prezzo.</p>
      <figure>
        <img src="https://cdn.dday.it/system/uploads/picture/image/58861/content_big_realme3pro_fotocamera.jpg"/>
      </figure>
      <p> </p>
      <h4>Autonomia super, ma Realme 3 Pro usa ancora la porta microUSB</h4>
      <p>Realme 3 Pro ha puntato molto sull’autonomia attraverso ad una <b>batteria da 4.045 mAh che permette di coprire senza problemi una giornata di uso intenso</b>, arrivando a sera in media con il 30-35% di carica. Con un utilizzo standard è possibile sfiorare tranquillamente anche i due giorni prima di una ricarica. In dotazione è presente un <b>caricabatterie da 20 W (VOOC 3.0)</b> che ricarica il 50% della batteria in appena mezzora. La connettività è garantita dalla presenza di Wi-Fi 802.11 a/b/g/n/ac, Bluetooth 5.0, GPS assistito e supporto alle linee 4G LTE.</p>
      <figure>
        <img src="https://cdn.dday.it/system/uploads/picture/image/58862/content_big__DSC3485.jpg"/>
      </figure>
      <p>Purtroppo la scelta per il connettore dati, che funge anche da ingresso per la ricarica, è ricaduto su un’ormai obsoleta <b>microUSB 2.0</b>. Davvero un peccato visto che ormai anche il segmento a cui fa riferimnto Realme sta abbandonando il vecchio standard per il più funzionale USB Type-C. <b>Tra le assenze si notano anche modulo NFC e LED di notifica</b>, quest'ultimo indispensabile a nostro avviso per segnalare le attività del telefono in modo immediato senza dover accendere ogni volta il display. Nonostante queste piccole rinunce Realme 3 Pro rimane uno smartphone che alza ancora il livello della fascia bassa di mercato, in grado di non far rimpiangere dispositivi più blasonati durante il suo utilizzo.</p>
      <h4>Realme 3 Pro</h4>
      <figure>
        <img src="https://cdn.dday.it/system/uploads/product/main_image/3315/square_realme3profotoprodotto.jpg"/>
      </figure>
      <table bordered="">
        <tr>
          <td>prezzo di listino</td>
          <td>
            <b>249,00 € €</b>
          </td>
        </tr>
        <tr>
          <td>
            <a href="https://www.amazon.it/UMIDIGI-Power-Smartphone-Octa-Core-Fotocamera/dp/B07R4ZB8B7?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07R4ZB8B7">
              <pic src="https://www.dday.it/images/amazon-logo.png" width="25" height="25"/>
            </a>
          </td>
          <td>
            <a href="https://www.amazon.it/UMIDIGI-Power-Smartphone-Octa-Core-Fotocamera/dp/B07R4ZB8B7?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07R4ZB8B7">139,69 €</a>
          </td>
        </tr>
      </table>
      <h4>ESPERIENZA FLUIDA, CON QUALCHE BUG DI GIOVENTÙ, E FOTO SODDISFACENTI. DIFFICILE CHIEDERE DI PIÙ IN QUESTA FASCIA DI PREZZO</h4>
      <p>Realme apre le porte al mercato occidentale con uno smartphone scattante e che sorprende in positivo durante il suo utilizzo. Il punto di forza di Realme 3 Pro è indubbiamente il comparto fotografico in grado di soddisfare gli utenti che desiderano scatti ricchi di dettagli e con colori vivaci in qualsiasi condizione, senza dover sborsare cifre da capogiro. Il sistema presenta qualche bug di gioventù, risolvibili attraverso un aggiornamento approfondito, che ad ogni modo non compromettono l’esperienza d’uso. Avremmo preferito indubbiamente uno sforzo nell’utilizzo dello standard  USB Type-C e un audio migliore in chiamata. Tuttavia Realme 3 Pro è un dispositivo che convince e che prova ad alzare l’asticella degli smartphone sotto i 200 euro.</p>
      <ul>
        <li>
          <mark>
            <b>8.8</b>
          </mark>
        </li>
        <li>Qualità: <b>9</b></li>
        <li>Longevità: <b>8</b></li>
        <li>Design: <b>8</b></li>
        <li>Semplicità: <b>9</b></li>
        <li>D-Factor: <b>9</b></li>
        <li>Prezzo: <b>9</b></li>
      </ul>
      <h3>Cosa ci piace</h3>
      <p>
        <i>Fotocamera con gestione AI</i>
      </p>
      <p>
        <i>Autonomia super</i>
      </p>
      <p>
        <i>Prezzo</i>
      </p>
      <h3>Cosa non ci piace</h3>
      <p>
        <i>Qualità audio in chiamata</i>
      </p>
      <p>
        <i>MicroUSB 2.0</i>
      </p>
      <p>
        <i>Assenza di un LED per le notifiche</i>
      </p>
    </article>
  </body>
</html>