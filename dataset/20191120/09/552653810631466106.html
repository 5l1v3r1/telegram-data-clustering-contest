<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057655_res-a-pajzson-sulyos-biztonsagi-hianyossagok-az-osztrak-kemelharitasnal"/>
    <meta property="og:site_name" content="Népszava"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Rés a pajzson: súlyos biztonsági hiányosságok az osztrák kémelhárításnál"/>
    <meta property="og:description" content="A brit MI5 és a német Alkotmányvédelmi Hivatal konstatálta, hogy a BVT informatikai rendszere nem felel meg a szigorú előírásoknak, nem alkalmas bizalmas információk feldolgozására, tárolására."/>
  </head>
  <body>
    <article>
      <h1>Rés a pajzson: súlyos biztonsági hiányosságok az osztrák kémelhárításnál</h1>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author" href="https://nepszava.hu/szerzo/foldvari-zsuzsa-becs/" target="_blank">Földvári Zsuzsa (Bécs)</a></address>
      <p>
        <b>A brit MI5 és a német Alkotmányvédelmi Hivatal konstatálta, hogy a BVT informatikai rendszere nem felel meg a szigorú előírásoknak, nem alkalmas bizalmas információk feldolgozására, tárolására.</b>
      </p>
      <p>Súlyos biztonsági hiányosságokat tárt fel a nyugat-európai titkosszolgálatokat tömörítő Berni Klub az osztrák kémelhárításról (BVT). Pontosabban a klub megbízásából vizsgálódó brit MI5 és a német Alkotmányvédelmi Hivatal konstatálta, hogy a BVT informatikai rendszere nem felel meg a szigorú előírásoknak, nem alkalmas bizalmas információk feldolgozására, tárolására. Ezen hiányosságok alapján fennáll a veszély - így a szakértők -, hogy terroristák kezére jutnak a Berni Klub adatai. Sőt, beférkőzhetnek a szervezet informatikai rendszerébe, a Poseidonba.</p>
      <p>Rosszallják a külföldi szakemberek, hogy a BVT munkatársai a mobiltelefonjukkal, laptopjukkal együtt mehetnek be a hivatal extra biztonsági rendszerébe, ott képernyőfotókat csinálhatnak, amiket aztán magukkal vihetnek. Nehezményezik továbbá, hogy az osztrák ügynökök változatlanul az orosz Kaspersky cég vírusellenes programjait használják, jóllehet a többi szolgálatnál már hónapokkal ezelőtt eltávolították ezeket, túl nagynak ítélve a kémkedés kockázatát.</p>
      <p>A berni szervezet megállapításait az osztrák bulvárlap, az Österreich hozta nyilvánosságra. Információiért nem dicséretet kapott, hanem államtitok elárulásáért bírálták, s az államügyészség vizsgálatot indított, hogy honnan erednek az információk. Vizsgálatba fogott a belügyminisztérium kezdeményezésére a Korrupcióellenes Szövetségi Hivatal is, amely annyit talált, hogy egy újságíró és egy parlamenti képviselő mobiltelefonját akarta – jogtalanul - lefoglalni a BVTm hogy kiderítsék, hogyan szivároghattak ki információk a cégtől.</p>
      <p>Wolfgang Peschorn belügyminiszter a történtek nyomán a salzburgi tartományi rendőrfőnököt, Franz Rufot bízta meg az elhárítási hivatal átvizsgálásával. A rendőrtiszt alkotmányvédelmi és terrorizmus elleni ügyek felügyeletével is foglalkozik. A belügyminiszter az átmeneti kormány tagja Ausztriában, amely június óta irányítja az országot, s a hírek szerint karácsonyig marad hivatalában. Addigra, mint hírlik, sikerül koalícióra lépnie a néppártnak és a zöldeknek. Peschorn azonban úgy irányít, mint aki tartósan</p>
      <p>miniszter marad, erről hallatszanak is híresztelések.</p>
      <p>A BVT egyébként hosszú hónapok óta támadások célpontja, tavaly februárban még a szélsőséges szabadságpárti belügyminiszter emberei hatoltak be a hivatalba, általános vizsgálat ürügyén az osztrák szélsőjobboldalra vonatkozó összegyűjtött anyagokat vitték el magukkal.</p>
    </article>
  </body>
</html>