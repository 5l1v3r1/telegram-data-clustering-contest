<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/20/meg-az-uefa-is-segithet-a-magyar-valogatotton"/>
    <meta property="og:site_name" content="infostart"/>
    <meta property="article:published_time" content="2019-11-20T09:15:00+00:00"/>
    <meta property="og:title" content="Még az UEFA is segíthet a magyar válogatotton"/>
    <meta property="og:description" content="Pótselejtezőn vívhatja ki még a részben hazai rendezésű Európa-bajnokságra részvétel jogát a magyar labdarúgó-válogatott. Pénteken dől el, hogy melyik csapat ellen jön a mindenképpen idegenbeli folytatás, de addig még ez európai szövetség is a mieink segítségére siethet."/>
  </head>
  <body>
    <article>
      <h1>Még az UEFA is segíthet a magyar válogatotton</h1>
      <address><time datetime="2019-11-20T09:15:00+00:00">20 Nov 2019, 09:15</time> by <a rel="author">Infostart</a></address>
      <h3>Pótselejtezőn vívhatja ki még a részben hazai rendezésű Európa-bajnokságra részvétel jogát a magyar labdarúgó-válogatott. Pénteken dől el, hogy melyik csapat ellen jön a mindenképpen idegenbeli folytatás, de addig még ez európai szövetség is a mieink segítségére siethet.</h3>
      <p>A Walesben elszenvedett 2–0-s vereséggel biztossá vált, hogy a magyar labdarúgó-válogatott a selejtezőben nem szerzett kvótát a részben budapesti rendezésű 2020-as Európa-bajnokságra. Marad a vigaszág, a Nemzetek Ligája-pótselejtező, amelyben két győzelemmel még kvalifikálhatja magát négy válogatott is a kontinensviadalra.</p>
      <p>A sorsolás péntek délben lesz az UEFA nyoni központjában, de egyelőre nagy a bizonytalanság, hogy melyik csapat ellen folytathatják a magyarok. Egyelőre csak az a biztos, hogy idegenben kell továbblépniük, ami az utóbbi időszak vendégszerepléseit nézve, nem kecsegtet sok jóval.</p>
      <p>A Nemzetek Ligája mind a négy osztályában rendeznek egy négycsapatos minitornát, amely két elődöntőből és egy döntőből áll, és a győztes szerzi meg az Eb-részvételi jogot. A NL csoportköre alapján 16 csapat szerzett jogot a pótselejtezőre – csak érdekességként: a magyar válogatott nem –, de közülük nyolc az Eb-selejtezőből továbbjutott, így a helyükre előreléphet nyolc együttes, köztük a magyar. Az A ligában három, a C-ben egy hely üresedett meg, ezeket sorsolással döntik el pénteken, és az egyik pályázó Magyarország Bulgáriával, Izraellel és Romániával.</p>
      <aside>A pótselejtező várható beosztása<br/><b>A liga csapatai:</b> Izland és három csapat a Bulgária, Izrael, Magyarország, Románia négyesből.<br/><b>B liga csapatai:</b> Bosznia-Hercegovina, Szlovákia, Írország, Észak-Írország. <b>Elődöntő:</b> Bosznia-Hercegovina–Észak-Írország, Szlovákia–Írország<br/><b>C liga csapatai:</b> Skócia, Norvégia, Szerbia és egy csapat a Bulgária, Izrael, Magyarország, Románia négyesből. <b>Elődöntő:</b> Skócia–Bulgária/Izrael/Magyarország/Románia, Norvégia–Szerbia<br/><b>D liga csapatai:</b> Grúzia, Észak-Macedónia, Koszovó, Fehéroroszország. <b>Elődöntő:</b> Grúzia–Fehéroroszország, Észak-Macedónia–Koszovó</aside>
      <p>Az elődöntők párosítása automatikus, a Nemzetek Ligájában a legjobb helyezést elérő csapat fogadja a leggyengébbet, a második a harmadikat. Ebből lehet tudni, hogy a magyar válogatott nem lehet pályaválasztó az elődöntőben, mert csak Románia helyezése rosszabb nála, tehát mindenképpen olyan négyesbe kerül, ahol legalább két jobb eredménnyel érkező riválisa lesz.</p>
      <p>Ha Magyarországot sorsolják a C liga egyetlen szabad helyére, akkor Skóciában játszik a válogatott az elődöntőben, és továbbjutás esetén a norvég-szerb párharc győztesével folytatja. Ha az A ligába kerül, akkor jöhet Izland, Bulgária és akár Izrael is a sorsolástól függően az elődöntőben, csak Románia nem.</p>
      <p>Az elődöntő megnyerése után lenne remény a hazai folytatásra, a finálé helyszínét ugyanis már sorsolással döntik el. Az elődöntőket március 26-án, a döntőket március 31-én játsszák majd.</p>
      <aside>Még egy esély<br/>A <a href="http://www.nemzetisport.hu/foci-eb-2020/valogatott-maradt-a-playoff-ime-a-lehetseges-ellenfeleink-2731979">Nemzeti Sport</a> értesülesi szerint az UEFA esélyt kíván adni az Eb-rendezésben érdekelt válogatottaknak a döntőbeli részvételre, és ennek érdekében fenntartotta magának a jogot, hogy akár az utolsó pillanatban is módosítson a playoff szabályain. Egy Eb-rendező ország (Azerbajdzsán) már biztosan kiesett, de a playoffban még négy rendező (Írország, Magyarország, Románia, Skócia) válogatottja próbálkozhat. Ebből három külön ligában szerepel, de kettő vélhetően szembe kerül egymással (például Magyarország Skóciával vagy Romániával), ezért elképzelhető, hogy az európai szövetség úgy módosítja a beosztást, hogy a négy rendezőt négy külön ágra tereli, azaz valamelyik válogatottat átsorolja a D ligába, amelyben a leggyengébb csapatok próbálkoznak az Eb-re jutással.</aside>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>