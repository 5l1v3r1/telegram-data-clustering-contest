<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/document-scrisoarea-prin-care-exxonmobil-invita-alte-companii-sa-i-cumpere-partea-din-proiectul-gazelor-din-marea-neagra-compania-poloneza-de-stat-printre-cei-interesati-de-tranzactie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T09:22:32+00:00"/>
    <meta property="og:title" content="DOCUMENT Scrisoarea prin care ExxonMobil invită alte companii să-i cumpere partea din proiectul gazelor din Marea Neagră. Compania poloneză de stat, printre cei interesați de tranzacție"/>
    <meta property="og:description" content="Compania americană ExxonMobil a transmis în acestă săptămână mai multor companii o scrisoare oficială prin care le pune la dispoziție informații despre"/>
  </head>
  <body>
    <article>
      <h1> DOCUMENT Scrisoarea prin care ExxonMobil invită alte companii să-i cumpere partea din proiectul gazelor din Marea Neagră. Compania poloneză de stat, printre cei interesați de tranzacție </h1>
      <address><time datetime="2019-11-20T09:22:32+00:00">20 Nov 2019, 09:22</time> by <a rel="author">Cristian Pantazi</a></address>
      <p>Compania americană ExxonMobil a transmis în acestă săptămână mai multor companii o scrisoare oficială prin care le pune la dispoziție informații despre intenția de vânzare a participației de 50% din proiectul Neptun Deep pentru exploatarea gazelor naturale din Marea Neagră, potrivit documentului consultat de G4Media.ro (<i>vezi mai jos un extras din scrisoare</i>).</p>
      <figure>
        <img src="https://cdn.g4media.ro/wp-content/uploads/2019/11/scrisoare-exxonmobil.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/scrisoare-exxonmobil.jpg"/>
      </figure>
      <p>ExxonMobil are o licență pentru gazele din perimetrul de mare adâncime Neptun Deep din Marea Neagră, alături de OMV Petrom, fiecare deținând 50% din proiect. ExxonMobil a investit deja în lucrările de explorare din România circa 700 de milioane de dolari, potrivit informațiilor G4Media.ro.</p>
      <p>Reprezentanții companiei americane ExxonMobil au transmis în luna iulie premierului Viorica Dăncilă și șefului Agenției pentru Resurse Minerale (ANRM) că vor să dea acces altor companii la datele din proiectul de exploatare a gazelor din Marea Neagră în vederea unei vânzări a licenței, după cum a scris G4Media.ro în exclusivitate la acel moment. Guvernul Dăncilă a încercat la acel moment să minimalizeze evenimentul.</p>
      <p>ExxonMobil a încredințat procesul de găsire a unui cumpărător către ScotiaBank.</p>
      <p>Printre companiile interesate de preluarea unei porțiuni din participația ExxonMobil în proiectul Neptun Deep se numără compania cu capital de stat <i><b>Romgaz</b></i>, după cum a declarat luni managerul Adrian Volintiru pentru Agerpres.</p>
      <p>O altă companie interesată este <i><b>PGNiG (Polskie Górnictwo Naftowe i Gazownictwo)</b></i>, controlată de guvernul polonez, potrivit informațiilor G4Media.ro.</p>
      <p>ExxonMobile a fost considerată o investiție americană strategică în România, dat fiind că era poziționată în Marea Neagră, devenită epicentrul unor dispute politice între Rusia și statele riverane membre NATO, după anexarea ilegală a Crimeei.</p>
      <p>Eventuala plecare a companiei americane din România vine pe fondul șicanelor din ultimii doi ani și jumătate din partea guvernului și a majorității PSD-ALDE. În primul rând, legea offshore, care stabilește regimul fiscal și pe cel al avizelor necesare începerii proiectului, a fost modificată în ultimul moment de Liviu Dragnea, fostul șef al PSD, astfel încât a impus o serie de prevederi fiscale considerate nefavorabile. Ulterior, OUG 114 din decembrie 2018 a adus noi schimbări radicale pe piața petrolului și gazelor.</p>
      <p>În plus, ExxonMobil a descoperit în ultima perioadă zăcăminte uriașe de hidrocarburi în alte zone, printre care și Cipru – unde rezerva de gaze din perimetrul Glaucus e de trei ori mai mare decât cea din Marea Neagră.</p>
      <p>
        <i>Foto: Sondă de explorare a ExxonMobil (Sursa: Site-ul oficial al companiei)</i>
      </p>
    </article>
  </body>
</html>