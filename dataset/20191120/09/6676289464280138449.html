<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/elev-batut-profesor-liceu-sacele-brasov-326410.html"/>
    <meta property="og:site_name" content="Observator"/>
    <meta property="article:published_time" content="2019-11-20T09:59:00+00:00"/>
    <meta property="og:title" content="Elev bătut de profesor până a făcut pe el, într-un liceu din Braşov, din cauza unui câine"/>
    <meta property="og:description" content="Un elev de clasa a VI-a de la un liceu din Săcele (Braşov) a fost bătut până a făcut pe el de un profesor de geografie din cauza unui câine care ar fi intrat în curtea liceului."/>
  </head>
  <body>
    <article>
      <h1>Elev bătut de profesor până a făcut pe el, într-un liceu din Braşov, din cauza unui câine</h1>
      <address><time datetime="2019-11-20T09:59:00+00:00">20 Nov 2019, 09:59</time> by <a rel="author">Alin Tarnovschi</a></address>
      <p>
        <b>
          <b>Un elev de clasa a VI-a de la un liceu din Săcele (Braşov) a fost bătut până a făcut pe el de un profesor de geografie din cauza unui câine care ar fi intrat în curtea liceului.</b>
        </b>
      </p>
      <p>Totul s-a întâmplat la sfârşitul săptămânii trecute la Liceul Teoretic 'George Moroianu' din municipiul Săcele din Braşov.</p>
      <p>Conflictul dintre profesorul de geografie şi elevul din clasa a VI-a a început din cauza unui câine care ar fi intrat în curtea liceului.</p>
      <p>Potrivit copilului, el a mototolit o hârtie şi a aruncat-o în câine, în timp ce profesorul susţine că elevul a lovit câinele cu piciorul.</p>
      <p>Pentru acest motiv, profesorul l-a luat la bătaie pe elev.</p>
      <h3>Bătut de profesor până a făcut pe el, în curtea liceului</h3>
      <p>Potrivit tatălui elevului, profesorul l-a bătut pe fiul său, în curtea liceului, până a făcut pe el.</p>
      <p>"L-a luat la bătaie pe copil, după care copilul a făcut pe el. Nu mi se pare normal, adică să baţi un copil în aşa hal încât să-şi facă nevoile pe el, nu e chiar în regulă. Noi ne-am adresat Poliţiei, Direcţiei de Protecţia Copilului şi am fost la medicul legist", a spus Gheorghe Munteanu-Galiu, tatăl copilului bătut.</p>
      <p>Mai mult, tatăl a explicat că are acasă câini şi alte animale, iar copilul este obişnuit cu ele, motiv pentru care nu crede că ar fi lovit câinele cu piciorul.</p>
      <p>Copilul a fost dus la Medicina Legală pentru expertiză, familia fiind hotărâtă să depună plângere împotriva profesorului.</p>
      <p>O anchetă a fost deschisă şi la nivelul conducerii unităţii de învăţământ din Săcele, Braşov.</p>
    </article>
  </body>
</html>