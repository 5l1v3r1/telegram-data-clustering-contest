<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/kristalni-triglav-btc-in-roglicu-249809"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T09:09:00+00:00"/>
    <meta property="og:title" content="Kristalni Triglav BTC in Rogliču"/>
    <meta property="og:description" content="LJUBLJANA – Priznanje za izjemen prispevek k razvoju slovenskega turizma podeljuje Društvo turističnih novinarjev Slovenije. Nagrado je prevzel Jože Mermal, predsednik upravnega odbora družbe B..."/>
  </head>
  <body>
    <article>
      <h1>Kristalni Triglav BTC in Rogliču</h1>
      <h2>Podelili najvišje priznanje v slovenskem turizmu.</h2>
      <address><time datetime="2019-11-20T09:09:00+00:00">20 Nov 2019, 09:09</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/16/1670464.jpg"/>
          <figcaption>Predsednik Društva turističnih novinarjev Slovenije Drago Bulc (levo) je podelil priznanje predsedniku upravnega odbora družbe BTC Jožetu Mermalu. FOTO: arhiv BTC</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1670466.jpg"/>
          <figcaption>BTC City iz zraka FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1670467.jpg"/>
          <figcaption>Po nakupih z brezplačnim avtobusom FOTO: arhiv BTC</figcaption>
        </figure>
        <figure>
          <img src="https://www.slovenskenovice.si/images/slike/2019/11/16/1670724.jpg"/>
          <figcaption>FOTO: Jože Suhadolnik, Delo</figcaption>
        </figure>
      </slideshow>
      <p>LJUBLJANA – Priznanje za izjemen prispevek k razvoju slovenskega turizma podeljuje Društvo turističnih novinarjev Slovenije. Nagrado je prevzel <b>Jože Mermal</b>, predsednik upravnega odbora družbe BTC.<br/><br/>Kristalni triglav za izjemen prispevek k razvoju slovenskega turizma in vidne dosežke v turizmu podeljujejo od leta 2011. BTC City spada med največja poslovna, nakupovalna, rekreativno-zabaviščna in kulturna središča v Evropi. Vsako leto ga obišče 21 milijonov obiskovalcev, med njimi pa niso le prebivalci Ljubljane in okolice, ampak tudi turisti iz številnih držav po svetu.</p>
      <figure>
        <img src="https://www.slovenskenovice.si/images/slike/2019/11/16/1670466.jpg"/>
        <figcaption>BTC City iz zraka FOTO: Primož Hieng</figcaption>
      </figure>
      <p>Kot so zapisali v obrazložitvi nagrade kristalni triglav, BTC City Ljubljana ponuja številne izjemne nakupne priložnosti, nepozabna doživetja in unikatna razvajanja brbončic. V osrčju ponudbe je več kot 450 trgovin, v katerih lahko obiskovalci izbirajo med 10.000 blagovnimi znamkami. Poleg nakupov lahko odkrivajo okuse več kot 70 kulinaričnih ponudnikov, ki se povezujejo pod blagovno znamko Food Bluz – Okusni Bluz. V najvišji stavbi v Sloveniji, Kristalni palači, ki je ena pomembnejših turističnih atrakcij Ljubljane, pa poleg kavarniške ponudbe in izjemnega razgleda poslovnim obiskovalcem ponujajo kongresne storitve.<br/><br/><b>Rogla s Triglavom</b><br/><br/>V Grand Hotelu Union v Ljubljani so kristalni Triglav podelili tudi kolesarju Primožu Rogliču, in sicer kot osebnosti, ki je v letošnjem letu najbolj povečala prepoznavnost Slovenije v svetu.<br/><br/>Obiskovalci se med drugim lahko udeležijo dogodkov v SiTi Teatru BTC, ki že ponuja vrhunske gledališke predstave, koncerte, stand-up komedije in druge kulturne dogodke, ali si ogledajo film v kinu Kolosej. Tu ima svoj dom tudi Maraton Franja BTC City, športne dogodivščine pa so obiskovalcem na voljo še v Vodnem mestu Atlantis ter Športnem centru Millenium. Svojo ponudbo zaokrožujejo z uresničevanjem trajnostnih projektov, ki pod okriljem poslovne enote Misija: Zeleno prinašajo pomembne izboljšave na področju odgovornega ravnanja z vodo in odpadki, energetske učinkovitosti, varnosti in prometa, spodbujanja inovativnosti in družbene odgovornosti.<br/><br/>V BTC Cityju Ljubljana imata prostore tudi ABC pospeševalnik in ABC Hub, ustvarili so lastno zagonsko podjetje BTC Phoenix, partnerjem pa ponujajo živo testno okolje BTC Living Lab, ki omogoča razvoj novih, inovativnih poslovnih modelov.<br/><br/>»V družbi BTC smo veseli in počaščeni, da je Društvo turističnih novinarjev Slovenije opazilo naš prispevek k slovenskemu turizmu in nagradilo naše dolgoletno delo na področju razvoja turistične ponudbe v BTC Cityju Ljubljana,« je dejal predsednik upravnega odbora družbe Jože Mermal.</p>
      <blockquote>Vsako leto ga obišče 21 milijonov obiskovalcev, med njimi pa niso le prebivalci Ljubljane in okolice, ampak tudi turisti iz številnih držav po svetu.</blockquote>
      <p><b>Drago Bulc</b>, predsednik Društva turističnih novinarjev Slovenije, je dodal: »Eno ključnih poslanstev Društva turističnih novinarjev Slovenije je, da spodbujamo razvoj turizma v Sloveniji, kar počnemo tudi s podeljevanjem nagrad kristalni triglav. Tako smo letos prepoznali pomembno vlogo BTC Cityja Ljubljana pri širjenju turistične ponudbe v slovenski prestolnici. Poleg nakupovalnega turizma ter pestre ponudbe športnih in kulturnih dejavnosti to nakupovalno središče odlikuje tudi kulinarični turizem. Več kot 21 milijonom domačih in tujih obiskovalcev na leto je na voljo pestra ponudba slovenskih in mednarodnih gastronomskih specialitet pod imenom Food Bluz. S tem pomembno prispevajo h kulinariki kot enemu najmočnejših pospeševalcev turizma povsod po svetu.« </p>
    </article>
  </body>
</html>