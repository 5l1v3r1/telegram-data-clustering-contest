<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Poznainik-na-policiyata-zadigna-bager-za-nad-polovin-mln-leva-915316"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T09:46:00+00:00"/>
    <meta property="og:title" content="Познайник на полицията задигна багер за над половин млн. лева"/>
    <meta property="og:description" content="50-годишен криминално проявен старозагорец бе задържан днес на столичния булевард &quot;Тодор Каблешков&quot; ..."/>
  </head>
  <body>
    <article>
      <h1>Познайник на полицията задигна багер за над половин млн. лева</h1>
      <address>
        <time datetime="2019-11-20T09:46:00+00:00">20 Nov 2019, 09:46</time>
      </address>
      <p>50-годишен криминално проявен старозагорец бе задържан днес на столичния булевард "Тодор Каблешков" в резултат на полицейски действия, предприети от служители на Главна дирекция "Национална полиция" и отдел "Криминална полиция" при ОДМВР – Бургас.</p>
      <p>Мъжът ще бъде привлечен в качеството на обвиняем за кражба на скъпоструваща строителна техника, отнета от територията на Бургаски регион преди няколко месеца. Установено е, че багерът, който е на стойност близо половин милион лева, след кражбата е натоварен на камион със закрити ремаркета и вероятно пласиран на друга строителна фирма.</p>
      <p>Престъпната дейност на 50-годишния старозагорец ще бъде изяснена в детайли, тъй като се предполага, че същият е съпричастен към извършването на други две сходни кражби на скъпоструващи багер и челен товарач.</p>
      <p>Събраните до момента материали ще бъдат докладвани в Бургаска районна прокуратура. По случая е образувано досъдебно производство.</p>
    </article>
  </body>
</html>