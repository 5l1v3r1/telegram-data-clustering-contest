<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/pasecniks-kaldina-komandas-uzvaru-nba-g-ligas-maca/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T09:21:32+00:00"/>
    <meta property="og:title" content="Pasečņiks kaldina komandas uzvaru NBA G līgas mačā"/>
    <meta property="og:description" content="Anžejs Pasečņiks otrdien guva 14 punktus un svinēja uzvaru Nacionālās basketbola asociācijas (NBA) attīstības līgas jeb G līgas mačā."/>
  </head>
  <body>
    <article>
      <h1>Pasečņiks kaldina komandas uzvaru NBA G līgas mačā</h1>
      <address><time datetime="2019-11-20T09:21:32+00:00">20 Nov 2019, 09:21</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Anžejs Pasečņiks otrdien guva 14 punktus un svinēja uzvaru Nacionālās basketbola asociācijas (NBA) attīstības līgas jeb G līgas mačā.</p>
      <p>Pasečņika pārstāvētā Vašingtonas “Capital City Go-Go” komanda viesos ar rezultātu 125:105 (34:27, 33:25, 29:26, 29:27) pārspēja Filadelfijas “76ers” fārmklubu Delavēras “Blue Coats”.</p>
      <p>Pasečņiks laukumā pavadīja 20 minūtes, kuru laikā realizēja septiņus no 12 divpunktu metieniem, bet aizmeta garām divus tālmetienus.</p>
      <p>Tāpat viņš izcīnīja piecas atlēkušās bumbas, veica trīs rezultatīvas piespēles, bloķēja divus metienus, pieļāva vienu kļūdu un divas reizes pārkāpa noteikumus. Vašingtonas komanda ar Pasečņiku laukumā iemeta par 22 punktiem vairāk, nekā ielaida, kas bija labākais rādītājs vienībā.</p>
      <p>Pasečņiks G līgā debitēja piektdien un tajā aizvadījis trīs spēles.</p>
      <p>Latvijas basketbolists oktobrī noslēdza līgumu ar Vašingtonas “Wizards”, taču jau iepriekš tika prognozēts, ka sportists sezonu uzsāks G līgā.</p>
      <p>Centra spēlētājs piedalījās vienā NBA pirmssezonas pārbaudes spēlē, kurā 13 minūtēs guva četrus punktus, izcīnīja trīs atlēkušās bumbas, veica vienu rezultatīvu piespēli un pārtvēra vienu bumbu.</p>
      <p>Pasečņiks ar “Wizards” noslēdza “Exhibit 10” tipa līgumu, kas paredz, ka viņš saņems minimālo atalgojumu. Tāpat basketbolists bonusos var nopelnīt līdz pat 50 000 ASV dolāru (45 000 eiro). Šī tipa līgums NBA komandām savā sistēmā ļauj paturēt vairāk spēlētāju nekā atļauts pieteikt līgas spēlēm. Tāpat tas nākotnē var pārkvalificēties par pilnvērtīgu NBA līgumu.</p>
      <p>“Exhibit 10” tipa līgumu var noslēgt tikai tās NBA komandas, kuru fārmklubi spēlē attīstība līgā. Viens NBA klubs vienlaicīgi drīkst noslēgt ne vairāk kā sešus “Exhibit 10” tipa līgumus.</p>
    </article>
  </body>
</html>