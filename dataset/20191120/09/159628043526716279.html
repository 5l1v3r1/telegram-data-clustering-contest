<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/ekonomi/denib-ekonomi/denib-japonya-ile-ticaret-hacmini-genisletiyor/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T09:52:00+00:00"/>
    <meta property="og:title" content="DENİB, Japonya ile ticaret hacmini genişletiyor"/>
    <meta property="og:description" content="Denizli İhracatçılar Birliği, Japonya ile olan ticaret hacmini genişletmek için harekete geçti. Tokyo Büyükelçiliği’nin ev sahipliğinde Japon iş insanlarıyla buluşan DENİB heyeti Denizli’yi anlattı, alıcıları kente davet etti."/>
  </head>
  <body>
    <article>
      <h1>DENİB, Japonya ile ticaret hacmini genişletiyor</h1>
      <h2>Denizli İhracatçılar Birliği, Japonya ile olan ticaret hacmini genişletmek için harekete geçti. Tokyo Büyükelçiliği’nin ev sahipliğinde Japon iş insanlarıyla buluşan DENİB heyeti Denizli’yi anlattı, alıcıları kente davet etti.</h2>
      <address><time datetime="2019-11-20T09:52:00+00:00">20 Nov 2019, 09:52</time> by <a rel="author">Haber Merkezi</a></address>
      <p>Türkiye Cumhuriyeti Tokyo Büyükelçisi Hasan Murat Mercan’ın ev sahipliğinde Tokyo Büyükelçiliğinde düzenlenen etkinliğe; Tokyo Ticaret Başmüşaviri Murat Yapıcı, DENİB Yönetim Kurulu Üyesi Cüneyt Demirkan ve DENİB Genel Sekreteri Uğur Dayıoğlu katıldı.</p>
      <p>Japonya’nın ev tekstili sektöründe faaliyet gösteren ve önde gelen firma temsilcilerinin yer aldığı etkinlikte söz alan Tokyo Büyükelçisi Hasan Murat Mercan ve Tokyo Ticaret Başmüşaviri Murat Yapıcı, Türkiye ile iş yapmanın avantajlarını anlattı, Denizli ev tekstili sektörü hakkında bilgiler verdi.</p>
      <p>Açılış konuşmalarının ardından, Denizli İhracatçılar Birliği’nin faaliyetlerinin anlatıldığı, Denizli ev tekstili sektörünün güçlü yanları, küresel konumu ve Japonya ile olan ticaret deneyiminin aktarıldığı sunuma geçildi.</p>
      <p><b>GÜÇLÜ İŞBİRLİĞİ FIRSATLARI MEVCUT</b><br/>DENİB Yönetim Kurulu Üyesi Cüneyt Demirkan, Denizli İhracatçılar Birliği tarafından son 6 yılda, 20’nin üzerinde ülkede, yaklaşık 60 etkinlik yapıldığını belirtti.</p>
      <p>Demirkan, “Heimtextil ve Evteks başta olmak üzere, dünyanın en önemli fuarlarında ve en prestijli etkinliklerinde ‘Turkish Towels’ markamızla yerimizi alıyoruz ve ilimizin ev tekstili sektörünü tanıtmaya devam ediyoruz. Japonya, dünyanın en güçlü ev tekstili ithalatçılarından biri. Havlu grubunda da 2018 yılında yaptığı 542 milyon dolarlık ithalatla ABD’nin ardından ikinci sırada yer aldı. Denizli ise, dünyanın en önemli havlu ihracatçılarının başında yer alıyor.</p>
      <p>İlimiz, yıllık 400 milyon doların üzerinde havlu ihracatıyla dünya havlu pazarından yüzde 6’nın üzerinde pay alıyor. Japonya’nın ev tekstili sektöründeki ithalatçı yapısını, Denizli’nin ise ihracatçı kimliğini bir arada değerlendirdiğimizde güçlü işbirliği fırsatları karşımıza çıkıyor. Bu etkinliğin, iki ülke arasındaki ticari işbirliğini geliştirmesini temenni ediyoruz. Bu vesileyle, Japon alıcıları Denizli’ye beklediğimizi ifade etmek istiyorum” dedi.</p>
      <p>Etkinlik, DENİB heyeti ile Japon iş insanlarının ikili görüşmeleriyle devam etti.</p>
    </article>
  </body>
</html>