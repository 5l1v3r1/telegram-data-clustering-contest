<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/tergerea-urmelor-represiunilor-sovietice-i-rescrierea-istoriei---unul-dintre-cele-mai-actuale-planuri-ale-kremlinului-este-pus-in-aplicare-148703.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T09:22:00+00:00"/>
    <meta property="og:title" content="„Ștergerea urmelor represiunilor sovietice și rescrierea istoriei” - Unul dintre cele mai actuale planuri ale Kremlinului este pus în aplicare"/>
    <meta property="og:description" content="Tendințele ofensive din ultimii ani ale Rusiei de a rescrie, reinterpreta şi folosi în scopuri politice istoria Celui de-al Doile Război Mondial, care a schimbat faţa Europei şi a lumii, devin tot mai evidente. Pentru a promova versiunea sa asupra evenimentelor, regimul de la Moscova a construit o strategie masivă de propagandă, intimidare și manipulare cu un scop precis – “curățarea” URSS de responsabilitatea istorică."/>
  </head>
  <body>
    <article>
      <h1>„Ștergerea urmelor represiunilor sovietice și rescrierea istoriei” - Unul dintre cele mai actuale planuri ale Kremlinului este pus în aplicare</h1>
      <address>
        <time datetime="2019-11-20T09:22:00+00:00">20 Nov 2019, 09:22</time>
      </address>
      <p>
        <b>Tendințele ofensive din ultimii ani ale Rusiei de a rescrie, reinterpreta şi folosi în scopuri politice istoria Celui de-al Doile Război Mondial, care a schimbat faţa Europei şi a lumii, devin tot mai evidente. Pentru a promova versiunea sa asupra evenimentelor, regimul de la Moscova a construit o strategie masivă de propagandă, intimidare și manipulare cu un scop precis – “curățarea” URSS de responsabilitatea istorică.</b>
      </p>
      <p>După 1999, resursele angajate de Moscova au crescut dramatic fiind utilizate drept instrumente pentru rescrierea istoriei şi pentru transformarea zilei de 9 mai (1945, capitularea Germaniei naziste) într-un eveniment istoric de auto-justificare. De altfel, acceptarea adevărului istoric s-ar bate cap în cap cu “adevărul” comod, promovat atât pe plan intern cât și pe cel extern și mai cu seamă ar fi incompatibilă cu păstrarea mumiei lui Lenin în mausoleul din Piaţa Roşie, precum şi cu păstrarea lui Stalin în poziţia de “erou naţional”.</p>
      <p>Muzeul Ocupației Sovietice de la Chișinău a fost înființat în 2015 la inițiativa fostului ministru al Apărării Anatol Șalaru. Expoziția este dedicată represiunilor comuniste și conține peste 20 de mii de piese de muzeu între care fotografii, documente, obiecte din perioada de ocupaţie sovietică, inclusiv o baracă improvizată în care erau deţinute în Siberia victimele deportărilor staliniste. Exponatele au fost colectate de angajații Muzeului militar de la cetăţenii Republicii Moldova.</p>
      <p>În cadrul evenimentul dedicat aniversării a 20-a a Uniunii Ofițerilor din Moldova, președintele Republicii Moldova, Igor Dodon a declarat că vrea să închidă Muzeul Ocupației Sovietice, iar în loc să deschidă un muzeu de istorie „normal, bun, frumos”, în care să se regăsească și cadoul ministrului Apărării de la Moscova, Serghei Șoigu. Inițiativa nu a rămas doar la nivel de declarație, ci a început deja să fie implementată prin demiterea, în luna octombrie a istoricului și militarului Vitalie Ciobanu din funcția de director al Centrului de Cultură și Istorie Militară. Noul director al Centrului a fost numit colonelul Alexandru Chirilenco.</p>
      <p>Soarta muzeului depinde de decizia ministrului Apărării și a Comandantului Suprem (Igor Dodon), căruia eu mă supun”,a declarat Chirilenco pentru deschide.md</p>
      <p>Incontestabil, propaganda rusă actuală are ca obiectiv ascunderea “scheletelor” în majoritatea țărilor ex-sovietice. Nu mai puțin importantă este însă și “ștergerea urmelor” din propria țară!</p>
      <p>Muzeul Perm-36 ( orașul Perm) a fost singurul muzeu din Rusia, dedicat represiunilor sovietice. Acesta a fost inaugurat în locul unei foste inchisori-lagăr, cu regim inchis în care erau deținuți preponderant ucraineni și cetățeni ai țărilor baltice. În ultimii ani, de când muzeul a trecut din subordinea fondatorilor în cea a statului, conceptul s-a schimbat însă radical. Dacă până atunci muzeul era dedicat represiunilor și victimelor regimului sovietic, acum vizitatorii pot auzi istorii despre munca colosală a angajaților.</p>
      <p>Mai mult, de ani buni, toate căile de finanțare a muzeului au fost blocate de autorități iar organizarea unor evenimente sau fotografierea exponatelor a fost strict interzisă.</p>
      <p>„În prezent, nu mai sunt efectuate vizite, muzeul a rămas fără electricitate , iar toţi angajaţii au fost trimişi în concediu fără plată pe o perioadă nedeterminată”, a declarat Robert Latipov, directorul secţiunii locale a ONG-ului „Memorial”.</p>
      <p>Funcţionarea muzeului depinde, într-adevăr, în mare parte de finanţarea publică, asigurată de autorităţile din regiune, care a fost anulată „fără explicaţii” în urmă cu peste o lună, a precizat acelaşi ONG.</p>
      <p>Continuarea articolului pe <a href="https://h1.md/ro/stergerea-urmelor-represiunilor-sovietice-si-rescrierea-istoriei-unul-dintre-cele-mai-actuale-planuri-ale-kremlinului-pus-in-aplicare/"><b>ACEST LINK</b></a>.</p>
    </article>
  </body>
</html>