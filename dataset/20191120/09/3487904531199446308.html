<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/to-didimo-tha-metaniosi-pikra-gia-ti-sigkalipsi-pou-parechi"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Το δίδυμο θα μετανιώσει πικρά για τη συγκάλυψη που παρέχει"/>
    <meta property="og:description" content="Μελισσανίδης και Αλαφούζος αβαντάροντας κουτοπόνηρα αλλά και απερίσκεπτα τον Μαρινάκη, συμπράττουν στην «άλωση» της ΕΠΟ"/>
  </head>
  <body>
    <article>
      <h1>Το δίδυμο θα μετανιώσει πικρά για τη συγκάλυψη που παρέχει</h1>
      <h2>Μελισσανίδης και Αλαφούζος αβαντάροντας κουτοπόνηρα αλλά και απερίσκεπτα τον Μαρινάκη, συμπράττουν στην «άλωση» της ΕΠΟ</h2>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author">Δημήτρης Μπούζας</a></address>
      <p>Μελισσανίδης και Αλαφούζος αβαντάροντας κουτοπόνηρα αλλά και απερίσκεπτα τον Μαρινάκη, συμπράττουν στην «άλωση» της ΕΠΟ και στην επιστροφή της ερυθρόλευκης δυναστείας στο ελληνικό ποδόσφαιρο.</p>
      <p>Αφέλεια; Απερισκεψία; Κουτοπονηριά; Πως αλλιώς θα μπορούσε να χαρακτηρίσει κανείς τη «συμπεριφορά» της ηγεσίας των δύο ιστορικών αθηναϊκών ομάδων (ΠΑΟ, ΑΕΚ) απέναντι στην ολοφάνερη πρόκληση που έρχεται από τον Πειραιά με την πασιφανέστατη επίσης πρόθεση του αλαζόνα αντιπροσώπου και εκφραστή ενός σκοτεινού καθεστώτος (παράγκας) και μιας αρρωστημένης νοοτροπίας που επί δεκαετίες κακοποίησε και καταδυνάστευσε το χώρο του ελληνικού ποδοσφαίρου; Και όταν μιλάμε για «συμπεριφορά» αναφερόμαστε ασφαλώς στην περίεργη σιωπή και στην ακόμη πιο περίεργη ανοχή που δεν διαφέρουν σε τίποτα απολύτως, από μια συνειδητή αποδοχή των όσων μεθοδεύει ο Πειραιάς και θέτει σε δεύτερη μοίρα και σε ρόλο κομπάρσου τις δικές τους ομάδες.</p>
      <p>Ο Μαρινάκης ξεκίνησε την επιχείρηση «επιστροφής» στα ένδοξα χρόνια της θρυλικής παράγκας με πρώτο βήμα την «άλωση» της ΕΠΟ. Και οι δύο θεωρητικά μεγάλοι ανταγωνιστές του – ο τρίτος είναι ο ΠΑΟΚ – σφυρίζουν αδιάφορα με τον ένα μάλιστα εξ αυτών (ΑΕΚ) να βγάζει και σχετική ανακοίνωση με την οποία πληροφορεί ότι αδιαφορεί παντελώς για ότι μεθοδεύεται. Θαρρείς και η Ένωση θα παίξει σε άλλο πρωτάθλημα και όχι στο ελληνικό, τις συνθήκες του οποίου θα διαμορφώσει με το γνωστό σύστημα το ερυθρόλευκο διευθυντήριο. Και οι οποίες εμπεριέχονται στο ιστορικό απόφθεγμα του πατέρα Σπάθα; «Ο Ολυμπιακός και το Αιγάλεω να κερδίζουν και όλοι άλλοι να πάνε να γαμ...ουν». Επαναλαμβάνουμε, περίεργα και μυστηριώδη πράγματα.</p>
      <p>Ούτε ο Μελισσανίδης ούτε ο Αλαφούζος αντιδρούν σε μια πιθανή επιστροφή της ερυθρόλευκης παντοκρατορίας! Τι να σκέφτονται άραγε και τι να περιμένουν από μια τέτοια εντυπωσιακή ανατροπή, τη στιγμή μάλιστα που οι σχέσεις τους με τους οπαδούς τους είναι σαφέστατα διαταραγμένες λόγω και της πολύ κακής πορείας των ομάδων τους; Θα πρέπει κάποιος να τους θυμίσει ότι τους δόθηκε ευκαιρία να απαλλαγούν από το καθεστώς που οι ίδιοι το χαρακτήριζαν σκοτεινό και βρώμικο.</p>
      <p>Όπως επίσης, ότι τους δόθηκε και η αντίστοιχη ευκαιρία να φτιάξουν την ομάδα τους και να διεκδικήσουν τίτλους και διακρίσεις, μέσα σε ιδανικές συνθήκες. Και όλα αυτά με την σύμπραξη τους με τον Ιβάν Σαββίδη, ο οποίος επωμίστηκε (με ότι σημαίνει αυτό) και όλο το βάρος της επιχείρισης της ανατροπής της μαύρης και πολύχρονης κατοχής που την πλήρωσαν και οι δικές τους ομάδες. Χάρη στον ηγέτη του ΠΑΟΚ είδαν και οι δύο το «φως» μετά από δεκαετίες ολόκληρες. Το ότι σε αυτό το φωτεινό διάλειμμα μέχρι σήμερα ο Σαββίδης έβαλε βαθιά το χέρι στην τσέπη, ενίσχυσε την ομάδα του και κατέκτησε τίτλους, είναι κάτι που θα πρέπει να τους προβληματίζει και όχι να τους οδηγεί σε μια φτηνή και ζηλόφθονη συμπεριφορά, ώστε να συμπράττουν με την ανοχή και την σιωπή τους σε έναν βρώμικο πόλεμο που έχουν εξαπολύσει εκείνοι σε βάρος του, οι οποίοι δικαιολογημένα τον μισούν και δεν του συγχωρούν ότι τους χάλασε το πάρτι. Βγαίνει λοιπόν ο Μαρινάκης και ψυχρά δηλώνει ότι ο Ολυμπιακός επιστρέφει σύντομα στην εξουσία! Και το δίδυμο κάνει τουμπεκί. Που πάνε λοιπόν τα όσα καταμαρτυρούσαν σε βάρος του; Το «τέρας» - έτσι σχεδόν τον αποκαλούσαν – εξαγνίστηκε;</p>
      <p>Σε ποια κολυμβήθρα τον έβαλαν; Σε αυτήν της ζηλοφθονίας για τον πετυχημένο Ιβάν, που πιστώνεται με το άθλο της συντριβής ενός συστήματος ανομίας, σκότους και κακοποίησης του ελληνικού ποδοσφαίρου; Ο Ιβάν τους λύτρωσε από πολλά και τους βοήθησε για ακόμη περισσότερα τα οποία δυστυχώς όμως δεν είχαν την ικανότητα να τα προσεγγίσουν.</p>
      <p>Επαναλαμβάνουμε, μυστηριώδη και ανεξήγητα πράγματα με αδικαιολόγητες συμπεριφορές. Εκτός εάν είναι τόσο αφελείς μερικοί ώστε να πιστεύουν ότι ο ενδεχόμενος ενθρονισμός του ερυθρόλευκου χαλίφη, θα τους ανοίξει νέους δρόμους με νέες ευκαιρίες για τις ομάδες τους. Είναι βέβαιο ότι θα μετανιώσουν πικρά για αυτή την ανεξήγητη στάση τους. Την οποία ασφαλώς και δεν εγκρίνουν οι Ενωσίτες αλλά και οι πράσινοι οργανωμένοι οπαδοί.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/thriamvos-tou-stefanou-tsitsipa-pigi-empnefsis-gia-tous-ellines"/>
        <a href="http://www.metrosport.gr/article/evlogia-gia-tin-ellada-na-echi-protipa-tsitsipa-ke-antetokounmpo"/>
        <a href="http://www.metrosport.gr/article/tis-kakomiras-erchonte-polisis-ton-genari-ston-ari"/>
        <a href="http://www.metrosport.gr/article/to-tsirko-se-apognosi-apili-ke-ekviazi"/>
        <a href="http://www.metrosport.gr/article/den-chriazete-apantisi-stis-thrilikes-arloumpes"/>
        <a href="http://www.metrosport.gr/article/olotachos-pros-tin-kanonikotita-vadizi-ethniki-me-ton-fant-sip"/>
      </related>
    </article>
  </body>
</html>