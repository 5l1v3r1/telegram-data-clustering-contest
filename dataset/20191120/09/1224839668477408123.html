<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/pezodromoi-dromoi-peripatoy-kybolithoi-kentroy-a-113579.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T09:33:00+00:00"/>
    <meta property="og:title" content="Πεζόδρομοι και δρόμοι περιπάτου οι κυβόλιθοι του κέντρου της Κηφισιάς"/>
    <meta property="og:description" content="Το τεχνικό συνεργείο του Δήμου Κηφισιάς, με προτροπή του Δημάρχου Γιώργου Θωμάκου κάνει πράξη τον σεβασμό στο περιβάλλον με μία σημαντική, τόσο συμβολικά όσο και πρακτικά δράση: οι κυβόλιθοι οι οποίοι απομακρύνθηκαν από το κέντρο της Κηφισιάς και αντικαταστάθηκαν από έγχρωμη άσφαλτο αξιοποιούνται με τον καλύτερο δυνατό τρόπο στη διαμόρφωση λειτουργικού πεζόδρομου και δρόμων περιπάτου στην Εκάλη."/>
  </head>
  <body>
    <article>
      <h1>Πεζόδρομοι και δρόμοι περιπάτου οι κυβόλιθοι του κέντρου της Κηφισιάς</h1>
      <address>
        <time datetime="2019-11-20T09:33:00+00:00">20 Nov 2019, 09:33</time>
      </address>
      <p>Το τεχνικό συνεργείο του Δήμου Κηφισιάς, με προτροπή του Δημάρχου Γιώργου Θωμάκου κάνει πράξη τον σεβασμό στο περιβάλλον με μία σημαντική, τόσο συμβολικά όσο και πρακτικά δράση: οι κυβόλιθοι οι οποίοι απομακρύνθηκαν από το κέντρο της Κηφισιάς και αντικαταστάθηκαν από έγχρωμη άσφαλτο αξιοποιούνται με τον καλύτερο δυνατό τρόπο στη διαμόρφωση λειτουργικού πεζόδρομου και δρόμων περιπάτου στην Εκάλη.</p>
      <p>Το Τεχνικό Συνεργείο ολοκλήρωσε την προηγούμενη εβδομάδα την διαμόρφωση του χωματόδρομου που ενώνει την οδό Ανθίας με την οδό Καλάμου και βρίσκεται όπισθεν του Δημοτικού Καταστήματος "Νάρκισσος" σε έναν καλαίσθητο πεζόδρομο.</p>
      <p>Παράλληλα, η Υπηρεσία Πρασίνου διαμόρφωσε και φύτεψε το υπόλοιπο μέρος του κοινόχρηστου χώρου.</p>
      <p>Οι κυβόλιθοι που αποτελούν ένα εξαίρετο υλικό επίστρωσης για δρόμους περιπάτου, χρησιμοποιήθηκαν επίσης σε δύο αστικά περάσματα που ενώνουν την οδό Καλάμου με την οδό Θησέως, γεγονός που συμβάλλει στην αισθητική αναβάθμιση της περιοχής, αλλά και στην ουσιαστική εξοικονόμηση πόρων, αφού πρόκειται για υλικά δευτέρας χρήσεως.</p>
      <p>Τα δύο αυτά έργα έγιναν με πρωτοβουλία του Αντιδημάρχου Εκάλης Αχιλλέα Κουρέπη και με μηδενικό κόστος, δεδομένου ότι η επαναχρησιμοποίηση των κυβόλιθων αποτελεί μια κίνηση σεβασμού προς το περιβάλλον.</p>
      <p>Ο Δήμος Κηφισιάς, σκοπεύει να προβεί και σε άλλες τέτοιες δράσεις, με προσήλωση στην ανακύκλωση υλικών.</p>
    </article>
  </body>
</html>