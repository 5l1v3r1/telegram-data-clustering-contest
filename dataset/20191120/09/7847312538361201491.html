<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473773-broniarz-czuje-sie-zlekcewazony-przez-opozycje-i-samorzady"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T09:29:17+00:00"/>
    <meta property="og:title" content="Broniarz czuje się zlekceważony przez opozycję i samorządy. &quot;Czułem się zawiedziony&quot;; &quot;Słyszeliśmy: 'Przepraszamy, nie ma pieniędzy'&quot;"/>
    <meta property="og:description" content="&quot;Edukacja została podczas tej kampanii zmarginalizowana. (...) Tak, czułem się zawiedziony. I to wcale nie najbardziej postawą partii – bardziej samorządowców, którzy w czasie strajku pozytywnie odnosili się do postu..."/>
  </head>
  <body>
    <article>
      <h1>Broniarz czuje się zlekceważony przez opozycję i samorządy. "Czułem się zawiedziony"; "Słyszeliśmy: 'Przepraszamy, nie ma pieniędzy'"</h1>
      <address><time datetime="2019-11-20T09:29:17+00:00">20 Nov 2019, 09:29</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Lider ZNP Sławomir Broniarz w rozmowie z „Tygodnikiem Powszechnym” starał się bronić obecnej formy protestu nauczycieli, która dla wielu osób jest kompletnie niewidoczna. Skrytykował opozycję i samorządy, które jego zdaniem oszukały nauczycieli. Nie ukrywał, że zamierza ubiegać się kolejny raz o stanowisko szefa ZNP.</b>
      </p>
      <p>Zapytany przez dziennikarza „TP”, czy protest w oświacie już trwa, odpowiedział:</p>
      <blockquote>Rozumiem ironię, ale uspokoję pana. Nie tylko się rozpoczął, ale jest moim zdaniem początkiem czegoś bardzo ważnego.</blockquote>
      <p>Broniarz starał się tłumaczyć, jaki jest sens obecnego protestu nauczycieli.</p>
      <blockquote>Chcemy siebie i innych nauczyć czegoś, co jest w Polsce, a zwłaszcza w oświacie lekceważone: przestrzegania prawa. (…) To wybór między domaganiem się przestrzegania swoich praw a płaczem w sobotę w pokoju nauczycielskim, bo dyrektor znowu kazał przygotować szkolną uroczystość</blockquote>
      <p>— mówił.</p>
      <p>Lider ZNP narzekał, że podobno kilku duchownych modliło się o to, aby zmądrzał.</p>
      <blockquote>Po kwietniowym strajku miałem informacje z Lubelszczyzny, że kilku proboszczów… modliło się za mnie podczas mszy</blockquote>
      <p>— powiedział.</p>
      <p>Broniarz stwierdził, że to niektórzy dziennikarze zdają się narzekać na to, iż protest nauczycieli nie ma tak radykalnej formy jak w kwietniu.</p>
      <blockquote>Najbardziej rozczarowani brakiem powtórki z kwietnia wydają się być dziennikarze</blockquote>
      <p>— stwierdził.</p>
      <p>Sławomir Broniarz przyznał, że jest zawiedziony postawą opozycji i części samorządów do nauczycieli. Podczas strajku obiecali pomoc, a już po nim się z niej wycofali.</p>
      <blockquote>Edukacja została podczas tej kampanii zmarginalizowana. (…) Tak, czułem się zawiedziony. I to wcale nie najbardziej postawą partii – bardziej samorządowców, którzy w czasie strajku pozytywnie odnosili się do postulatów nauczycieli, a gdy przyszło co do czego, zmieniali zdanie. (…) Słyszeliśmy: „Przepraszamy, nie ma pieniędzy”</blockquote>
      <p>— mówił.</p>
      <p>Broniarz przyznał, że wystartuje w wyborach na szefa ZNP, jeśli zostanie zgłoszona jego kandydatura.</p>
      <blockquote>Kandydaci będą zgłaszani na zjeździe, 21 listopada. Jeśli zostanę zgłoszony, wystartuję</blockquote>
      <p>— powiedział.</p>
      <p>
        <b>Czyżby Sławomir Broniarz liczył, że jego ciągła aktywność strajkowa zapewni mu reelekcję na stanowisku szefa ZNP?</b>
      </p>
      <p>tkwl/”Tygodnik Powszechny”</p>
    </article>
  </body>
</html>