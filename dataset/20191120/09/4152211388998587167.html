<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/591933/%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0-%E0%A6%AE%E0%A7%87%E0%A6%A1%E0%A6%BF%E0%A6%95%E0%A7%8D%E0%A6%AF%E0%A6%BE%E0%A6%B2-%E0%A6%95%E0%A6%B2%E0%A7%87%E0%A6%9C%E0%A7%87%E0%A6%B0-%E0%A6%A6%E0%A7%81%E0%A6%B0%E0%A7%8D%E0%A6%A8%E0%A7%80%E0%A6%A4%E0%A6%BF-%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%95%E0%A6%B0%E0%A6%9B%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T09:32:00+00:00"/>
    <meta property="og:title" content="ফরিদপুর মেডিক্যাল কলেজের দুর্নীতি তদন্ত করছে সংসদীয় কমিটি"/>
    <meta property="og:description" content="ফরিদপুর মেডিক্যাল কলেজ হাসপাতালের মালামাল ক্রয়ের অনিয়ম তদন্ত করছে সংসদীয় কমিটি। এ লক্ষ্যে সাব কমিটি গঠন করেছে স্বাস্থ্য ও পরিবার কল্যাণ মন্ত্রণালয় সম্পর্কিত সংসদীয় কমিটি। সাব কমিটিকে দুই মাসের মধ্যে অনিয়ম ও দুর্নীতি তদন্ত করে রিপোর্ট দিতে বলা হয়েছে। বুধবার (২০ নভেম্বর) সংসদ ভবনে..."/>
  </head>
  <body>
    <article>
      <h1>ফরিদপুর মেডিক্যাল কলেজের দুর্নীতি তদন্ত করছে সংসদীয় কমিটি</h1>
      <address><time datetime="2019-11-20T09:32:00+00:00">20 Nov 2019, 09:32</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2017/10/25/2ea9d5ccdc3652e778f19ac13183261a-59f08077a8758.jpg"/>
      </figure>
      <p>ফরিদপুর মেডিক্যাল কলেজ হাসপাতালের মালামাল ক্রয়ের অনিয়ম তদন্ত করছে সংসদীয় কমিটি। এ লক্ষ্যে সাব কমিটি গঠন করেছে স্বাস্থ্য ও পরিবার কল্যাণ মন্ত্রণালয় সম্পর্কিত সংসদীয় কমিটি। সাব কমিটিকে দুই মাসের মধ্যে অনিয়ম ও দুর্নীতি তদন্ত করে রিপোর্ট দিতে বলা হয়েছে।</p>
      <p>বুধবার (২০ নভেম্বর) সংসদ ভবনে অনুষ্ঠিত কমিটির বৈঠকে এই সাব কমিটি গঠন করা হয় বলে সংসদ সচিবালয়ের সংবাদ বিজ্ঞপ্তিতে জানানো হয়েছে।</p>
      <p>কমিটির সদস্য মুহিবুর রহমান মানিককে সাব কমিটির আহ্বায়ক করা হয়েছে। সাব কমিটির অন্য সদস্যরা হলেন— আ.ফ.ম রুহুল হক, মো. আব্দুল আজিজ ও জাকিয়া নূর।</p>
      <p>বৈঠকে ডেঙ্গু, চিকুনগুনিয়া মোকাবিলা, এডিস মশার বিস্তার রোধ এবং আক্রান্ত রোগীদের যথাযথ চিকিৎসা সেবা নিশ্চিত করার বিষয়ে আলোচনা হয়। স্থানীয় সরকার বিভাগ এবং করপোরেশনের সঙ্গে সমন্বয় করে এ ব্যাপারে তৎপরতা বাড়াতে দিক নির্দেশনা দিয়েছে সংসদীয় স্থায়ী কমিটি।</p>
      <p>এছাড়া, জাতীয় হৃদরোগ হাসপাতালের সার্বিক ব্যবস্থাপনা নিয়েও বৈঠকে আলোচনা হয়। হাসপাতালটির সেবা ব্যবস্থা উন্নয়নে গুরুত্বপূর্ণ নির্দেশনা দিয়েছে স্থায়ী কমিটি।</p>
      <p> কমিটির সভাপতি শেখ ফজলুল করিম সেলিমের সভাপতিত্বে বৈঠকে আ.ফ.ম রুহুল হক, মুহিবুর রহমান মানিক, মো. মনসুর রহমান, মো. আব্দুল আজিজ ও সৈয়দা জাকিয়া নূর অংশগ্রহণ করেন।</p>
      <footer>/ইএইচএস/এপিএইচ/</footer>
    </article>
  </body>
</html>