<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1030918/voyli-aporrifthike-i-enstasi-antisyntagmatikotitas-toy-syriza-gia-tin-eklogi-proedroy-dimokratias"/>
    <meta property="og:site_name" content="Newsbomb"/>
    <meta property="article:published_time" content="2019-11-20T09:53:03+00:00"/>
    <meta property="og:title" content="Βουλή: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή Προέδρου Δημοκρατίας"/>
    <meta property="og:description" content="Την ένσταση αντισυνταγματικότητας κατέθεσε το πρωί της Τετάρτης (20/11), ο ΣΥΡΙΖΑ για την αναθεώρηση του άρθρου 32 αρ.4 για την εκλογή του Προέδρου της Δημοκρατίας."/>
  </head>
  <body>
    <article>
      <h1>Βουλή: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή Προέδρου Δημοκρατίας</h1>
      <h2>Την ένσταση αντισυνταγματικότητας κατέθεσε το πρωί της Τετάρτης (20/11), ο ΣΥΡΙΖΑ για την αναθεώρηση του άρθρου 32 αρ.4 για την εκλογή του Προέδρου της Δημοκρατίας.</h2>
      <address><time datetime="2019-11-20T09:53:03+00:00">20 Nov 2019, 09:53</time> by <a rel="author">Newsroom</a></address>
      <p>Στο «κόκκινο» ανέβηκε το πολιτικό θερμόμετρο στην Ολομέλεια της Βουλής, στην αρχή της συζήτησης για την Αναθεώρηση του Συντάγματος, με αφορμή την ένσταση αντισυνταγματικότητας που κατέθεσε ο ΣΥΡΙΖΑ, <b>υποστηρίζοντας ότι βάσει του άρθρου 110 του Συντάγματος παραβιάζεται η κοινοβουλευτική διαδικασία σε ότι αφορά το άρθρο 32 παρ. 4 για την εκλογή του Προέδρου της Δημοκρατίας</b>.</p>
      <p>Η ένσταση αντισυνταγματικότητας απορρίφθηκε κατά πλειοψηφία.</p>
      <p>Ο γενικός εισηγητής του ΣΥΡΙΖΑ, <b>Γιώργος Κατρούγκαλος</b>, ζήτησε την απόσυρση της αναθεωρητέας διάταξης και κατηγόρησε τη ΝΔ για αντιπολιτική και αντισυνταγματική συμπεριφορά που επέδειξε στη προτείνουσα Βουλή, όπου -όπως υποστήριξε- χρησιμοποίησε κόλπο για να περάσει η διάταξη.</p>
      <p>«<i>Είναι εμβληματικό παράδειγμα εργαλειοποίσης και εκφυλισμού, σε επίπεδο απλού κόλπου της ΝΔ που ψήφισε στην προτείνουσα Βουλή άλλα από αυτά που πίστευε. Είναι πρακτική μη σεβασμού του άρθρου 110 παρ. 2 που ορίζει ότι η προτείνουσα Βουλή αιτιολογεί προς τη κατεύθυνση και δεσμεύει ως προς το περιεχόμενο την Αναθεωρητική Βουλή. Η πρώτη Βουλή προσδιορίζει το εύρος, εντός του οποίου μπορεί να κινηθεί η παρούσα Αναθεωρητική Βουλή. Δεν μπορεί ο πρόεδρος της Δημοκρατίας να είναι άθροισμα παιγνίων κομμάτων</i>», ανέφερε ο κ. Κατρούγκαλος.</p>
      <p>Ο γενικός εισηγητής της ΝΔ <b>Κώστας Τζαβάρας</b> απέρριψε τους ισχυρισμούς του κ. Κατρούγκαλου <b>αντιτείνοντας ότι η προτείνουσα Βουλή αποφασίζει για την αναγκαιότητα αναθεώρησης και ορίζει ειδικώς τις αναθεωρητέες διατάξεις, όχι όμως πώς θα αναθεωρηθούν</b>.</p>
      <p>«<i>Δεν ήταν κανένα κόλπο, αλλά ήταν μια πράξη απολύτως πολιτική, συνταγματική, δημοκρατική, πατριωτική και διέξοδος για να μη σέρνεται η χώρα σε εκλογές με πρόσχημα την εκλογή του Προέδρου της Δημοκρατίας</i>», τόνισε στην παρέμβασή του <b>ο πρόεδρος της Βουλής Κώστας Τασούλας</b>.</p>
      <p>«<i>Ήταν πράξη στοιχειώδους συνταγματικού δικαιώματος να ψηφίσουμε προτάσεις που υπεβλήθησαν. Εμείς από την αρχή ξεκαθαρίσαμε ότι μας ενδιαφέρει πάση θυσία να αποτρέπεται ο σφετερισμός του Προέδρου της Δημοκρατίας και να μετατρέπεται η διάταξη, από συναινετική παρότρυνση, σε πρόκληση. Όχι μόνο κόλπο δεν κάναμε, αλλά επιχειρήσαμε να βελτιώσουμε τη συνταγματική διατύπωση</i>» προσέθεσε ο κ. Τασούλας.</p>
      <h3>Αναθεώρηση Συντάγματος για εκλογή Προέδρου Δημοκρατίας: Από τον λαό λέει ο ΣΥΡΙΖΑ, όχι λέει η ΝΔ</h3>
      <p>Τα άρθρα που αφορούν εκλογή Προέδρου της Δημοκρατίας, συγκρότηση Εξεταστικών Επιτροπών, λαϊκές νομοθετικές πρωτοβουλίες αλλά και δημοψηφίσματα για κύρωση διεθνών συνθηκών και συμβάσεων, είναι στην ημερήσια διάταξη της σημερινής, τρίτης συνεδρίασης της Ολομέλειας, για την αναθεώρηση του Συντάγματος.</p>
      <p>Το επίμαχο και κρίσιμο άρθρο 32 παρ.4 για την εκλογή του Προέδρου της Δημοκρατίας, βρίσκεται στο επίκεντρο των αντιπαραθέσεων αλλά και των ζυμώσεων μεταξύ των κομμάτων.</p>
      <p>Όλα τα κόμματα, πλην του ΚΚΕ, συμφωνούν στην αποσύνδεση της εκλογής του Προέδρου της Δημοκρατίας από τη πρόωρη διάλυση της Βουλής ωστόσο διαφωνούν ως προς τον τρόπο και τη διαδικασία εκλογής του.</p>
      <p>
        <b>Ειδικότερα, η πρόταση της ΝΔ προβλέπει ότι:</b>
      </p>
      <p>«Αν δεν επιτευχθεί ούτε και στην τρίτη ψηφοφορία η αυξημένη πλειοψηφία, η ψηφοφορία επαναλαμβάνεται μέσα σε πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται μία ακόμη φορά, ύστερα από πέντε ημέρες, μεταξύ των δύο προσώπων που πλειοψήφησαν, και θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε τη σχετική πλειοψηφία. Σε περίπτωση ισοψηφίας, θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου, και, σε περίπτωση ισοψηφίας κατά την ψηφοφορία εκείνη, ο πρεσβύτερος στην ηλικία μεταξύ των δύο υποψηφίων».</p>
      <p>
        <b>Από την πλευρά του, ο ΣΥΡΙΖΑ προτείνει :</b>
      </p>
      <p>« Αν δεν επιτευχθεί ούτε και στην τρίτη ψηφοφορία η αυξημένη αυτή πλειοψηφία, οι ψηφοφορίες επαναλαμβάνονται ανά μήνα μέχρις ότου επιτευχθεί η πλειοψηφία των τριών πέμπτων ή μέχρι τη συμπλήρωση εξαμήνου από την έναρξη της διαδικασίας εκλογής. Μετά την παρέλευση του εξαμήνου, ο Πρόεδρος της Δημοκρατίας εκλέγεται μεταξύ των δύο προσώπων που πλειοψήφησαν στην τελευταία ψηφοφορία, με άμεση, καθολική και μυστική ψηφοφορία από τους πολίτες που έχουν εκλογικό δικαίωμα, όπως νόμος ορίζει».</p>
      <p>Στη δυνατότητα της μειοψηφίας να συγκροτεί Εξεταστικές Επιτροπές όλα τα κόμματα είναι θετικά με τη ΝΔ να προτείνει δύο ανά κοινοβουλευτική περίοδο μετά από πρωτοβουλία 10 βουλευτών.</p>
      <p>Θετικούς βρίσκει βουλευτές ακόμα και της συμπολίτευσης, η πρόταση του ΣΥΡΙΖΑ για το άρθρο 73 που προβλέπει ότι, «προτάσεις νόμων μπορεί επίσης να υποβληθούν από εκατό χιλιάδες πολίτες που έχουν το εκλογικό δικαίωμα, με τη διαδικασία και τους όρους που ορίζει ο νόμος. Η πρόταση αυτή εισάγεται υποχρεωτικά προς συζήτηση στην Ολομέλεια».</p>
      <p>Ειδικότερα στη σημερινή συνεδρίαση θα συζητηθούν τρεις θεματικές ενότητες αναθεωρητέων διατάξεων:</p>
      <p>Πρώτη Θεματική Ενότητα:</p>
      <p>-Διορισμός πρωθυπουργού και κυβέρνησης (άρθρο 37 παρ. 3)</p>
      <p>-Κυβέρνηση απαλλαγή καθηκόντων (άρθρο 38 παρ. 1 και 2)</p>
      <p>-Κοινοβουλευτικές και Εξεταστικές Επιτροπές (άρθρο 68 παρ. 2)</p>
      <p>-Εμπιστοσύνη της Βουλής - αρχή της δεδηλωμένης (άρθρο 84 παρ. 2)</p>
      <p>Δεύτερη Θεματική Ενότητα:</p>
      <p>-Κανόνες του διεθνούς δικαίου και διεθνείς οργανισμοί (άρθρο 28 παρ. 2)</p>
      <p>-Πράξεις νομοθετικού περιεχομένου, ψηφίσματα, διαγγέλματα (άρθρο 44 παρ. 2)</p>
      <p>-Δικαίωμα πρότασης νόμου (άρθρο 73)</p>
      <p>Τρίτη Θεματική Ενότητα:</p>
      <p>-Εκλογή Προέδρου της Δημοκρατίας (άρθρο 32 παρ. 4 και 5)</p>
      <p>
        <b>Πηγή: ΑΠΕ/ΜΠΕ</b>
      </p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/politikh/story/1030781/nea-dimoskopisi-panagiotopoylos-kai-xrysoxoidis-koryfaioi-ypoyrgoi-h-axiologisi-tis-kyvernisis">Νέα δημοσκόπηση: Παναγιωτόπουλος και Χρυσοχοΐδης κορυφαίοι υπουργοί - Η αξιολόγηση της κυβέρνησης</a>
        </b>
      </p>
      <p>
        <a href="https://www.newsbomb.gr/politikh/story/1030848/ektakto-deltio-kairoy-sfodri-kakokairia-tin-tetarti-poy-tha-einai-entona-ta-fainomena">Έκτακτο δελτίο καιρού: Σφοδρή κακοκαιρία την Τετάρτη - Πού θα είναι έντονα τα φαινόμενα</a>
      </p>
      <related>
        <a href="https://www.newsbomb.gr/politikh/story/1030910/live-ayto-to-einai-to-ethniko-sxedio-tis-kyvernisis-gia-to-prosfygiko-metanasteytiko"/>
        <a href="https://www.newsbomb.gr/politikh/story/1030902/vomva-apo-53-se-tsipra-den-allazoyme-onoma-den-eimaste-parataxi"/>
        <a href="https://www.newsbomb.gr/politikh/story/1030860/tsipras-sto-open-sfodri-epithesi-se-nd-gia-diaploki-leyka-kolara-kai-prosfygiko"/>
      </related>
    </article>
  </body>
</html>