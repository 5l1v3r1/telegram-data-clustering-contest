<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622444/%D9%86%D8%AE%D8%B3%D8%AA%DB%8C%D9%86-%D9%85%D9%86%D8%A7%D8%B8%D8%B1%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A8%D9%88%D8%B1%DB%8C%D8%B3-%D8%AC%D8%A7%D9%86%D8%B3%D9%88%D9%86-%D9%88-%D8%AC%D8%B1%D9%85%DB%8C-%DA%A9%D9%88%D8%B1%D8%A8%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="نخستین مناظره انتخاباتی بوریس جانسون و جرمی کوربین"/>
    <meta property="og:description" content="نخست‌وزیر انگلیس و رهبر حزب محافظه‌کار در این کشور شامگاه سه‌شنبه با رهبر حزب کارگر نخستین مناظره انتخاباتی خودشان را برگزار کردند."/>
  </head>
  <body>
    <article>
      <h1>نخستین مناظره انتخاباتی بوریس جانسون و جرمی کوربین</h1>
      <address>
        <time datetime="2019-11-20T09:10:00+00:00">20 Nov 2019, 09:10</time>
      </address>
      <p>
        <i>نخست‌وزیر انگلیس و رهبر حزب محافظه‌کار در این کشور شامگاه سه‌شنبه با رهبر حزب کارگر نخستین مناظره انتخاباتی خودشان را برگزار کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«بوریس جانسون»، نخست‌وزیر انگلیس و «جرمی کوربین»، رهبر حزب کارگر انگلیس نخستین مناظره انتخاباتی خودشان را شامگاه سه‌شنبه برگزار کردند.</p>
      <p>در این مناظره که شبکه تلویزیونی «ITV» میزبان آن بود رهبران حزب محافظه‌کار و حزب کارگر بر سر مسائل مختلف از جمله برگزیت، مسائل اقتصادی، نظام بهداشت و سلامت انگلیس و غیره مجادله کردند.</p>
      <figure>
        <img src="https://aftabnews.ir/files/fa/news/1398/8/29/361397_141.jpg"/>
      </figure>
      <p>یکی از موضوعات مورد بحث میان جانسون و کوربین این بود که کدام‌یک در صورت پیروزی در انتخابات برنامه‌های بهتری برای اداره نظام بهداشت و سلامت انگلیس دارند.</p>
      <p>کوربین جانسون را که مورد حمایت «دونالد ترامپ»، رئیس‌جمهور آمریکا قرار دارد متهم کرد که قصد دارد «نظام بهداشت انگلیس را به شرکت‌های بزرگ آمریکایی بفروشد.» او مدعی شد که بین دولت جانسون و مقام‌های تجاری آمریکایی مذاکراتی در این خصوص انجام شده است.</p>
      <p>او گفت: «چیزی که از طرح دولت می‌دانیم- از آنچه که آقای جانسون انجام داده- جلسات مخفیانه‌ای است که با آمریکا برگزار کرده. در این جلسات پیشنهاد شده بازار نظام سلامت ما به روی شرکت‌های آمریکایی باز شود.»</p>
      <p>جانسون این اتهام را رد کرد و آن را «کاملاً نادرست» توصیف کرد. او گفت نظام بهداشت انگلیس هیچ‌گاه به معرض فروش گذاشته نخواهد شد.</p>
      <p>نخست‌وزیر انگلیس در سراسر مناظره تلاش کرد بحث را به مسئله برگزیت باز گرداند.</p>
      <p>روزنامه گاردین نوشته بر اساس نظرسنجی‌ای که بعد از مناظره انجام شده حدود ۵۱ درصد جانسون و ۴۹ درصد کوربین را پیروز تشخیص داده‌اند.</p>
      <p>انتخابات زودهنگام در انگلیس قرار است در تاریخ ۱۲ دسامبر (۲۱ آذرماه) برگزار شود. جانسون درخواست برگزاری این انتخابات را بعد از آن صادر کرد که نتوانست کشورش را در موعد مدنظر خود یعنی ۳۱ اکتبر (۹ آبان) از اتحادیه اروپا خارج کند.</p>
      <p>پارلمان انگلیس جانسون را مجبور کرد از اتحادیه اروپا بخواهد مهلت اجرای برگزیت را تمدید کند. نخست‌وزیر انگلیس امیدوار است با برگزاری انتخابات همگانی و تغییر ترکیب کابینه بتواند رأی مورد نیاز برای تصویب توافق با بروکسل درخصوص نحوه خروج از اتحادیه اروپا را کسب کند.</p>
    </article>
  </body>
</html>