<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/kameror-i-sjalvkorande-bilar-ska-uppdatera-kartan-automatiskt-6979084"/>
    <meta property="og:site_name" content="Ny Teknik"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Kameror i självkörande bilar ska uppdatera kartan automatiskt"/>
    <meta property="og:description" content="Bilens sensorer kan användas för att hålla kartor uppdaterade. I ett forskningsprojekt på Astazero vill nu svenska aktörer skapa världens första öppna kartdataset för självkörande bilar."/>
  </head>
  <body>
    <article>
      <h1>Kameror i självkörande bilar ska uppdatera kartan automatiskt</h1>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author">Johan Kristensson</a></address>
      <h4>Bilens sensorer kan användas för att hålla kartor uppdaterade. I ett forskningsprojekt på Astazero vill nu svenska aktörer skapa världens första öppna kartdataset för självkörande bilar.</h4>
      <p>Vägen till framgång för självkörande bilar går via ”ultra-precisa och ultra-uppdaterade” kartor, har den numer pensionerade <a href="https://www.nyteknik.se/fordon/daimler-ordforande-darfor-ar-3d-kartor-framtiden-6843113">Daimlerchefen Dieter Zetsche sagt</a>.</p>
      <p>Ett svenskt forskningsprojekt ska nu utforska möjligheten att kontinuerligt uppdatera en vägkarta med hjälp av bilens egna sensorer, främst kameror som är en billigare teknik än lidar och radar.</p>
      <p>Informationen ska lagras i ett dataset som enligt kartbolaget Mapillary blir världens första öppna kartdataset för självkörande bilar. Syftet med projektet är bland annat att hitta ett kostnadseffektivt sätt att hålla kartan uppdaterad.</p>
      <h3>Mapillary, Rise, Astazero och Zenuity</h3>
      <p>Förutom Mapillary deltar testbanan Astazero utanför Borås, forskningsinstitutet Rise, AI innovation of Sweden samt Zenuity, som är Volvo Cars och Veoneers gemensamt ägda bolag för utveckling av teknik för självkörande fordon. Projektet är förlagt till Astazeros inhägnade landsväg.</p>
      <p>”Det finns vissa dataset på marknaden redan, men inga av dessa inriktar sig just på kartor för självkörande fordon och har heller inte samlat in så pass detaljerad kartdata som vi kommer att kunna göra”, säger Emil Dautovic, chef för affärsområdet fordon på Mapillary, i ett uttalande.</p>
      <p>Med hjälp av kartan kommer en självkörande bil att kunna veta vilka trafikregler som gäller på platsen även om det till exempel råder snöstorm och trafikskyltarna inte syns. Genom bilens kameror kan ny information om vägen samlas in och kartan därmed uppdateras.</p>
      <h3>Ankarpunkter placeras ut</h3>
      <p>För att insamlad data ska knytas till rätt plats på kartan kommer Rise att placera ut så kallade ankarpunkter längs vägen. Samma rutt kommer att köras flera gånger under olika väderförhållanden för att på så sätt uppnå repeterbarhet.</p>
      <p>Projektet inleddes i oktober och kommer att pågå i två år. Mapillary hoppas att resultaten ska kunna användas i kartor för självkörande bilar redan 2022.</p>
      <hr/>
      <h4>Fakta: VAMLAV</h4>
      <p>VAMLAV översatt och utskrivet på svenska blir "Validering av kartgenerering och lokalisering för autonoma fordon", vilket är projektets namn.</p>
      <p>Projektets huvudmål är att skapa ett öppet dataset med en högupplöst karta över landsvägen på testbanan Astazero utanför Borås.</p>
      <p>Det inleddes i oktober och pågår under två år.</p>
      <p>Den statliga myndigheten Vinnova har bidragit med 5,7 miljoner kronor till projektet som bedrivs inom ramen för FFI, Fordonsstrategisk forskning och innovation.</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/premium/har-kor-fordonen-sjalva-med-hjalp-av-sveriges-forsta-5g-nat-6936345"/>
        <a href="https://www.nyteknik.se/opinion/ta-efter-britternas-vinnande-koncept-6398431"/>
        <a href="https://www.nyteknik.se/fordon/biljattarna-som-utvecklar-autonoma-fordon-tillsammans-6978445"/>
        <a href="https://www.nyteknik.se/fordon/volvos-sjalvkorande-buss-sparar-tid-i-depan-6978432"/>
        <a href="https://www.nyteknik.se/fordon/eftermarknadskitet-som-gor-bilen-sjalvkorande-6978207"/>
        <a href="https://www.nyteknik.se/fordon/autonom-vagvalt-ska-gora-vagarna-battre-6977690"/>
      </related>
    </article>
  </body>
</html>