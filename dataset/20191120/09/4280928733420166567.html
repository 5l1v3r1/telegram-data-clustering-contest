<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/pirellis-och-ericssons-5g-dack-varnar-for-vattenplaning-6979133"/>
    <meta property="og:site_name" content="Ny Teknik"/>
    <meta property="article:published_time" content="2019-11-20T09:50:00+00:00"/>
    <meta property="og:title" content="Pirellis och Ericssons 5g-däck varnar för vattenplaning"/>
    <meta property="og:description" content="Den italienska däcktillverkaren har genomfört en demonstration tillsammans med Ericsson och KTH."/>
  </head>
  <body>
    <article>
      <h1>Pirellis och Ericssons 5g-däck varnar för vattenplaning</h1>
      <address><time datetime="2019-11-20T09:50:00+00:00">20 Nov 2019, 09:50</time> by <a rel="author">Peter Ottsjö</a></address>
      <h4>Den italienska däcktillverkaren har genomfört en demonstration tillsammans med Ericsson och KTH.</h4>
      <p>Med hjälp av KTH och Ericsson har Pirelli – enligt företaget självt åtminstone – gjort världens första 5g-uppkopplade däck. Sensorer i däcken ska samla information om väglaget och, via ett 5g-nät med låg fördröjning, dela den informationen med andra fordon i närheten.</p>
      <p>Pirellis satsning är en del <a href="https://www.nyteknik.se/premium/svenska-nexus-far-nyckelroll-nar-vw-s-bilar-borjar-tala-6977966">i den gryende V2X-industrin</a>. V2X står för ”vehicle to everything” och visionen är att uppkopplade fordon utrustade med allehanda sensorer ska utgöra ett slags noder i ett större trafiknätverk som möjliggörs av 5g, nästa generations mobilnätverk.</p>
      <p>Ett exempel Pirelli nämner är risk för vattenplaning. En varning skulle då kunna skickas till andra mänskliga förare eller, på längre sikt, till autonoma fordon.</p>
      <related>
        <a href="https://www.nyteknik.se/fordon/kameror-i-sjalvkorande-bilar-ska-uppdatera-kartan-automatiskt-6979084"/>
      </related>
      <p>Pirelli, Ericsson, KTH, Audi, mobiloperatören Tim och Italdesign demonstrerade tekniken häromdagen, på testbanan på taket till den mytomspunna Lingottobyggnaden i Turin, Fiats gamla fabrik.</p>
      <p>Det 5g-uppkopplade däcket är en del i en större satsning som Pirelli genomför. <a href="https://www.nyteknik.se/fordon/nu-ska-dacket-konversera-med-bilen-6903533">Ny Teknik har tidigare skrivit om</a> Pirellis ”cyberdäck” med sensorer som ska övervaka däcktryck, vertikal belastning, slitage och position.</p>
      <related>
        <h4>Relaterade artiklar</h4>
        <a href="https://www.nyteknik.se/premium/svenska-nexus-far-nyckelroll-nar-vw-s-bilar-borjar-tala-6977966"/>
        <a href="https://www.nyteknik.se/fordon/kameror-i-sjalvkorande-bilar-ska-uppdatera-kartan-automatiskt-6979084"/>
        <a href="https://www.nyteknik.se/premium/simulering-med-superkrafter-hjalper-ericsson-bygga-5g-nat-6978612"/>
        <a href="https://www.nyteknik.se/premium/robotarna-fran-skelleftea-utfor-varldens-farligaste-jobb-6977377"/>
        <a href="https://www.nyteknik.se/premium/darfor-vill-ericsson-ha-5g-hjalp-av-nvidia-6976577"/>
      </related>
    </article>
  </body>
</html>