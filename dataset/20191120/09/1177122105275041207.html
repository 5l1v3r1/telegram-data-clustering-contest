<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/fotbalist-roman-decedat-in-italia-dupa-un-accident-rutier-mai-avea-doar-caiva-kilometri-pana-acass-148702.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Fotbalist român, decedat în Italia, după un accident rutier! Mai avea doar câțiva kilometri până acasă"/>
    <meta property="og:description" content="Fotbalistul român Alexandru Liviu Peia (19 ani) și-a pierdut viața în urma unui accident de mașină, petrecut sâmbătă, în Italia, susțin cei de la varesenews.it. Alex era legitimat ca portar la echipa de tineret a celor de la Varese Calcio."/>
  </head>
  <body>
    <article>
      <h1>Fotbalist român, decedat în Italia, după un accident rutier! Mai avea doar câțiva kilometri până acasă</h1>
      <address>
        <time datetime="2019-11-20T09:00:00+00:00">20 Nov 2019, 09:00</time>
      </address>
      <p>
        <b>Fotbalistul român Alexandru Liviu Peia (19 ani) și-a pierdut viața în urma unui accident de mașină, petrecut sâmbătă, în Italia, susțin cei de la varesenews.it. Alex era legitimat ca portar la echipa de tineret a celor de la Varese Calcio.</b>
      </p>
      <p>Peia, care era și elev, a pierdut controlul autoturismului. Tragedia s-a petrecut între localitățile Gavirate și Caravate, din provincia Varese, unde, într-o curbă, Alex a pierdut controlul volanului. Mașina pe care o conducea s-a răsturnat de mai multe ori, apoi a lovit un alt automobil, care venea din sens opus și care era condus de un bărbat italian de 47 de ani.</p>
      <p>Impactul dintre cele două autoturisme a fost extrem de dur. Chiar și pompierii de la descarcerare au rămas marcați de ceea ce au văzut la fața locului.</p>
      <p>Bărbatul de 47 de ani a fost scos în viață din autoturismul său, fiind transportat apoi la spital cu cod galben de urgență. În schimb, Alex Peia era deja mort când pompierii au reușit să ajungă la el, după circa două ore de când au început operațiunea de descarcerare.</p>
      <p>Jurnaliștii de la rotalianul.com au detaliat: ”Alex se întorcea la acea oră de la Liceul Științific ”Edith Stein” din Gavirate, unde era elev în anul cinci, și mai avea doar câțiva kilometri până să ajungă acasă. Vestea despre moartea lui s-a răspândit foarte repede în Caravate, unde locuia tânărul de 19 ani și i-a afectat pe toți localnicii, inclusiv pe primarul localității, Nicola Tardugno.</p>
      <p>’Îl cunoșteam, ne-am întâlnit și pe terenul de fotbal de câteva ori. Respect durerea familiei lui și simt nevoia să spun că l-au crescut foarte educat’, a declarat primarul pentru presa locală”, au punctat jurnaliștii.</p>
    </article>
  </body>
</html>