<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/ponte-morandi-a-rischio-crollo-dal-2014-il-documento-ignorato-da-atlantia/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T09:17:05+00:00"/>
    <meta property="og:title" content="Ponte Morandi a “rischio crollo” dal 2014: il documento ignorato da Atlantia"/>
    <meta property="og:description" content="Il report è stato trovato all’interno del registro digitale nella sede romana della società nel marzo del 2019. L'Ufficio Rischio per due anni parla di 'rischio crollo', poi la dicitura nel 2017 diventa 'rischio perdita stabilità'. I primi lavori programmati solo per l'autunno 2018. Trema anche Aspi."/>
  </head>
  <body>
    <article>
      <h1>Ponte Morandi a “rischio crollo” dal 2014: il documento ignorato da Atlantia</h1>
      <h2>Il report è stato trovato all’interno del registro digitale nella sede romana della società nel marzo del 2019. L’Ufficio Rischio per due anni parla di “rischio crollo”, poi la dicitura nel 2017 diventa “rischio perdita stabilità”. I primi lavori programmati solo per l’autunno 2018. Trema anche Aspi.</h2>
      <address><time datetime="2019-11-20T09:17:05+00:00">20 Nov 2019, 09:17</time> by <a rel="author" href="https://www.fanpage.it/author/biagio-chiariello/" target="_blank">Biagio Chiariello</a></address>
      <p>Quella del <b>Ponte Morandi</b> è una tragedia che poteva essere evitata. <b>Autostrade per l’Italia</b> e <b>Atlantia</b>, la capogruppo della <b>famiglia Benetton</b>, sapevano infatti che il <b>viadotto </b>Polcevera era a “<b>rischio crollo</b>” già dal <b>2014.</b> Come scrive il quotidiano la <a href="https://rep.repubblica.it/pwa/generale/2019/11/19/news/genova-241448390/?ref=RHPPLF-BH-I0-C8-P2-S1.8-T1">Repubblica</a>, esisteva un report stilato dall’Ufficio Rischio di Autostrade che sarebbe stato visionato sotto varie forme da parte dei consigli di amministrazione delle due società: dal 2014 al 2016 si parla di “rischio crollo”, dicitura che poi nel 2017 viene modificata in<b> “rischio di perdita di stabilità”</b>. Due diciture opposte tra di loro in quanto, come sottolineato dall’ingegnere Alfio Leonardi “la perdita di stabilità <b>non significa che crolli</b>, ma si può risolvere con una lesione che si apre e che comporta la limitazione del traffico; il rischio crollo comporta invece l’immediata chiusura della struttura”. A trovare il documento sono statii finanzieri del Nucleo operativo metropolitano, guidati dal tenente colonnello Giampaolo Lo Turco e del Primo gruppo di Genova, nella sede di Atlantia a Roma e anche in quella di Aspi. Il Ponte Morandi è crollato il 14 agosto 2018, causando la morte di 43 persone e quasi 600 sfollati.</p>
      <h3>Ponte Morandi, Atlantia sapeva del rischio</h3>
      <p>Il report sarebbe stato acquisito dagli inquirenti nel marzo scorso e tenuto nascosto dalla procura per essere utilizzato come “un asso nella manica, da tirare fuori al momento opportuno, in sede di chiusura delle indagini e di richiesta di rinvio a giudizio” si legge su Repubblica. Adesso potrebbe diventare una grana per il gruppo, a partire dalla Spea (società delegata al monitoraggio della rete autostradale) che dovrà rendere conto delle variazioni nel testo. I pm <b>Massimo Terrile</b> e <b>Walter Cotugno</b> vogliono capire perché il <b>progetto di consolidamento del ponte</b> sia stato sottoposto alla valutazione del provveditorato alle Opere pubbliche soltanto nel febbraio del 2018 e nel giugno sia giunto al Mit, nonostante quel “rischio crollo” fosse stato certificato ben quattro anni prima. I <b>lavori</b> sarebbero dovuti iniziare nell’autunno 2018, ma il crollo in piena estate causò il dramma che tutti quanti conoscono.</p>
    </article>
  </body>
</html>