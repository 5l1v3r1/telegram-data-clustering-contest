<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/finance/apodidoun-oi-metarrythmiseis-stis-xores-tis-krisis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T09:00:50+00:00"/>
    <meta property="og:title" content="Αποδίδουν οι μεταρρυθμίσεις στις χώρες της κρίσης"/>
    <meta property="og:description" content="Εντυπωσιακά ποσοστά ανάπτυξης, μείωση της ανεργίας και του δημοσίου χρέους. Είναι τα βασικά σημεία ανάλυσης του Ινστιτούτου Γερμανικής Οικονομίας IW για χώρες της ΕΕ που πέρασαν τον δύσκολο δρόμο των μεταρρυθμίσεων"/>
  </head>
  <body>
    <article>
      <h1>Αποδίδουν οι μεταρρυθμίσεις στις χώρες της κρίσης</h1>
      <h2>Εντυπωσιακά ποσοστά ανάπτυξης, μείωση της ανεργίας και του δημοσίου χρέους. Είναι τα βασικά σημεία ανάλυσης του Ινστιτούτου Γερμανικής Οικονομίας IW για χώρες της ΕΕ που πέρασαν τον δύσκολο δρόμο των μεταρρυθμίσεων</h2>
      <address><time datetime="2019-11-20T09:00:50+00:00">20 Nov 2019, 09:00</time> by <a rel="author">ΤοΒΗΜΑ Team</a></address>
      <p>Δέκα χρόνια έχουν περάσει από τότε που ξέσπασε η δημοσιονομική κρίση με πρώτο «θύμα» την Ελλάδα, και στη συνέχεια άλλες χώρες, μεταξύ αυτών και της νότιας Ευρώπης.</p>
      <figure>
        <img src="https://www.tovima.gr/wp-content/uploads/2019/11/20/Banner-450x36.jpg"/>
      </figure>
      <p>Τα μηνύματα σήμερα από αυτές τις οικονομίες είναι θετικά και φαίνεται ότι όχι μόνο ξεπέρασαν τα προβλήματα, αλλά ορισμένες εξ αυτών αναπτύσσονται πολύ πιο γρήγορα από ότι βιομηχανικές χώρες του ευρωπαϊκού βορρά. Αυτά σε γενικές γραμμές είναι τα αποτέλεσμα ανάλυσης του Ινστιτούτου της Γερμανικής Οικονομίας IW, που φέρνει στο φως για πρώτη φορά η εφημερίδα Die Welt.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>
        <b>«Σε σωστό δρόμο η Ελλάδα»</b>
      </p>
      <figure>
        <img src="https://www.dw.com/image/5540216_404.jpg"/>
      </figure>
      <p>Οι εξαγωγές της Ελλάδας και της Πορτογαλίας αυξήθηκαν κατά 50% σε σχέση με το 2013</p>
      <p>Τα ποσοστά ανάπτυξης κυρίως της Ισπανίας εντυπωσιάζουν. Ανάμεσα στο 2015 και το 2018 αυξήθηκαν σταθερά κατά μέσον όρο γύρω στο 2,9% ετησίως, ενώ το ίδιο συνέβη και στην Πορτογαλία με 2,7% , πολύ περισσότερο από ότι η Γερμανία και η Γαλλία. Το Διεθνές Νομισματικό Ταμείο προβλέπει ότι ο ρυθμός ανάπτυξης θα διατηρηθεί και φέτος στις δύο αυτές χώρες παρά την «αρρυθμία» της παγκόσμιας οικονομίας. Ο Γίργκεν Μάτις, επικεφαλής του τμήματος Διεθνούς Οικονομίας, υποστηρίζει ότι όσον καιρό η Ισπανία και η Πορτογαλία αναπτύσσονται με αυτόν το ρυθμό, μπορεί κανείς να ισχυριστεί με πολλή προσοχή ότι έχουν ξεπεράσει τον κίνδυνο, αν και υπάρχουν νευραλγικά σημεία, όπως το δημόσιο χρέος στην Πορτογαλία, που έπεσε μεν θεαματικά, παραμένει όμως υψηλό. Το ΔΝΤ τοποθετήθηκε πρόσφατα θετικά και για την Ελλάδα. «Η χώρα βρίσκεται σε σωστό δρόμο» αποφαίνονται οι οικονομολόγοι στη Ουάσιγκτον. Στην ίδια έκθεση περιγράφεται ως «θεαματική» η εξέλιξη χωρών που βρέθηκαν στη δίνη της κρίσης, Για παράδειγμα η Ιρλανδία, που παρά τη φούσκα ακινήτων, έχει μειώσει εντυπωσιακά το δημόσιο χρέος της στο 63,3%. Καθοδική πορεία έχει το δημόσιο χρέος της Ισπανίας και της Πορτογαλίας. Στην Ελλάδα και την Κύπρο ωστόσο το δημόσιο χρέος αυξήθηκε παρά τους γοργούς ρυθμούς ανάπτυξης. Η Ευρωπαϊκή Επιτροπή αναμένει ωστόσο για την Ελλάδα μείωση του δημοσίου χρέους της το 2021 και 2022.</p>
      <p>Η έκθεση του Ινστιτούτου Γερμανικής Οικονομίας καταγράφει θετικές εξελίξεις και στην αγορά εργασίας των πρώην χωρών σε κρίση. Στο απόγειό της πάνω από 25% των Ελλήνων και των Ισπανών ήταν άνεργοι. Αλλά από τότε μειώνεται το ποσοστό σταθερά, στην Πορτογαλία μάλιστα από το 16% θα φτάσει φέτος σύμφωνα με εκτιμήσεις στο 6%. Στην Ισπανία το ποσοστό ανεργίας από το 26% το 2013, ίσως να μειωθεί φέτος ακόμη και στο ήμισυ. Αλλά και στην Ελλάδα η ανεργία μειώνεται και αναμένεται να φθάσει γύρω στο 18%.</p>
      <p>
        <b>Η Ιταλία αδύναμος κρίκος</b>
      </p>
      <figure>
        <img src="https://www.dw.com/image/50370620_404.jpg"/>
      </figure>
      <p>Στασιμότητα της ιταλικής οικονομίας βλέπει για φέτος το ΔΝΤ.</p>
      <p>Εντυπωσιακά στοιχεία καταγράφονται στη γερμανική ανάλυση και ως προς τις εξαγωγές χωρών που πέρασαν κρίση. Οι συγγραφείς της κάνουν αναφορά στην γερμανική χρυσή περίοδο εξαγωγών της προηγούμενης δεκαετίας και σημειώνουν ότι οι εξαγωγές από τις χώρες της κρίσης στο εξωτερικό έχουν δρομολογηθεί και τρέχουν με δυναμισμό. Μάλιστα Έλληνες και Πορτογάλοι επιχειρηματίες εξήγαγαν στο εξωτερικό κατά 50% περισσότερα προϊόντα από ότι το 2013. Αδύναμος κρίκος παραμένει η Ιταλία. Το ΔΝΤ περιμένει ότι η ιταλική οικονομία θα παραμείνει στάσιμη φέτος. «Η Ιταλία πληρώνει την εχθρική προς την ανάπτυξη πολιτική της εθνολαϊκιστικής κυβέρνησης του φετινού καλοκαιριού που προκάλεσε γενικότερα ανασφάλεια», επισημαίνει το IW.</p>
      <p>Προς το παρόν ο ιταλικός προϋπολογισμός του 2020 βρίσκεται στις Βρυξέλλες προς εξέταση. Αύριο η Ευρωπαϊκή Επιτροπή θα  δημοσιοποιήσει τις εκτιμήσεις της. Παρατηρητές προεξοφλούν πάντως ότι αυτήν τη φορά θα εφαρμόσει με ελαστικότητα τους κανόνες δημοσιονομικής πειθαρχίας για να προσεγγίσει τη νέα φιλοευρωπαϊκή κυβέρνηση της Ρώμης.</p>
      <p>
        <b>Ειρήνη Αναστασοπούλου / Die Welt </b>
      </p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>