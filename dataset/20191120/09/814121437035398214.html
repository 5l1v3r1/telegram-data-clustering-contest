<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271464/sawicki-expose-morawieckiego-to-byly-takie-opowiesci-z-narnii.html"/>
    <meta property="og:site_name" content="Wprost"/>
    <meta property="article:published_time" content="2019-11-20T09:14:00+00:00"/>
    <meta property="og:title" content="Sawicki: Expose Morawieckiego to były takie opowieści z Narnii"/>
    <meta property="og:description" content="Marek Sawicki uważa, że expose premiera Mateusza Morawieckiego było pozbawione konkretów. „Generalnie jestem zawiedziony, bo z tego exposé, gdyby tak je ścisnąć, to nie pozostanie nic” – stwierdził poseł PSL w rozmowie na antenie Radia Zet."/>
  </head>
  <body>
    <article>
      <h1>Sawicki: Expose Morawieckiego to były takie opowieści z Narnii</h1>
      <address>
        <time datetime="2019-11-20T09:14:00+00:00">20 Nov 2019, 09:14</time>
      </address>
      <p>
        <b>Marek Sawicki uważa, że expose premiera Mateusza Morawieckiego było pozbawione konkretów. „Generalnie jestem zawiedziony, bo z tego exposé, gdyby tak je ścisnąć, to nie pozostanie nic” – stwierdził poseł PSL w rozmowie na antenie Radia Zet.</b>
      </p>
      <p>Zanim Marek Sawicki ocenił expose <a href="https://www.wprost.pl/tematy/10126719/mateusz-morawiecki.html">Mateusza Morawickiego</a>, dziennikarka Radia Zet pytała, czy to, że jego ugrupowanie zagłosowało przeciw udzielenia wotum zaufania dla nowego rządu oznacza, że <a href="https://www.wprost.pl/tematy/10128686/polskie-stronnictwo-ludowe.html">PSL</a> będzie opozycją totalną.</p>
      <p>– Nie, to nie jest opozycja totalna. To jest opozycja konstruktywna – stwierdził poseł PSL. – Władysław Kosiniak-Kamysz wystąpił po exposé pana premiera, przypominając, że mamy wspólnie z PiS-em podpisany pakt dla zdrowia, że także oferuje kolejne obszary do współpracy, więc zobaczymy, czy <a href="https://www.wprost.pl/tematy/10124552/prawo-i-sprawiedliwosc.html">PiS</a> rzeczywiście będzie chciał korzystać ze współpracy z opozycją, to jest istotne – dodał.</p>
      <p>Następnie Marek Sawicki przypomniał, że w trakcie 26 lat w Sejmie wysłuchał wiele expose i ocenił to wygłoszone wczoraj przez premiera Morawieckiego.</p>
      <p>– Powiem szczerze, że to były takie opowieści z Narnii. Nic, żadnych konkretów, bajanie o kraju mlekiem i miodem płynącym, o tym, że będziemy budowali porozumienie, że będziemy budowali wspólnotę, ale z drugiej strony nie usłyszeliśmy w żadnej kwestii propozycji, jak dany problem ma być rozwiązany – podkreślił Sawicki. – Od służby zdrowia poprzez edukację poprzez rolnictwo, poprzez nawet słynne kwestie związane z bezpieczeństwem na drodze. Też pan premier nie powiedział, o co mu chodzi – dodał.</p>
      <p>Poseł PSL stwierdził, że jest zawiedziony expose, z którego „gdyby tak je ścisnąć, to nie pozostanie nic”.</p>
      <p>– To jest problem. Mamy duże państwo w środku Europy i jeśli chodzi o politykę zagraniczną, nic, żadnych konkretów. Jeśli chodzi o politykę gospodarczą, to przede wszystkim niewiarygodność. Nie mamy ani miliona elektrycznych samochodów, nie mamy także Mieszkania+, co pan premier zapowiadał. Nie ma przemysłu stoczniowego, o którym pan premier wielokrotnie mówił. Zamiast przekopu Mierzei Wiślanej mamy wycięty las i pewnie na tym to się wszystko zakończy – wymieniał Sawicki. – Trzeba sobie jasno powiedzieć, niech najpierw (premier Morawiceki – red.) wykona to, co zepsuł, niech dorówna do tego, co było cztery lata wcześniej – dodał.</p>
      <related>
        <h4>Czytaj także:</h4>
        <a href="https://www.wprost.pl/kraj/10271456/lubnauer-mowila-o-panstwie-socjalnym-lewicy-jest-latwiej-atakowac-pis.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.radiozet.pl/">Radio Zet</a></footer>
    </article>
  </body>
</html>