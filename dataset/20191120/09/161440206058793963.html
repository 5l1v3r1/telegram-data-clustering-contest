<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/20/l-archeologo-marco-cabras-porta-la-grotta-di-acquacadda-in-tv-7-954593.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T09:39:06+00:00"/>
    <meta property="og:title" content="L'archeologo Marco Cabras porta la grotta di Acquacadda in tv"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Su Rai1</h6>
      <h1>L'archeologo Marco Cabras porta la grotta di Acquacadda in tv</h1>
      <h2>Ospite di Amadeus, lo studioso ha avuto modo di raccontare la preziosità isolana</h2>
      <address>
        <time datetime="2019-11-20T09:39:06+00:00">20 Nov 2019, 09:39</time>
      </address>
      <p>Grande interesse suscitato in tv da Marco Cabras, archeologo cagliaritano di 36 anni, che nella puntata de "I soliti ignoti - Il ritorno" andata in onda ieri sera su Rai1, ha avuto modo di parlare brevemente dello scavo della Grotta di Acquacadda - Nuxis.</p>
      <p>"È stato un momento giocoso, insolito per chi opera nel nostro ambiente - racconta Cabras - al quale ci siamo prestati con prudenza ma volentieri. Voglio ringraziare i miei colleghi per avermi supportato in questa esperienza".</p>
      <p>"La produzione di un programma televisivo così complesso, il dietro le quinte, l’organizzazione ed il lavoro di squadra - aggiunge poi - per molti aspetti somiglia a quello che affronta il team di uno scavo archeologico. È un'esperienza, al di là del lato ludico del programma, che ho accettato di fare anche per vivere in prima persona una produzione di altissimo livello".</p>
      <p>Continua così il lavoro di promozione delle attività di archeologia pubblica intraprese dal team, coordinato dal professor Riccardo Cicilloni e dai suoi collaboratori, Federico Porcedda e lo stesso Marco Cabras, negli ultimi mesi.</p>
      <p>L'apparizione di ieri in tv è stata “sicuramente un modo per condividere e far conoscere lo splendido scenario naturalistico, geologico, storico ed archeologico della Grotta di Acquacadda di Nuxis e portarla al di fuori della nostra Isola", commenta il gruppo.</p>
      <p>(Unioneonline/v.l.)</p>
    </article>
  </body>
</html>