<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232497/"/>
    <meta property="og:site_name" content="Українська правда"/>
    <meta property="article:published_time" content="2019-11-20T09:35:00+00:00"/>
    <meta property="og:title" content="Разумков запевняє, що ніхто депутатам не доплачує"/>
    <meta property="og:description" content="Голова Верховної Ради Дмитро Разумков запевнив, що народні депутати отримують близько 40 тисяч гривень заробітної платні і їм ніхто не доплачує у конвертах."/>
  </head>
  <body>
    <article>
      <h1>Разумков запевняє, що ніхто депутатам не доплачує</h1>
      <address>
        <time datetime="2019-11-20T09:35:00+00:00">20 Nov 2019, 09:35</time>
      </address>
      <p>Голова Верховної Ради Дмитро Разумков запевнив, що народні депутати отримують близько 40 тисяч гривень заробітної платні і їм ніхто не доплачує у конвертах.</p>
      <p><b>Джерело:</b> інтерв’ю Разумкова "<a href="https://www.pravda.com.ua/articles/2019/11/20/7232452/">Українській правді</a>"</p>
      <ul>
        <li><b>УП:</b> Раніше <a href="https://www.pravda.com.ua/news/2019/08/19/7223917/">ви говорили</a>, що зарплата в народних депутатів занадто мала. </li>
        <li><b>Разумков:</b> Дивіться, не можна казати про зарплату в 40 000 гривень, 35 000 – 40 000 гривень в державі, де середня заробітна плата, там, 10 000 гривень, "замала". Тому я не так казав. Вона невелика, враховуючи ті спокуси, які можуть з'являтися в народного депутата. І я думаю, що з часом треба буде змінювати це... Люди отримують зарплату – люди за неї працюють. Не влаштовує зарплата – будь ласка, до побачення. </li>
        <li><b>УП:</b> У вас немає додаткових доплат?</li>
        <li><b>Разумков:</b> Ні, немає.</li>
        <li><b>УП:</b> Наприклад, виключена з вашої фракції<a href="https://www.pravda.com.ua/articles/2019/11/14/7231968/"> пані Скороход</a> каже, що <a href="https://www.pravda.com.ua/news/2019/11/15/7232059/">депутатам доплачують</a> по 5 тисяч доларів. </li>
        <li><b>Разумков:</b> По-перше, треба зрозуміти, хто це робив. По-друге, я прибічник того, щоб не в ЗМІ про це казати, а звернутися до НАБУ, правоохоронних органів та дати цю інформацію. Це буде корисно і правильно.</li>
      </ul>
      <p><b>Деталі:</b> Спікер запевнив, що на посаді йому ніхто не пропонував ніяких доплат. Щодо заяв народних депутатів, то Разумков рекомендує їм звертатися до правоохоронців. </p>
      <p>За словами глави ВР, наразі він отримує близько 40 тисяч гривень  заробітної платні в залежності від того, скільки робочих днів у місяці. </p>
      <p>У його сім'ї 11 квартир, будинок, кілька земельних ділянок,  три автомобілі, позашляховик.</p>
      <p>Він додав, що непогано себе почував у фінансовому плані до призначення на посаду, тому зараз йому вистачає коштів.</p>
      <p><b>Що було раніше: </b>15 листопад фракція "Слуга народу" <a href="https://www.pravda.com.ua/news/2019/11/15/7232036/">вирішила виключити</a> нардепа Анну Скороход.</p>
      <p>Перед цим Скороход <a href="https://www.pravda.com.ua/news/2019/11/14/7231943/">заявила</a>, що влада затримала її чоловіка Олексія Алякіна через її голосування проти законопроекту про відкриття ринку землі всупереч позиції фракції.</p>
      <p>У той же час, глава фракції Давид Арахамія звинуватив Скороход в пропонуванні хабарів. Крім того, Арахамія стверджував, що Скороход в Раді лобіює інтереси "конкретних олігархічних груп". Він попереджав, що буде ініціювати її виключення з депутатського об'єднання.</p>
      <p>У відповідь на звинувачення Арахамії Скороход заявила, що депутати нібито отримують по <a href="https://www.pravda.com.ua/news/2019/11/15/7232059/">$ 5 тисяч у конвертах</a>.</p>
      <p>
        <b>
          <i>Читайте також: <a href="https://www.pravda.com.ua/articles/2019/11/14/7231968/">"Плакуча Анна". Хто така Скороход, яку хочуть виключити зі "Слуги народу"</a></i>
        </b>
      </p>
      <p>
        <a href="https://www.pravda.com.ua/articles/2019/11/20/7232452/">
          <b>
            <i>Дмитро Разумков: Я не бачу передумов ні для ротації уряду, ні для дострокових виборів</i>
          </b>
        </a>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/20/7232474/"/>
        <a href="https://www.pravda.com.ua/articles/2019/11/20/7232452/"/>
        <a href="https://www.pravda.com.ua/news/2019/11/18/7232355/"/>
      </related>
    </article>
  </body>
</html>