<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742670"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T09:17:00+00:00"/>
    <meta property="og:title" content="'มิสซา'จัดใหญ่แสงสีเสียง รับ'โป๊ปฟรังซิส'สมพระเกียรติ"/>
    <meta property="og:description" content="พิธีมิสซาจัดใหญ่แสงสีเสียงพร้อมต้อนรับ 'สมเด็จพระสันตปาปาฟรังซิส' อย่างสมพระเกียรติและรองรับคริสตชนไทยและชาวไทยผู้เข้าร่วมรวมถึงประเทศเพื่อนบ้านหลายหมื่นคนที่หลั่งไหลเข้าร่วมพิธีศักดิ์สิทธิ์และชื่นชมพระบารมี"/>
  </head>
  <body>
    <article>
      <h1>'มิสซา'จัดใหญ่แสงสีเสียง รับ'โป๊ปฟรังซิส'สมพระเกียรติ</h1>
      <address>
        <time datetime="2019-11-20T09:17:00+00:00">20 Nov 2019, 09:17</time>
      </address>
      <p>
        <b>พิธีมิสซาจัดใหญ่แสงสีเสียงพร้อมต้อนรับ "สมเด็จพระสันตปาปาฟรังซิส" อย่างสมพระเกียรติและรองรับคริสตชนไทยและชาวไทยผู้เข้าร่วมรวมถึงประเทศเพื่อนบ้านหลายหมื่นคนที่หลั่งไหลเข้าร่วมพิธีศักดิ์สิทธิ์และชื่นชมพระบารมี</b>
      </p>
      <p>เมื่อเวลา 14.30 น. วันที่ 20 พ.ย. ที่ศูนย์สื่อมวลชน โรงแรมฮอลิเดย์ อินน์ สีลม กทม. มงซินญอร์ ดร.วิษณุ ธัญญอนันต์ รองเลขาธิการสภาประมุขบาทหลวงโรมันคาทอลิกแห่งประเทศไทย พร้อมด้วยบาทหลวงอนุชา ไชยเดช ผู้อำนวยการสื่อมวลชนคาทอลิกแห่งประเทศ นายชัยณรงค์ มนเทียรวิเชียรฉาย ที่ปรึกษาสภณสภาสื่อสารสังคม สำนักวาติกัน แถลงข่าวอย่างเป็นทางการของสมเด็จพระสันตะปาปาฟรังซิสเสด็จเยือนราชอาณาจักรไทย โดย มงซินญอร์ ดร.วิษณุ กล่าวว่า การเสด็จเยือนของสมเด็จพระสันตะปาปาครั้งนี้ในวันที่ 21 พ.ย.เสด็จไปยังทำเนียบรัฐบาล เพื่อประทานพระดำรัสให้แก่ พล.อ.ประยุทธ์ จันทร์โอชา นายกรัฐมนตรี คณะรัฐมนตรี (ครม.) ข้าราชการ ทูตานุทูต จากนั้นเสด็จไปเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ที่ วัดราชบิพิธ ต่อจากนั้นทรงพบคณะแพทย์ โรงพยาบาลเซ็นหลุยส์ เสด็จเข้าเฝ้าพระบาทสมเด็จพระเจ้าอยู่หัว ณ พระราชวังดุสิต และเสด็จมาทรงประกอบพิธีบูชาขอบพระคุณ(มิสซา) สำหรับประชาสัตบุรุษ ณ สนามศุภชลาศัย<br/> <br/>“ทั้งนี้นับเป็นช่วงเวลาที่น่าปิติยินดีสำหรับชาวคาทอลิกในประเทศไทยทุกคน เพราะถือเป็นการเสด็จเยือนราชอาณาจักรไทยของพระองค์ในโอกาสครบ 350 ปีที่ศาสนจักรคาทอลิกถูกสถาปนาขึ้นบนแผ่นดินสยาม โดยการเสด็จของพระองค์เพื่ออภิบาลคริสตศาสนิกชนคาทอลิก และศาสนิกชนทุกชาติ ทุกภาษา ทุกศาสนา และทุกนิกายความเชื่อ เพื่อเสริมสร้างสันติภาพให้เกิดขึ้นในโลก โดยพระองค์จะนำสารของพระเยซูเป็นพรให้แก่ประชาชนและโลกใบนี้ เพื่อนำพาชีวิตไปสู่สันติสุข พร้อมกับส่งกำลังใจให้ก่เยาวชน เพราะพระองค์ให้ความสำคัญกับเยาวชน เนื่องจากเยาวชนไม่ใช่อนาคตแต่เป็นปัจจุบันของเรา” มงซินญอร์ ดร.วิษณุ กล่าวและว่า ทั้งนี้ประเทศในแถบอาเซียนมีประชาชนคาทอลิกร่วมลงทะเบียนเข้าร่วมงานกว่าหมื่นคน โดยพบว่าประเทศเวียดนามเข้าลงทะเบียนเพื่อร่วมพิธีมิสซานี้ กว่า 4,500 คน  </p>
      <figure>
        <img src="https://www.dailynews.co.th/admin/upload/20191120/news_qIRTtvTnfO163107_533.jpg?v=201911211011?v=7101"/>
      </figure>
      <p>บาทหลวงอนุชา กล่าวว่า สำหรับการเตรียมความพร้อมในทุกจุดและทุกสถานที่ที่พระองค์จะเสด็จนั้นมีความเรียบร้อยแล้ว โดยเฉพาะพิธีมิสซาที่สนามศุภชลาศัยเป็นพิธีใหญ่ ซึ่งเมื่อเร็วๆ นี้ กรมพละศึกษาร่วมกับสภาประมุขบาทหลวงโรมันคาทอลิกแห่งประเทศไทยจัดประชุมใหญ่ เพื่อซักซ้อมความเข้าใจก่อนใช้สนามศุภชลาศัยเป็นสถานที่การจัดพิธีบูชาขอบพระคุณใหญ่ ล่าสุดมีการขยายพื้นที่ร่วมพิธีไปถึงสนามเทพหัสดิน เนื่องจากมีผู้สนใจเข้าร่วมพิธีจำนวนมาก การเตรียมสถานที่จัดพิธีมิสซาหรือพิธีบูชาขอบพระคุณที่สนามศุภชลาศัย จึงเป็นงานสำคัญที่มีหลายหน่วยงานเข้ามาร่วมเตรียมความพร้อมทั้งภาครัฐและเอกชน กรมพลศึกษาเป็นเจ้าภาพจัดสถานที่เอื้อเฟื้อการใช้พื้นที่สนามศุภชลาศัยสนามเทพหัสดินและอาคารนิมิตบุตร โดยมีการดำเนินการปรับปรุงพื้นที่ทาสีอาคารและซ่อมแซมห้องรับรองต่างๆ รวมถึงนำทีมวิศวกรของกรมพลศึกษาและกรมโยธาธิการและผังเมืองมาสำรวจความมั่นคงของโครงสร้างสนามเพื่อความปลอดภัย เนื่องจากคาดการณ์ว่าจะมีผู้เข้าร่วมในพิธีครั้งนี้ไม่ต่ำกว่า 50,000 คน<br/> <br/>“สำหรับการจัดระบบงานในพิธีมิสซาจะมีแสงสีเสียงต่างๆ ได้รับความร่วมมือจาก BEC TERO บริษัทผู้จัดงานที่เป็นที่ยอมรับระดับนานาชาติเข้ามาดูแลจัดการสถานที่ให้พร้อมต้อนรับสมเด็จพระสันตปาปาฟรังซิสอย่างสมพระเกียรติและรองรับคริสตชนไทยและชาวไทยผู้เข้าร่วมรวมถึงประเทศเพื่อนบ้านใกล้เคียงอีกเป็นหมื่นคนที่หลั่งไหลเข้าร่วมพิธีศักดิ์สิทธิ์และชื่นชมพระบารมีในครั้งนี้ด้วยรวมถึงตลอดเส้นทางที่สมเด็จพระสันตปาปาฟรังซิสเสด็จผ่านโดยรถยนต์เปิดประทุนเพื่อทักทายคริสตชนอย่างใกล้ชิด” บาทหลวงอนุชา กล่าว</p>
    </article>
  </body>
</html>