<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/ansvsa-despagubiri-valoare-197-milioane-lei-platite-pesta-porcina-malul-borcei-1_5dd502e85163ec4271382a92/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T09:19:27+00:00"/>
    <meta property="og:title" content="ANSVSA: Despăgubiri în valoare de 19,7 milioane de lei, plătite pentru pesta porcină pe malul Borcei"/>
    <meta property="og:description" content="Pesta Porcină Africană (PPA) evoluează în 260 de localităţi din 26 de judeţe, cu un număr de 792 de focare (dintre care 17 focare în exploataţii comerciale şi 5 focare în exploataţii de tip A). Conform ANSVSA, numărul focarelor active se află în scădere De la prima semnalare a prezenţei virusului PPA în România, pe data de 31 iulie 2017 şi până în prezent, au fost eliminaţi 539.341 de porci afectaţi de boală şi există 2.262 de cazuri la mistreţi."/>
  </head>
  <body>
    <article>
      <h1>ANSVSA: Despăgubiri în valoare de 19,7 milioane de lei, plătite pentru pesta porcină pe malul Borcei</h1>
      <address><time datetime="2019-11-20T09:19:27+00:00">20 Nov 2019, 09:19</time> by <a rel="author">Ionela Stănilă</a></address>
      <h4>Pesta Porcină Africană (PPA) evoluează în 260 de localităţi din 26 de judeţe, cu un număr de 792 de focare (dintre care 17 focare în exploataţii comerciale şi 5 focare în exploataţii de tip A). Conform ANSVSA, numărul focarelor active se află în scădere De la prima semnalare a prezenţei virusului PPA în România, pe data de 31 iulie 2017 şi până în prezent, au fost eliminaţi 539.341 de porci afectaţi de boală şi există 2.262 de cazuri la mistreţi.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/calarasi/sanctiuni-valoare-23-milioane-lei-aplicate-politisti-intr-o-zi-1_5dd5012a5163ec4271381dee/index.html"/>
        <a href="https://adevarul.ro/locale/targoviste/caz-pesta-porcina-anuntat-facebook-primarul-localitatii-1_5dd4efc25163ec4271378a6a/index.html"/>
        <a href="https://adevarul.ro/locale/calarasi/prognoza-meteo-strica-vremea-In-zone-lovesc-ninsorile-frig-face-1_5dd3f1435163ec42712f11ac/index.html"/>
      </related>
      <p>În anul 2018, numărul porcilor afectaţi de PPA a reprezentat 9,3% din efectivul de suine din ţara noastră, în timp ce, pentru primele zece luni ale lui 2019, procentul este de 3,7%. În total au fost stinse 1.978 de focare </p>
      <p>În judeţul Călăraşi  se înregistrează un focar într-o exploataţie comercială şi 114 cazuri la mistreţi. Până la această data (18.11.2019) au fost despăgubiţi 13.665 de proprietari, valoarea totală a plăţilor fiind de 327.127.270 de lei. În judeţul Călăraşi au fost plătite despăgubiri pentru 438 de exploataţii din cele 454 afectate în valoare de 19.768.490 de lei.</p>
      <p>Prezenţa virusului PPA în ţara noastră a fost semnalată pentru prima oară pe 31 iulie 2017, în judeţul Satu-Mare.</p>
      <p>Evoluţia bolii este în permanentă monitorizată, prin examene clinice şi de laborator, iar zilnic se analizează situaţia existentă, se aplică măsuri şi se întreprind acţiuni în funcţie de circumstanţe. ANSVSA solicită sprijinul şi înţelegerea cetăţenilor pentru respectarea acestor măsuri, având în vedere gravitatea bolii şi consecinţele economice grave generate de apariţia ei. Pentru a împiedica răspândirea bolii, toate animalele suspecte trebuie sacrificate şi neutralizate, iar proprietarii vor fi despăgubiţi de către stat, în condiţiile prevăzute de legislaţie.</p>
      <hr/>
    </article>
  </body>
</html>