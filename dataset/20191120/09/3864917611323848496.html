<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821758-sprava-broneziletiv-minoboroni-provede-vnutrisne-rozsliduvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:15:00+00:00"/>
    <meta property="og:title" content="“Справа бронежилетів”: Міноборони проведе внутрішнє розслідування"/>
    <meta property="og:description" content="У Міноборони здивовані мірою запобіжного заходу, який обрав суд для фігурантів справи “бракованих бронежилетів”."/>
  </head>
  <body>
    <article>
      <h1>“Справа бронежилетів”: Міноборони проведе внутрішнє розслідування</h1>
      <h2>У Міноборони здивовані мірою запобіжного заходу, який обрав суд для фігурантів справи “бракованих бронежилетів”.</h2>
      <address>
        <time datetime="2019-11-20T09:15:00+00:00">20 Nov 2019, 09:15</time>
      </address>
      <p>Водночас в оборонному відомстві готові співпрацювати зі слідством для того, щоб ця справа якомога швидше розслідувалася і дійшла зрозумілого і логічного кінця.</p>
      <p>Про це в <a href="https://www.radiosvoboda.org/a/oborona-frolova-armiya/30281089.html?fbclid=IwAR0oP0NvRZminDbbqsoWc-afYBDfs0ts5uajsch01jfjFAl8cJRaRry-Brs">інтерв'ю</a> Радіо Свобода заявила заступник міністра оборони Аліна Фролова.</p>
      <p>“Що стосується справи Марченка, то міністр оборони виклав свою позицію, яка збігається з позицією багатьох. Ми здивовані такою мірою запобіжного заходу. Але ми готові співпрацювати для того, щоб ця справа якомога швидше розслідувалася і дійшла до зрозумілого і логічного кінця. Ми хочемо, щоб розслідування йшло якомога швидше, і надаємо повне сприяння. Крім того, є намір провести внутрішнє розслідування. Ми хочемо для себе з’ясувати: що насправді відбувається, яка якість бронежилетів, про що йдеться, як відбувалося ухвалення рішень і таке інше”, - зазначила Фролова.</p>
      <p>За її словами, в міністерстві стурбовані цим процесом, який проявив комплексну проблему захисту військовослужбовців та їх юридичного захисту.</p>
      <p>“У нас система зараз побудована таким чином, що це право на захист майже відсутнє, тому що у людини не дуже багато грошей, вона не може найняти собі нормальних адвокатів. І я зараз кажу не про Марченка, а про систему взагалі. І в момент, коли військовослужбовець потрапляє в суд, де загальна підсудність, то не завжди люди, які розслідують справу, розбираються в аспектах ведення бойових дій і в армійській специфіці. Тобто, є комплексна проблема, яка потребує вирішення. Ми, як <a href="https://www.ukrinform.ua/tag-minoboroni">Міністерство оборони</a>, можемо змінити це”, - заявила заступник міністра, додавши, що в міністерстві планують вибудувати систему надання юридичної правової допомоги військовослужбовцям, офіцерам, які її потребують.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2816005-figuranta-spravi-broneziletiv-arestuvali-iz-zastavou-u-76-miljoniv.html">Фігуранта "справи бронежилетів" арештували із заставою у 76 мільйонів</a>
      </blockquote>
      <p>Як повідомляв Укрінформ, 5 листопада генерал-майору ЗСУ, начальнику Головного управління розвитку та супроводження матеріального забезпечення ЗСУ Дмитру Марченку, двом його заступникам та двом начальникам відділу оголошено підозри у постачанні у війська неякісних бронежилетів.</p>
      <p>У ДБР стверджують, що ці посадовці здійснили закупівлю 20 тисяч неякісних бронежилетів на суму 176 млн грн.</p>
      <p>11 листопада Печерський суд обрав генерал-майору Марченку запобіжний захід у вигляді тримання під вартою з правом застави 76 млн грн.</p>
      <p>13 листопада суд обрав запобіжні заходи ще для трьох підозрюваних. Зокрема, перший заступник начальника Головного управління розвитку та супроводу матеріального забезпечення ЗСУ Сергій Почтаренко два місяці перебуватиме під вартою на гауптвахті з можливістю застави понад 76 млн грн. Для заступника начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року.</p>
      <p>15 листопада Печерський райсуд Києва обрав запобіжний захід останньому фігуранту “справи бронежилетів” Михайлу Каморянському у вигляді тримання під вартою на два місяці з можливістю застави у розмірі 76 млн 840 тис. грн.</p>
    </article>
  </body>
</html>