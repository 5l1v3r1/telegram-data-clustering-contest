<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/20/vodata-v-pernik-se-otticha-po-trybite-nad-70-se-gubi.430194"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="Водата в Перник се оттича по тръбите: Над 70% се губи"/>
    <meta property="og:description" content="Местните - с вода по-малко от предвиденото | Dnes.bg"/>
  </head>
  <body>
    <article>
      <h1>Водата в Перник се оттича по тръбите: Над 70% се губи</h1>
      <h2>Местните - с вода по-малко от предвиденото</h2>
      <address><time datetime="2019-11-20T09:10:00+00:00">20 Nov 2019, 09:10</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>След въвеждането на воден режим в Перник по график вода трябва да има по 10 часа на ден. Това обаче не е съвсем така - в ЦГЧ имат вода по-дълго време. От ВиК - Перник обясняват, че това се дължи на факта, че водата се оттича по тръбите. В същото време в по-високите квартали режимът започва дори по-рано.</p>
      <p>"ВиК са обяснили на вас това, което обясниха и на мен, и на кмета, когато предлагаха вариантите за режим", обясни пред БНТ областният управител Ирена Соколова.</p>
      <p>- "Няма как тази сложна система, която се напълва и изпразва да бъде с пълен обем."</p>
      <p>От ВиК-Перник предупредиха, че цялата водопреносна система на Община Перник с прилежащите села изисква много време, за да може да се напълни, а след това и дълго време се оттича.</p>
      <p>"Режимът, който имаме в момента, е най-щадящият. От ВиК твърдят, че това не е най-правилният режим.", допълни Соколова.</p>
      <p>По думите й, постъпилите при нея данни показват, че се спестява малка част от водата. Над 70% от водата се губи по водопреносната мрежа, която е много стара и амортизирана. "Така че дори да не виждаме аварии, които са на повърхността, водата потъва в земята.", уточни тя и заключи, че по нейни данни язовир "Студена" не бил източен.</p>
      <p>Граждани на Перник сигнализират, че водата на места е с по-жълт цвят, но от РЗИ уверяват, че няма промени в качеството на водата.</p>
      <p>Днес гражданите на Перник излизат на протест заради въведения воден режим в града. "Това с вината може да го кажат хората, които правят проверки във ВиК. В рамките на моите правомощия е да управлявам процеса и да съм уведомена за ежедневните нива на консумация, ползване и нивата на разход. Всички данни са синхронизирани с управляващите органи", заключи Соколова. </p>
      <p> </p>
      <related>
        <h4>Още по темата</h4>
        <a href="https://www.dnes.bg/stranata/2019/11/19/pernichani-izlizat-na-protest-zaradi-vodniia-rejim.430142"/>
        <a href="https://www.dnes.bg/stranata/2019/11/19/vodata-v-pernik-se-gubi-po-trybite-zagubite-sa-ogromni.430071"/>
      </related>
    </article>
  </body>
</html>