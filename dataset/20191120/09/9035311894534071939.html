<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/abd-senatosu-cin-in-kars-ciktigi-hong-kong-tasarisini-kabul-etti"/>
    <meta property="og:site_name" content="euronews"/>
    <meta property="article:published_time" content="2019-11-20T09:04:22+00:00"/>
    <meta property="og:title" content="ABD Senatosu, Hong Kong'a yaptırım öngören tasarıyı kabul etti"/>
    <meta property="og:description" content="ABD Senatosu, Çin'in karşı çıktığı Hong Kong tasarısını kabul etti"/>
  </head>
  <body>
    <article>
      <h1>ABD Senatosu, Hong Kong'a yaptırım öngören tasarıyı kabul etti</h1>
      <address><time datetime="2019-11-20T09:04:22+00:00">20 Nov 2019, 09:04</time> by <a rel="author">Euronews </a></address>
      <p>ABD Senatosu Pekin'in şiddetle itiraz ettiği Hong Kong'daki gösterilere destek veren tasarıyı oy birliği ile kabul etti. Pekin, bu adıma misillimede bulunacağını belirterek, Washington'u Çin'in içişlerine karışmakla suçladı.</p>
      <p>Hong Kong gösterilerini destekleyen tasarının Senato'dan geçmesinin ardından Çin Dışişleri Bakanlığı, Pekin'deki ABD Büyükelçilik görevlilerinden William Klein'i bakanlığa çağırdı.</p>
      <p>Diğer yandan Hong Kong hükümeti de söz konusu tasarının Hong Kong-ABD ilişkilerine olumsuz etkisi olacağını açıklamasını yaptı.</p>
      <p>Tasarı, ABD Dışişleri Bakanlığı'nın Hong Kong'un özerk yapısını koruyup korumadığını takip etmek ve Hong Kong'da bulunan ABD vatandaşlarının Çin'e iade tehlikesine karşı korumaları için önlemler almasını öngörüyor.</p>
      <p>Hong Kong İnsan Hakları ve Demokrasi Yasası tasarısı ayrıca ABD'nin Hong Kong'a ticaret, ihracat ve iş dünyasına yönelik ayrıcalıklar tanıyan ve kentin özel yönetim bölgesi olarak sahip olduğu özerkliği kabul eden ABD Hong Kong Siyaset Yasası'nda değişiklik öngörüyor.</p>
      <p>Japonya ve Çin borsaları üzerinde olumsuz etkide bulunan Senato'nun bu adımı, Washington-Pekin arasındaki ticaret savaşlarının devam ettiği bir zamana denk geliyor.</p>
      <h3>Çin'den tepki</h3>
      <p>Çin Dışişleri Bakanlığı Sözcüsü Gıng Şuang, tasarının kabul edilmesinin ardından yaptığı açıklamada, "Tasarı, Çin'in kalkınmasını, Hong Kong'un istikrarını ve refahını baltalamaya çalışan Çin karşıtı, aşırılıkçı ve şiddete başvuran radikalleri cesaretlendirmeyi amaçlamaktadır." ifadelerini kullandı.</p>
      <p>Hong Kong yönetiminden gelen açıklamada da tasarıdan duyulan hoşnutsuzluk dile getirilerek, "Bu gereksiz ve haksız adım Hong Kong ve ABD arasındaki ilişkilere ve ortak çıkarlara zarar verecektir." değerlendirmesinde bulunuldu.</p>
      <p>Tasarı, Kongrenin alt kanadı Temsilciler Meclisinde de onaylanması halinde yasalaşmış olacak.</p>
      <p>Hong Kong'da suçluların Çin'e iadesini kolaylaştıran yasa tasarısına karşı haziran ayında başlayan kitlesel protestoların ardından aynı başlıkta ve benzer içerikte bir tasarı Temsilciler Meclisine sunulmuştu.</p>
      <h3>Hong Kong'un statüsü</h3>
      <p>Hong Kong, 1898'de imzalanan "kira sözleşmesiyle" uzun yıllar İngiltere hakimiyetinde kaldıktan sonra 1997'de Çin'e devredilmişti.</p>
      <p>İmzalanan ortak deklarasyon çerçevesinde Hong Kong'a, 2047'ye kadar Çin'e sadece dış politika ve savunma gibi alanlarda bağlı kalarak "tek ülke, iki sistem" politikasıyla idari bağımsızlığını ve yapısını koruma hakkı tanınmıştı</p>
    </article>
  </body>
</html>