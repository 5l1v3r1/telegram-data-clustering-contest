<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://people.onliner.by/2019/11/20/havorki-zachad"/>
    <meta property="og:site_name" content="Onliner"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Спецпроект Экспедыцыя Onliner: вывучаем багацце гаворак Гродзеншчыны"/>
    <meta property="og:description" content="Сярод шасці гісторыка-этнаграфічных рэгіёнаў Беларусі не ахопленым намі заставаўся толькі адзін, на захадзе краіны. Таму кірунак шостай экспедыцыі ў рамках сумеснага з А1 праекта «Мова» быў прадвызначаны — Гродзенская вобласць, з яе такім прыгожым і розным Нёманам і распаўсюджанымі тут гродзенска-баранавіцкімі гаворкамі."/>
  </head>
  <body>
    <article>
      <h1>Спецпроект <br/>Экспедыцыя Onliner: вывучаем багацце гаворак Гродзеншчыны</h1>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author">Вадзім Шклярык</a></address>
      <p>
        <b>Сярод шасці гісторыка-этнаграфічных рэгіёнаў Беларусі не ахопленым намі заставаўся толькі адзін, на захадзе краіны. Таму кірунак шостай экспедыцыі ў рамках сумеснага з <a href="https://www.a1.by/be/">А1</a> праекта «Мова» быў прадвызначаны — Гродзенская вобласць, з яе такім прыгожым і розным Нёманам і распаўсюджанымі тут гродзенска-баранавіцкімі гаворкамі.</b>
      </p>
      <h3>Змест</h3>
      <ul>
        <li>
          <a href="https://people.onliner.by/2019/11/20/havorki-zachad#zag1">Рэгіён</a>
        </li>
        <li>
          <a href="https://people.onliner.by/2019/11/20/havorki-zachad#zag2">Населеныя пункты, інфарманты</a>
        </li>
        <li>
          <a href="https://people.onliner.by/2019/11/20/havorki-zachad#zag3">Матэрыялы экспедыцыі</a>
        </li>
        <li>
          <a href="https://people.onliner.by/2019/11/20/havorki-zachad#zag4">Вывады</a>
        </li>
      </ul>
      <figure>
        <iframe src="https://www.youtube.com/embed/7sDxcnEIsTs" width="727" height="409" data-service="Youtube" scrolling="no"/>
      </figure>
      <h3><anchor name="zag1"/>Рэгіён</h3>
      <p>Згаданы вышэй Нёман даў назву ўсяму гісторыка-этнаграфічнаму рэгіёну, які вядомы як Панямонне, па аналогіі з Падзвіннем на поўначы Беларусі і Падняпроўем на ўсходзе. Знаходзячыся на сутыку некалькіх этнічных культур і на скрыжаванні гандлёвых шляхоў, гэты край не мог не стаць адметным. Але збольшага так можна сказаць пра любы рэгіён нашай краіны, таму лепш адзначым тое, што адразу кідаецца ў вочы.</p>
      <figure>
        <img src="https://content.onliner.by/news/1100x5616/959ca15034a0f63b8e5458dceeab2076.jpeg"/>
      </figure>
      <p>Бадай толькі на Гродзеншчыне можна пабачыць такую колькасць праваслаўных і каталіцкіх крыжоў, устаноўленых побач. Прычым тое, як гэтыя крыжы аздоблены, дае падставы меркаваць пра аднолькава паважлівае стаўленне жыхароў краю да адрозных веравызнанняў. На нашу думку — вельмі красамоўная ілюстрацыя той самай беларускай талерантнасці, дэклараванне якой на кожным кроку, аднак, ужо нагнала аскомы.</p>
      <slideshow>
        <figure>
          <img src="https://content.onliner.by/news/1100x5616/b7ac3ea4ef32ce055f89c10368b1bb32.jpeg"/>
          <figcaption>Свята-Успенскі мужчынскі манастыр у Жыровічах. Заснаваны ў XVI ст.</figcaption>
        </figure>
        <figure>
          <img src="https://content.onliner.by/news/1100x5616/0fdd7407c96bb224e5a952e5f4dfd5e7.jpeg"/>
          <figcaption>Свята-Успенскі мужчынскі манастыр у Жыровічах. Заснаваны ў XVI ст.</figcaption>
        </figure>
        <figure>
          <img src="https://content.onliner.by/news/1100x5616/8b6bddf03f3887c8306366772bd9809a.jpeg"/>
          <figcaption>Свята-Успенскі мужчынскі манастыр у Жыровічах. Заснаваны ў XVI ст.</figcaption>
        </figure>
        <figure>
          <img src="https://content.onliner.by/news/1100x5616/c14bb42f6df8fc1559807819849b26df.jpeg"/>
          <figcaption>Свята-Успенскі мужчынскі манастыр у Жыровічах. Заснаваны ў XVI ст.</figcaption>
        </figure>
        <figure>
          <img src="https://content.onliner.by/news/1100x5616/6782226d804b153f4b6a5179633cb66c.jpeg"/>
          <figcaption>Свята-Міхайлаўская царква ў Сынкавічах. Пабудавана ў XVI ст.</figcaption>
        </figure>
        <figure>
          <img src="https://content.onliner.by/news/1100x5616/899e37035678c8a12fc6079fd9010896.jpeg"/>
          <figcaption>Свята-Міхайлаўская царква ў Сынкавічах. Пабудавана ў XVI ст.</figcaption>
        </figure>
      </slideshow>
      <figure>
        <img src="https://content.onliner.by/news/1400x5616/3b94e2b8d72e9728c2519d135a5fee8b.jpeg"/>
        <figcaption>Створана паводле карты В. С. Цітова «Гісторыка-этнаграфічныя рэгіёны Беларусі» і карты А. А. Крывіцкага «Групоўка гаворак на тэрыторыі Беларусі»</figcaption>
      </figure>
      <p>Моўны ландшафт Панямоння, як было сказана вышэй, вызначаюць пераважна гродзенска-баранавіцкія гаворкі ўжо знаёмага па Усходнім Палессі паўднёва-заходняга дыялекту беларускай мовы. Са слуцкімі і мазырскімі гаворкамі іх яднаюць, напрыклад, <a href="https://res.cloudinary.com/philology/image/upload/dabm/14.jpg">няпоўнае оканне</a> <i>(бало́то, падняло́со)</i>, адметная <a href="https://res.cloudinary.com/philology/image/upload/dabm/170.jpg">форма</a> загаднага ладу дзеясловаў <i>(жыве́це, ідзе́це)</i> і нават <a href="https://res.cloudinary.com/philology/image/upload/dabm/165.jpg">саканне</a> <i>(ко́нчыласа, ме́ліса)</i>. Але маюцца тут таксама адрозненні: скажам, толькі на захадзе Беларусі вы <a href="https://res.cloudinary.com/philology/image/upload/dabm/48.jpg">пачуеце</a> <i>гу́ліца</i>, а не <i>ву́ліца</i>. Ужываюцца на гэтай тэрыторыі і своеасаблівыя словы, праілюстраваць якія нам дапамаглі мясцовыя старажылы.</p>
      <h3><anchor name="zag2"/>Населеныя пункты, інфарманты</h3>
      <p>Зыходзячы з назвы рэгіёна, мы палічылі абавязковым спыніцца на беразе Нёмана — каб і з людзьмі пагаварыць, і раку паздымаць. Для ўсяго гэтага была абрана вёска <b>Падбараны Мастоўскага раёна</b>. У ладным і дагледжаным цагляным дамку тут жыве Канстанцін Яўгенавіч Якубчык 1932 г. н. На жаль, ужо без жонкі, з якой пражылі — цяжка паверыць — 56 гадоў. Нягледзячы на няпросты лёс, у свае 87 дзед Кастусь усё яшчэ бадзёры, рухавы і гаваркі.</p>
      <slideshow>
        <figure>
          <img src="https://content.onliner.by/news/1100x5616/637147d15d2a3b437e8ff5e301579fc4.jpeg"/>
          <figcaption>Канстанцін Яўгенавіч Якубчык</figcaption>
        </figure>
        <figure>
          <img src="https://content.onliner.by/news/1100x5616/fde2631d932c8af3e4988719da662de6.jpeg"/>
        </figure>
        <figure>
          <img src="https://content.onliner.by/news/1100x5616/4c932326ba04c05aec16eb92c4f02575.jpeg"/>
        </figure>
        <figure>
          <img src="https://content.onliner.by/news/1100x5616/1629e07222f1794bde1d20463bae296b.jpeg"/>
        </figure>
        <figure>
          <img src="https://content.onliner.by/news/1100x5616/91c09d2d1bea1f8b736aeab24f778930.jpeg"/>
        </figure>
        <figure>
          <img src="https://content.onliner.by/news/1100x5616/c3d73a3b3a9e8addd3ddda9c3e854c64.jpeg"/>
        </figure>
        <figure>
          <img src="https://content.onliner.by/news/1100x5616/2793203ad0cccb883b3b8caf0ed080d3.jpeg"/>
        </figure>
        <figure>
          <img src="https://content.onliner.by/news/1100x5616/889c0c900fa53b3c48472a36973768a6.jpeg"/>
        </figure>
      </slideshow>
      <p>У чалавека, які нарадзіўся і вырас на беразе Нёмана, мы не маглі не спытаць, ці пераплываў ён калі-небудзь шырокую ў гэтых мясцінах раку. Натуральна, пераплываў, але і тануў разы тры. Праўда, па словах нашага інфарманта, калі ў 2012 годзе запусцілі Гродзенскую ГЭС, «з Нёмна зрабілі возеро, стала вада ціхо ісці зусім». Аднак рыбе, напэўна, падабаецца, бо рыбакоў мы тут пабачылі нямала.</p>
      <slideshow>
        <figure>
          <img src="https://content.onliner.by/news/1100x5616/960d4ed27e4d2cdf0697fe87dbc4e0cf.jpeg"/>
          <figcaption>Нёман у горадзе Масты</figcaption>
        </figure>
        <figure>
          <img src="https://content.onliner.by/news/1100x5616/f38c76994d897a84f748cf3836a0f730.jpeg"/>
          <figcaption>Нёман у горадзе Масты</figcaption>
        </figure>
      </slideshow>
      <p>Зразумела, не Нёманам адзіным жыве Гродзеншчына. Больш-менш вядомым з’яўляецца і яго буйны левы прыток — Шчара, на берагах якой мы таксама пабывалі. У вёсцы <b>Голі Слонімскага раёна</b> нас сустрэла гаспадарлівая і добразычлівая Клаўдзія Міхайлаўна Скок 1940 г. н. Як і дзед Кастусь, жыве бабуля адна — мужа няма ўжо 15 гадоў. Але бядуе больш не па ім, а па загінулым у Афганістане сыне. Здавалася б, тая вайна скончылася 30 гадоў таму, аднак боль маці не мае тэрміну даўнасці, і быць выпадковым сведкам такому няпроста.</p>
      <slideshow>
        <figure>
          <img src="https://content.onliner.by/news/1100x5616/266bf91131fc4448ac12bd6063f503f5.jpeg"/>
          <figcaption>Клаўдзія Міхайлаўна Скок</figcaption>
        </figure>
        <figure>
          <img src="https://content.onliner.by/news/1100x5616/cf7a6394542e7188e392a534e9fbb376.jpeg"/>
        </figure>
        <figure>
          <img src="https://content.onliner.by/news/1100x5616/1603a746e20e48b6d222252243c232fa.jpeg"/>
        </figure>
        <figure>
          <img src="https://content.onliner.by/news/1100x5616/5a6f3a0923f99c1bcea72145ef3ff5a5.jpeg"/>
        </figure>
        <figure>
          <img src="https://content.onliner.by/news/1100x5616/8a57b0ecb3d95c81082b53e5968cdf80.jpeg"/>
        </figure>
      </slideshow>
      <p>Вёска <b>Русакова Слонімскага раёна</b> здзівіла тым, што вёскай яна лічыцца хутчэй намінальна. Многія будынкі і зямельныя ўчасткі цяпер належаць заснаванаму тут у 2005 годзе <a href="https://vk.com/club102750472">жаночаму скіту</a> прападобнага Амвросія Опцінскага. Тым не менш двух старажылаў мы адшукаць змаглі — сціплую Алену Карпаўну Сегень 1938 г. н. і бойкую Антаніну Макараўну Панашчык 1941 г. н.</p>
      <slideshow>
        <figure>
          <img src="https://content.onliner.by/news/1100x5616/670c4351cc45c426accee217c83a4138.jpeg"/>
          <figcaption>Алена Карпаўна Сегень</figcaption>
        </figure>
        <figure>
          <img src="https://content.onliner.by/news/1100x5616/99584105c2bf95d40466af0c1075faa2.jpeg"/>
        </figure>
        <figure>
          <img src="https://content.onliner.by/news/1100x5616/47b4143ba52d0dd365f284ef81ed70f3.jpeg"/>
        </figure>
      </slideshow>
      <slideshow>
        <figure>
          <img src="https://content.onliner.by/news/1100x5616/ec15e03e6a2710189a298c13fd8cccf5.jpeg"/>
          <figcaption>Антаніна Макараўна Панашчык</figcaption>
        </figure>
        <figure>
          <img src="https://content.onliner.by/news/1100x5616/3cd24c415629caa665c2eb6184b2259b.jpeg"/>
        </figure>
        <figure>
          <img src="https://content.onliner.by/news/1100x5616/94087d03f3ca6f8cb32c645741d3e3f8.jpeg"/>
        </figure>
        <figure>
          <img src="https://content.onliner.by/news/1100x5616/e76dd05fe57a19fa03e4eae656646c51.jpeg"/>
        </figure>
        <figure>
          <img src="https://content.onliner.by/news/1100x5616/5985e426e0a7bdd61782327bd32f432a.jpeg"/>
        </figure>
      </slideshow>
      <p>Суседствам са скітам бабулі задаволеныя: <i>«Што ні папрасі, нікада не адкажуць нічого. У іх і трактар свой е, папросім там і згара́ць ці прывязці што…»</i>. Адным словам, вельмі дарэчная падмога для пажылых людзей, якая не зашкодзіла б многім іншым беларускім вёскам з нешматлікімі жыхарамі-старажыламі.</p>
      <h3><anchor name="zag3"/>Матэрыялы экспедыцыі</h3>
      <p>Гродзенска-баранавіцкія гаворкі паўднёва-заходняга дыялекту беларускай мовы ўяўляюць сабой адносна цэльнае ўтварэнне, таму глабальных моўных адрозненняў паміж раёнамі тут няма. Сякія-такія лексічныя несупадзенні мы ўсё ж выявілі, але засяродзіцца вырашылі ў першую чаргу на адметных мясцовых словах. У выніку падаём іх не ў парах, а паасобку (ніжэй па тэксце такія адзінкі вылучаны тлустым шрыфтам).</p>
      <figure>
        <img src="https://content.onliner.by/news/1100x5616/c732e5dcd5ae4e7a80fba743e8253e46.jpeg"/>
      </figure>
      <p>Вядомае фактычна на ўсёй тэрыторыі Беларусі слова <i>штаны́</i> мае, між іншым, сінонім <i>нагаві́цы</i>, які распаўсюджаны на паўднёвым захадзе краіны. Але нас больш цікавіў варыянт <b><i>ганаві́цы</i></b>, <a href="https://res.cloudinary.com/philology/image/upload/dabm/326.jpg">пашыраны</a> пераважна на захадзе Гродзенскай вобласці. У Мастоўскім раёне мы яго якраз і пачулі, праўда з удакладненнем, што цяпер ужо так не гавораць — скрозь пануюць <i>штаны</i>.</p>
      <p>Падобная сітуацыя склалася і з <a href="https://res.cloudinary.com/philology/image/upload/labng/1-8.pdf">сінонімамі</a> да слова <i>пе́рхаць</i>: з нашай дапамогай інфарманты ўсё ж прыгадалі і <b><i>ко́шасць</i></b>, і <i>кашуту́</i>, але тое «вабшчэ па-старыннаму» (а яшчэ — па-мясцоваму, бо ў сучаснай беларускай літаратурнай мове такіх слоў няма). Дадамо сюды і <i>чо́санкі</i>, якія сёння, мяркуючы па атрыманых адказах, выцеснены <i>ва́ленкамі</i>.</p>
      <p>А вось слова <b><i>кастры́ца</i></b> азадачыла. Як мы <a href="https://res.cloudinary.com/philology/image/upload/labng/1-179.pdf">вычыталі</a>, так на Гродзеншчыне (і толькі тут) называюць апалую ігліцу. Праўда, верылася слаба, бо кастрыца — гэта ж <a href="https://www.skarnik.by/tsbm/32453">астаткі</a> пасля перапрацоўкі льну ці канопляў. Але інфарманты пацвердзілі: «з лесу, з хвойкаў», «шышке́ папада́лі». Зрэшты, і ў адным, і ў другім выпадку маем адходы, таму сувязь паміж абодвума значэннямі ёсць.</p>
      <figure>
        <img src="https://content.onliner.by/news/1100x5616/bd93832ad8d5964420e122144910862a.jpeg"/>
      </figure>
      <p>Несупадзенне было выяўлена таксама паміж літаратурным і мясцовым словам <i>махля́р</i>. У свой час беларускія дыялектолагі адмовіліся наносіць яго на <a href="https://res.cloudinary.com/philology/image/upload/labng/3-28.pdf">карту</a> з назвамі манюкі, хоць факты фіксацыі гэтага слова ў такім значэнні яўна былі. У тлумачальных слоўніках махляр <a href="https://www.skarnik.by/tsbm/37934">фігуруе</a> як жулік і ашуканец, але двое з чатырох нашых інфармантаў пацвердзілі, што так у іх вёсках прынята называць менавіта хлуса.</p>
      <p>Складанасцямі абярнулася наша спроба высветліць мясцовую назву стрэлкі ў цыбулі. Дакладней, мы думалі, што стрэлка і пяро — гэта адно і тое ж, таму смела жанглявалі выпісанымі загадзя словамі. Інфарманты ж патлумачылі: стрэлка (па-мясцоваму <i>стаўбу́н</i>, <b><i>стры́мбуль</i></b>) паяўляецца тады, калі цыбуля толькі пачынае прарастаць, а пёры (па-мясцоваму <b><i>шчыпяры́</i></b><i>, пе́р’ё</i>) — вынік гэтага працэсу. У «Лексічным атласе беларускіх народных гаворак» нават ёсць асобныя карты для назваў <a href="https://res.cloudinary.com/philology/image/upload/labng/2-186.pdf">стрэлкі</a> і <a href="https://res.cloudinary.com/philology/image/upload/labng/2-185.pdf">пёраў</a> цыбулі.</p>
      <p>Раз ужо загаварылі пра гародніну, то прывядзём у тым ліку мясцовыя назвы матыкі. Праўда, свая спецыфіка выявілася і тут. У вёсцы Голі Слонімскага раёна пад словам <i>га́чка</i>, напрыклад, разумеюць матыку без зубцоў, а ў якасці назвы матыкі з зубцамі выкарыстоўваюць словы<i> дра́пці</i> і <i>драпачы́</i>. У вёсцы ж Русакова Слонімскага раёна, наадварот, <i>га́чкай</i> называюць матыку з зубцамі, а <i>ця́пкай</i> — тую ж прыладу, але ўжо без зубцоў. Разумеем, што для большасці чытачоў такія падрабязнасці будуць залішнімі, але мы за дакладнасць інфармацыі, таму і раскладаем усё па паліцах.</p>
      <slideshow>
        <figure>
          <img src="https://content.onliner.by/news/1100x5616/9932751b8eb364fa5af3a0fb8b499c25.jpeg"/>
        </figure>
        <figure>
          <img src="https://content.onliner.by/news/1100x5616/eeebeb86c588ee30b5cb11a5300d7618.jpeg"/>
        </figure>
        <figure>
          <img src="https://content.onliner.by/news/1100x5616/537670900dc48fc7c64fa22f8ce4e308.jpeg"/>
        </figure>
        <figure>
          <img src="https://content.onliner.by/news/1100x5616/7c0c526934042e2dbefdce888aea698f.jpeg"/>
        </figure>
        <figure>
          <img src="https://content.onliner.by/news/1100x5616/ade5dee30a49ee0d35385e2cd54d1758.jpeg"/>
        </figure>
      </slideshow>
      <p>Патлумачылі нам таксама розніцу паміж прыметнікамі <i>кульга́вы</i> і <b><i>клыба́ты</i></b>, хоць адпаведная <a href="https://res.cloudinary.com/philology/image/upload/labng/3-100.pdf">карта</a> падае гэтыя словы як сінонімы. Сапраўды, яны блізкія па значэнні, але кульгавым у Мастоўскім раёне называюць чалавека з часовай траўмай (калі, напрыклад, вывіхнуў нагу), а вось клыбаты — гэта ўжо пра інваліда. У сучаснай беларускай літаратурнай мове абодва гэтыя значэнні <a href="https://www.skarnik.by/tsbm/34693">замацаваны</a> за словам <i>кульгавы</i>.</p>
      <p>Што да <a href="https://res.cloudinary.com/philology/image/upload/labng/4-198.pdf">назвы палавіка</a>, то нечаканасцей тут не было: на Гродзеншчыне ў гэтым значэнні ўжываюць і слова <i>палаві́к</i>, і слова <i>хо́днік</i>. Але гэтак называюць, як правіла, саматканыя вырабы. На фабрычны ж палавік (дывановы) хутчэй скажуць <i>даро́жка</i>.</p>
      <slideshow>
        <figure>
          <img src="https://content.onliner.by/news/1100x5616/e467b998abb7c9031093ac6f037cf932.jpeg"/>
        </figure>
        <figure>
          <img src="https://content.onliner.by/news/1100x5616/7ac60ec15381be59e75090d0bbfc8d93.jpeg"/>
        </figure>
        <figure>
          <img src="https://content.onliner.by/news/1100x5616/b3bef0e7fda686d0b548944a5b980d2c.jpeg"/>
        </figure>
      </slideshow>
      <p>Падзелімся таксама рэдкімі знаходкамі. На поўдні Гродзеншчыны і дзе-нідзе на Брэстчыне буякі (рус. <i>голубика</i>) <a href="https://res.cloudinary.com/philology/image/upload/labng/1-224.pdf">называюць</a> <i>лахі́намі</i>, і адзін з нашых інфармантаў пацвердзіў гэта. Другі ж інфармант парадаваў словам <i>драва́рня</i>, якое ў значэннях ‘дрывотня’ і ‘месца на двары, дзе сякуць дровы’ <a href="https://res.cloudinary.com/philology/image/upload/labng/1-201.pdf">было зафіксавана</a> толькі ў Бярозаўскім і Івацэвіцкім раёнах Брэсцкай вобласці. Не такімі рэдкімі, але характэрнымі менавіта для захаду Беларусі з’яўляюцца словы <i>по́шва</i> (навалачка і на́сыпка), <i>шчо́лак</i> (вадкая частка стравы) і <i>ска́бы </i>(рэбры жывёлы).</p>
      <h3><anchor name="zag4"/>Вывады</h3>
      <p>Такім чынам, сярод прыведзеных у тэксце слоў пераважна ў Гродзенскай вобласці ўжываюцца <i>ганавіцы, кошасць, стрымбуль, шчыпяры, клыбаты, пошва</i>, а таксама <i>кастрыца</i> ў значэнні ‘апалая ігліца’. Агучыць іх вам могуць не адразу, некаторыя паступова замяняюцца больш пашыранымі сінонімамі, але, як мы пераканаліся, зафіксаваць гэтыя адзінкі яшчэ цалкам магчыма.</p>
      <p>Зразумела, з цягам часу сітуацыя будзе мяняцца. Ужо сёння маладзейшыя людзі з ліку мясцовых наўрад ці ўцямна патлумачаць, што такое <i>пошва</i> і ў чым розніца паміж <i>стрымбулямі</i> і <i>шчыпярамі</i>. Але хутка загугліўшы і натрапіўшы на нашу публікацыю, якраз-такі змогуць. Дзеля гэтага, уласна, праект «Мова» і задумваўся.</p>
      <p>
        <i>Дзякуем Анастасіі Марозавай, Анжаліке Бурсевіч і Яўгену Шухно за спрыянне ў пошуках інфармантаў.</i>
      </p>
      <hr/>
      <p><a href="https://www.a1.by/be/">A1</a> імкнецца дапамагчы беларусам нанава адкрыць для сябе ўласную спадчыну: традыцыі, гісторыю, культуру і іншыя элементы нацыянальнага багацця. Кампанія звяртае асаблівую ўвагу на найважнейшыя беларускія артэфакты, такія як беларуская мова, нацыянальнае мастацтва і куткі некранутай прыроды.</p>
      <h4><a href="https://b2bblog.onliner.by/2018/01/01/specproekty-onliner-by">Спецпраект</a> падрыхтаваны пры падтрымцы УП «А1», УНП 101528843.</h4>
      <related>
        <h4>Чытайце таксама:</h4>
        <a href="https://people.onliner.by/2019/11/06/havorki-zachodniaha-paliessia"/>
        <a href="https://people.onliner.by/2019/10/16/havorki-uschodniaha-paliessia"/>
        <a href="https://people.onliner.by/2019/09/25/havorki-uschod"/>
        <a href="https://people.onliner.by/2019/09/06/havorki-pounach"/>
        <a href="https://people.onliner.by/2019/08/21/havorki-centr"/>
      </related>
    </article>
  </body>
</html>