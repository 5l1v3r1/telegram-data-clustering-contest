<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T09:07:00+00:00"/>
    <meta property="og:title" content="LTV atklātā vēstule: NEPLP priekšsēdētājas vietnieks manipulē ar informāciju un nepienācīgi pārstāv LTV intereses"/>
    <meta property="og:description" content="Aizvadītajās nedēļās publiskajā telpā izskanēja informācija par papildu finansējumu sabiedriskajiem medijiem viena miljona eiro apmērā. Tā sadalījums Latvijas Televīzijai (LTV) radījis bažas par taisnīguma un pamatotības principu ievērošanu. LTV uzskata, ka tā vietā, lai nodrošinātu sabiedrisko mediju veiktspēju un attīstību, Nacionālā elektronisko plašsaziņas līdzekļu padome (NEPLP) manipulē ar informāciju un nodara kaitējumu ne vien savai, bet arī LTV un LSM.lv (interneta portāls Latvijas Sabiedriskie mediji) reputācijai."/>
  </head>
  <body>
    <article>
      <h1>LTV atklātā vēstule: NEPLP priekšsēdētājas vietnieks manipulē ar informāciju un nepienācīgi pārstāv LTV intereses</h1>
      <address><time datetime="2019-11-20T09:07:00+00:00">20 Nov 2019, 09:07</time> by <a rel="author">Latvijas Televīzija</a></address>
      <p>
        <b>Aizvadītajās nedēļās publiskajā telpā <a href="https://www.lsm.lv/raksts/zinas/latvija/valdiba-lemusi-par-papildu-miljonu-eiro-sabiedriskajiem-medijiem-nakamgad.a337525/">izskanēja informācija</a> par papildu finansējumu sabiedriskajiem medijiem viena miljona eiro apmērā. Tā sadalījums Latvijas Televīzijai (LTV) radījis bažas par taisnīguma un pamatotības principu ievērošanu. LTV uzskata, ka tā vietā, lai nodrošinātu sabiedrisko mediju veiktspēju un attīstību, Nacionālā elektronisko plašsaziņas līdzekļu padome (NEPLP) manipulē ar informāciju un nodara kaitējumu ne vien savai, bet arī LTV un LSM.lv (interneta portāls Latvijas Sabiedriskie mediji) reputācijai.</b>
      </p>
      <p>LTV skaidro situāciju un atklātajā vēstulē atspēko NEPLP priekšsēdētājas vietnieka Ivara Āboliņa izteikumus, un aicina NEPLP publicēt 24. oktobra vēstuli abiem sabiedriskajiem medijiem, kurā lūdz iesniegt informāciju par prioritāro pasākumu rezultatīvajiem rādītājiem, kā arī LTV atbildi, kas NEPLP nosūtīta 25. oktobrī.</p>
      <p>Jau iepriekš vēstīts, ka 24. oktobrī NEPLP informēja LTV un Latvijas Radio (LR) par savu redzējumu attiecībā uz papildu finansējuma piešķīruma sadali, piedāvājot divus finansējuma sadalījuma “scenārijus”:</p>
      <ul>
        <li>LTV piešķirt 250 000 eiro, bet LR – 750 000,</li>
        <li>LTV piešķirt 325 000 eiro, bet LR – 675 000 eiro.</li>
      </ul>
      <p>Savā vēstulē abiem medijiem NEPLP uzdeva iesniegt informāciju par prioritāro pasākumu rezultatīvajiem rādītājiem, aizpildot vēstulei pievienoto tabulu, vadoties no NEPLP jau iepriekš sagatavotajiem finansējuma sadalījuma variantiem, kas LTV gadījumā paredzēja būtisku summu novirzīt LSM.</p>
      <p>24. oktobrī NEPLP telpās arī notika sapulce, kurā piedalījās NEPLP pārstāvji, LTV un LR valdes, kā arī LR darbinieku arodbiedrības pārstāvji. Sapulcē bija paredzēts pārrunāt NEPLP piedāvātos finansējuma sadalījuma scenārijus, taču, kā 6. novembrī intervijā LR raidījumam<a href="https://lr1.lsm.lv/lv/raksts/pecpusdiena/valdiba-atbalsta-viena-miljona-pieskirsanu-sabiedriskajiem-medij.a123170/"> “Pēcpusdiena” norādīja</a> LTV valdes loceklis Ivars Priede, jau tad šķita, ka lēmums par finansējuma sadalījumu ir pieņemts.</p>
      <p>4. novembrī LTV plānoja sasaukt darbinieku ārkārtas kopsapulci, kurā NEPLP pārstāvji bija aicināti skaidrot un pamatot savu redzējumu par iespējamā papildu finansējuma sadalījumu. Kopsapulce tika atcelta, jo NEPLP pārstāvji ignorēja aicinājumu, tādējādi atsakoties skaidrot savu pozīciju LTV kolektīvam.</p>
      <p>25. oktobrī LTV iesniedza trīs papildus finansējuma izlietojuma “scenārijus” – divus, ko piedāvāja NEPLP, un trešo, kuru, balstoties uz iepriekšējo pieredzi proporcionāla finansējuma sadalījumā, sagatavoja LTV (variants, ka LTV tiek piešķirti 421 764 eiro un LR – 578 236 eiro). 6. novembrī intervijā LR raidījumam <a href="https://lr1.lsm.lv/lv/raksts/pecpusdiena/valdiba-atbalsta-viena-miljona-pieskirsanu-sabiedriskajiem-medij.a123170/">“Pēcpusdiena” </a>LTV valdes loceklis Ivars Priede vēlreiz uzsvēra, ka NEPLP akceptētais sadalījums – 250 000 eiro LTV un 750 000 eiro LR vajadzībām – nav pamatots un atbilstošs abu mediju<b> </b>sākotnēji pieteikto summu proporcijai, bet skaidrojums par to, kādēļ tā – joprojām nav saņemts.</p>
      <p>Papildu piešķirtais finansējums LTV, neatkarīgi no tā apjoma, tika paredzēts sabiedrisko mediju portāla LSM kapacitātes stiprināšanai – tieši tā, kā to paredzēja NEPLP iepriekš sagatavotie finansējuma sadalījuma varianti. Tomēr raidījumā “Pēcpusdiena”</p>
      <blockquote>Ivara Āboliņa mēģinājums skaidrot situāciju bija drīzāk manipulatīvs un emocionāls.</blockquote>
      <p>“Es gribētu noņemt jebkādas šaubas vai aizdomu ēnu par to, ka LTV valde bija iecerējusi šo finansējumu izlietot LTV darbinieku algās. Šis redzējums balstās tikai uz LSM kapacitātes stiprināšanu un LSM darbinieku atalgojumu. Un būtībā šis 250 000 un 421 000 eiro izlietojums būtiski neatšķiras. Viņš atšķiras tikai pa summām. Savukārt LR ir iesniedzis ļoti pārliecinošu reformu plānu, ļoti pārliecinošu izlietojumu šai summai,” sarunā klāstīja Āboliņš.</p>
      <blockquote>NEPLP vēstulē, kas nosūtīta abiem medijiem, no LTV nav prasīts iesniegt reformu plānu. Līdz ar to norādīt, ka naudas piešķīrums LR balstīts pārliecinošā reformu plānā, bet LTV – nav, ir apzināta publiska maldināšana, jo no LTV šāds plāns nekad nav ticis prasīts.</blockquote>
      <p>Piešķirto papildu finansējuma apjomu LTV paredzēja novirzīt LSM, jo, sākot ar 2020. gadu, LTV ir pārtraukts ikgadējās budžeta dotācijas finansējums LSM krievu un angļu valodu satura nodrošināšanai. LTV ir padomei iesniegusi pārskatu par pilsoniskās līdzdalības attīstības un sabiedrības saliedētības programmas finansējuma, kas iepriekš paredzēts tieši LSM satura veidošanai krievu un angļu valodās, pārņemšanu.</p>
      <p>LTV ir iesniegusi dokumentu, kas sagatavots saskaņā ar MK noteikumu Nr. 867 1. pielikumu (“Prioritārā pasākuma pieteikums vidējam termiņam”). Tieši uz šo dokumentu intervijā atsaucās Āboliņš. LTV joprojām gaida NEPLP skaidrojumu par līdzekļu sadalījuma pamatojumu, jo publiskajā telpā izskanējušie apgalvojumi par to, ka LR iesniedzis pārliecinošāku izlietojuma plānu, neiztur kritiku. Raidījumā “Pēcpusdiena” Ivars Āboliņš pauda, ka ir gatavs abām valdēm lūgt atļauju publicēt abu mediju papildu finansējuma sadalījuma scenārijus internetā, “jo sabiedrībai ir tiesības zināt, un es aicinātu tad arī sabiedrību salīdzināt to redzējumu, kādu bija iesniegusi LR valde, un to redzējumu, kādu bija iesniegusi LTV”.</p>
      <blockquote>Aicinām NEPLP publicēt gan šos scenārijus, gan vēstuli, ko LTV un LR saņēma 24. oktobrī, gan arī LTV atbildi, kas nosūtīta padomei 25. oktobrī.</blockquote>
      <p>Tāpat vēlamies uzsvērt, ka LTV nekad nav pieprasījusi finansējumu reformu veikšanai. Jebkura reforma LTV tiek veikta atbilstoši nepieciešamībai, neatkarīgi no piešķirtā finansējuma.</p>
      <p>LTV izsaka nožēlu, ka sabiedriskie mediji tiek bezatbildīgi pretstatīti viens otram. Turklāt NEPLP nav steigusies situāciju risināt, gluži pretēji – manipulējot ar informāciju, publiski tika mēģināts radīt priekšstatu par LTV tiešu atbildību attiecībā uz jau iepriekš izlemtu naudas līdzekļu sadales proporciju. Diemžēl NEPLP pieļauj situāciju, ka institūcija, kam jānodrošina sabiedrisko mediju attīstība un veiksmīga darbība, manipulē ar informāciju un nespēj vienlīdzīgi pārstāvēt abu sabiedrisko mediju intereses. Gan LTV, gan LR un LSM ir nepārtraukti cīnījušies par kvalitatīvu mediju vidi un informācijas kvalitāti, tādēļ jo absurdāka šķiet situācija, kad pārvaldošā institūcija grauj tās pārraudzītā uzņēmuma reputāciju, izmantojot manipulatīvus paņēmienus un emocionālus argumentus. Ļoti ceram, ka jaunā sabiedrisko mediju pārvaldības likuma izstrāde un pieņemšana tiks veikta atbildīgi, ievērojot sabiedrības, kuras labā mēs ik dienu strādājam, intereses, un ļaus nākotnē sabiedriskajiem medijiem izvairīties no šādas uzraugošo iestāžu attieksmes.</p>
      <p>Latvijas Televīzijas valde</p>
      <p>Latvijas Televīzijas arodbiedrības valde</p>
      <p>Televīzijas tehnisko darbinieku arodbiedrības valde</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/neplp-aptur-9-tv-kanalu-retranslaciju.a339007/"/>
        <a href="https://www.lsm.lv/raksts/zinas/ekonomika/par-latvijas-2020gada-budzeta-planu-ek-sniedz-pozitivu-atzinumu.a339034/"/>
        <a href="https://www.lsm.lv/raksts/zinas/latvija/iedzivotaju-iniciativu-par-partiju-finansejuma-palielinasanas-atliksanu-nodos-budzeta-un-finansu-komisijai.a339033/"/>
        <a href="https://www.lsm.lv/raksts/zinas/latvija/lnt-parveidei-par-sieviesu-kanalu-ludz-izsniegt-jaunu-licenci-tas-prasis-vairakus-menesus.a338997/"/>
        <a href="https://www.lsm.lv/raksts/zinas/latvija/bermontiades-jelgavas-atbrivosanas-kaujas-rekonstrukcija-bus-skatama-tiesraide.a338974/"/>
        <a href="https://www.lsm.lv/raksts/zinas/latvija/prezidents-prasis-likvidet-pretrunas-likumos-saistiba-ar-medikiem-solitas-algas-neizpildi.a338962/"/>
        <a href="https://www.lsm.lv/raksts/zinas/latvija/mediki-izsaka-neuzticibu-vinkelei-un-prasis-levitam-atgriezt-saeima-budzetu.a338880/"/>
        <a href="https://www.lsm.lv/raksts/zinas/latvija/latvijas-raidorganizaciju-asociacija-aicina-izvertet-digitala-nodokla-ieviesanu.a338872/"/>
      </related>
    </article>
  </body>
</html>