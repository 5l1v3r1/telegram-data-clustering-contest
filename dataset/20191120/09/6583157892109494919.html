<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/przyszla-po-splate-dlugu-w-ruch-poszla-siekiera-noz-i-gaz-pieprzowy/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T09:47:00+00:00"/>
    <meta property="og:title" content="Przyszła po spłatę długu. W ruch poszła siekiera, nóż i gaz pieprzowy"/>
    <meta property="og:description" content="Lubelscy policjanci zatrzymali kobietę, która z nożem, gazem pieprzowym i siekierą przyszła po spłatę długu. 22-latce grozi kara do 5 lat więzienia."/>
  </head>
  <body>
    <article>
      <h1>Przyszła po spłatę długu. W ruch poszła siekiera, nóż i gaz pieprzowy</h1>
      <address>
        <time datetime="2019-11-20T09:47:00+00:00">20 Nov 2019, 09:47</time>
      </address>
      <p>
        <b>Lubelscy policjanci zatrzymali kobietę, która z nożem, gazem pieprzowym i siekierą przyszła po spłatę długu. 22-latce grozi kara do 5 lat więzienia.</b>
      </p>
      <p>Do tych niecodziennych scen doszło w dzielnicy Wrotków. Policjanci przyjęli zgłoszenie od 20-latka, z którego wynikało, że do domu, w którym mieszka razem z partnerką, przyszła znana mu kobieta.</p>
      <p>22-latka po wejściu do mieszkania miała od razu wyciągnąć nóż i gaz pieprzowy, a następnie skierować w jego stronę. Mężczyzna relacjonował, że 22-latka zagroziła pozbawieniem życia jeżeli para nie odda jej 400 złotych.</p>
      <p>Kiedy pokrzywdzony wytrącił jej z ręki te przedmioty, lublinianka wybiegła z domu i złapała za siekierę pozostawioną na zewnątrz. Następnie zaczęła nią wymachiwać wybijając jedną z szyb w oknie. Na miejsce została wezwana policja.</p>
      <p>Mundurowi zatrzymali agresywną 22-latkę, a następnie przewieźli do policyjnego aresztu. Kobieta usłyszała już zarzuty. Prokurator zastosował wobec niej środek zapobiegawczy w postaci dozoru policji. Teraz 22-latce grozi kara do 5 lat więzienia.</p>
      <p>(fot. pixabay.com)</p>
    </article>
  </body>
</html>