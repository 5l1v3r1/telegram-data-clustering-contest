<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/opinions/o-syriza-epidiokei-tin-anomalia/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T09:03:59+00:00"/>
    <meta property="og:title" content="Ο ΣΥΡΙΖΑ επιδιώκει την ανωμαλία"/>
    <meta property="og:description" content="Μέχρι τη στιγμή κατά την οποία θα προκύψουν οι αποδείξεις – και θα προκύψουν- ο ΣΥΡΙΖΑ καλλιεργεί και θάλπει την ανωμαλία. Μέχρι τότε, μπορούμε να ισχυριστούμε βασίμως, ότι ο ΣΥΡΙΖΑ όχι μόνο επιθυμεί την ανωμαλία, αλλά και την καλύπτει"/>
  </head>
  <body>
    <article>
      <h1>Ο ΣΥΡΙΖΑ επιδιώκει την ανωμαλία</h1>
      <h2>Μέχρι τη στιγμή κατά την οποία θα προκύψουν οι αποδείξεις – και θα προκύψουν- ο ΣΥΡΙΖΑ καλλιεργεί και θάλπει την ανωμαλία. Μέχρι τότε, μπορούμε να ισχυριστούμε βασίμως, ότι ο ΣΥΡΙΖΑ όχι μόνο επιθυμεί την ανωμαλία, αλλά και την καλύπτει</h2>
      <address><time datetime="2019-11-20T09:03:59+00:00">20 Nov 2019, 09:03</time> by <a rel="author" href="https://www.tanea.gr/editor/panagiotis-kritikos/" target="_blank">Παναγιώτης Κρητικός</a></address>
      <p>
        <i>
          <b>Άρθρο του Παναγιώτη Ν. Κρητικού*</b>
        </i>
      </p>
      <p>1.      Το τελευταίο καίριο κτύπημα κατά της τρομοκρατίας, χαιρετίστηκε από τα κόμματα και ολόκληρη  σχεδόν την κοινωνία, ως μια ακόμα επιτυχία της αστυνομίας στο οργανωμένο έγκλημα. Η όλη «επιχειρησιακή» υποδομή σε βαρύ οπλισμό και άλλα μέσα, έδειχνε το τρομακτικό μέγεθος του εγχειρήματος που επρόκειτο να συμβεί.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>2.      Η αποκάλυψη του «οπλοστασίου», επίσης, από την αστυνομία στα υπόγεια του Οικονομικού Πανεπιστημίου, σήμαινε την ευρεία χρήση από τους αναρχικούς και κάθε είδους μπαχαλάκηδες στην σημερινή επέτειο του Πολυτεχνείου. Κύριος στόχος, η πρόκληση της μεγαλύτερης δυνατής ανωμαλίας και αναταραχής, μια αναταραχή την οποία ο ΣΥΡΙΖΑ και τα φερέφωνά του θα χρέωναν στο αστυνομικό κράτος, που επανέφερε στο προσκήνιο η αυταρχική κυβέρνηση.</p>
      <p>3.      Και τα δύο αυτά περιστατικά, ο ΣΥΡΙΖΑ τα «είδε» ως γόνιμο έδαφος επί του οποίου επιθυμεί και επιδιώκει να οικοδομήσει τον αντιπολιτευτικό του ρόλο, τον οποίο θέλει να επενδύσει  με παλαιές  πρακτικές από τις οποίες δεν μπορεί και δεν πρόκειται να απομακρυνθεί.</p>
      <figure>
        <img src="https://www.in.gr/wp-content/uploads/2019/11/94114.jpg"/>
      </figure>
      <p>4.      Στην  περίπτωση της εξάρθρωσης του τρομοκρατικού βραχίονα της «επαναστατικής αυτοάμυνας», δεν βρήκε ούτε μια λέξη ο ΣΥΡΙΖΑ για να επιδοκιμάσει αυτή την μεγάλη επιτυχία. Χρειάστηκαν δύο μέρες, και αφού συνειδητοποίησε ότι η κοινή γνώμη ήταν εμβρόντητη από τη σιωπή του, έβγαλε ο κ. Τσίπρας τον «εντεταλμένο» του, τον κ. Ραγκούση να ψελλίσει σε κάποιο δικτυακό μέσο την ανγνώριση της αστυνομικής επιτυχίας.</p>
      <p>5.      Η πρόκληση επεισοδίων από εγκάθετους; στο Οικονομικό Πανεπιστήμιο, προκάλεσε το ζήλο Φίληδων, Γαβρόγλου, Σακοράφα (αχ αυτό το σταλινικό   DNA δεν κρύβεται, ούτε θεραπεύεται) να σπεύσουν σε «συμπαράσταση στα παιδιά», αφού προηγουμένως έσπασαν το λουκέτο της εισόδου, παραβιάζοντας μια νόμιμη απόφαση της Συγκλήτου του Πανεπιστημίου να κλείσει τη Σχολή μέχρι την επέτειο του Πολυτεχνείου, με στόχο την αποτροπή έκνομων ενεργειών.</p>
      <p>Μέχρι τη στιγμή κατά την οποία θα προκύψουν οι αποδείξεις – και θα προκύψουν- ο ΣΥΡΙΖΑ καλλιεργεί και θάλπει την ανωμαλία.  Μέχρι τότε, μπορούμε να ισχυριστούμε βασίμως, ότι ο ΣΥΡΙΖΑ όχι μόνο επιθυμεί την ανωμαλία, αλλά και την καλύπτει.</p>
      <p>Το γεγονός ότι ο αμετανόητος ΣΥΡΙΖΑ επιδιώκει να δημιουργήσει κλίμα ανωμαλίας, αποδεικνύεται περίτρανα και από την υπονόμευση της Προανακριτικής Επιτροπής, που αρνήθηκε να αποδεχθεί τους στοιχειώδεις κανόνες της Ποινικής Δικονομίας και του Κανονισμού της Βουλής, με στόχο να κωλυσιεργήσει τις διαδικασίες της Επιτροπής για να μην αποκαλυφθεί η σκευωρία του κ. Παπαγγελόπουλου.</p>
      <p>Συμπέρασμα: Η ομαλότητα, το ήπιο πολιτικό  κλίμα, οι κανόνες του κοινοβουλευτισμού, δεν ταιριάζουν στον ΣΥΡΙΖΑ που θέλει την ανωμαλία. Με αυτή νομίζει ότι θα «σταδιοδρομήσει» πολιτικά και θα αναβαθμίσει το ρόλο του.</p>
      <p>Πίσω από τους αναρχικούς, τρομοκράτες και κάθε είδους υπονομευτές της ομαλότητας είναι ο ίδιος ο κ. Τσίπρας.</p>
      <p>Η ηγετική ομάδα του ΣΥΡΙΖΑ και όλα τα στελεχιακά «συμπληρώματα» της Προοδευτικής Συμμαχίας, κυριαρχούνται από το αυταρχισμό και δεν πρόκειται ούτε να απαλλαγούν. Αυτό οφείλουν να το συνειδητοποιήσουν όλα τα κόμματα που λειτουργούν στο κοινοβουλευτικό τόξο, από το οποίο πολύ σύντομα ο ΣΥΡΙΖΑ με την υπονομευτική του πρακτική, θα τεθεί αφεαυτού εκτός.</p>
      <p>Μέχρι τότε οφείλουν τα κόμματα να διαφωτίσουν, να ενημερώσουν τον ελληνικό λαό για την υπονομευτική πρακτική του ΣΥΡΙΖΑ  κατά του κοινοβουλευτισμού. Πενήντα χρόνια κουράστηκα να «δικαιώνομαι»   για τις δυσοίωνες προβλέψεις μου. Αλλά θα επιμένω.</p>
      <p>ΥΓ. Η κανονικότητα και η νομιμότητα, επί τέλους, πρέπει να παγιωθεί σε αυτόν τον τόπο και ιδιαίτερα στα Πανεπιστήμια της χώρας. Εκεί που θέλουν να σπουδάσουν τα παιδιά του λαού. Γι’ αυτό οι Πανεπιστημιακές Αρχές όλης της χώρας πρέπει να πάρουν πρωτοβουλία με την οποία να ζητήσουν την συμπαράσταση της κοινωνίας, των φοιτητών, των γονιών και ολόκληρης της επιστημονικής κοινότητας. Να απομονωθεί ο ΣΥΡΙΖΑ που αποτελεί τροχοπέδη στην πρόοδο.</p>
      <p>*<b>Παναγιώτης N. Κρητικός</b></p>
      <p>
        <b>Ιδρυτικό μέλος του ΠΑΣΟΚ, και π. Αντιπρόεδρος της Βουλής.</b>
      </p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>