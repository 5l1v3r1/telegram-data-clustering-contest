<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622443/%D8%AA%D8%A7%DB%8C%D9%85-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D9%82%D8%B5%D8%AF-%D8%AF%D8%A7%D8%B1%D8%AF-%D8%A7%D8%B2-%D8%B3%D9%85%D8%AA%D8%B4-%D8%A7%D8%B3%D8%AA%D8%B9%D9%81%D8%A7-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T09:07:00+00:00"/>
    <meta property="og:title" content="تایم: وزیر خارجه آمریکا قصد دارد از سمتش استعفا کند"/>
    <meta property="og:description" content="یک رسانه آمریکایی به نقل از منابع آگاه از قصد وزیر خارجه این کشور برای کناره‌گیری از این سمت خبر داده است."/>
  </head>
  <body>
    <article>
      <h1>تایم: وزیر خارجه آمریکا قصد دارد از سمتش استعفا کند</h1>
      <address>
        <time datetime="2019-11-20T09:07:00+00:00">20 Nov 2019, 09:07</time>
      </address>
      <p>
        <i>یک رسانه آمریکایی به نقل از منابع آگاه از قصد وزیر خارجه این کشور برای کناره‌گیری از این سمت خبر داده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مایک پامپئو»، وزیر خارجه آمریکا در هفته‌های گذشته به سه نفر از اعضای ارشد حزب جمهوری‌خواه گفته قصد دارد از سمتش استعفا کرده و در انتخابات مجلس سنا در سال آینده نامزد شود.</p>
      <p>مجله تایم نوشته مشکلی که پامپئو در حال حاضر با آن روبرو است این است انجام دادن این کار بدون وارد آوردن لطمه سیاسی به خودش است.</p>
      <figure>
        <img src="https://aftabnews.ir/files/fa/news/1398/8/29/361396_192.jpg"/>
      </figure>
      <p>سه عضو حزب جمهوری‌خواه به تایم گفته‌اند برنامه پامپئو قبلاً این بود که تا اوایل بهار سال آینده میلادی در سمتش باقی بماند، اما اتفاقات اخیر، به خصوص آغاز تحقیقات استیضاح از «دونالد ترامپ»، رئیس‌جمهور آمریکا به او ضربات سیاسی وارد کرده و روابطش با ترامپ را مخدوش کرده، بنابراین او در حال بازنگری در برنامه قبلی خودش است.</p>
      <p>از میان سه سیاستمدار جمهوری‌خواه که منبع تایم در این خبر بوده‌اند یکی قبلاً در دولت ترامپ سمت داشته، دیگری در حال حاضر عضو این دولت است و نفر سوم از افراد فعال در تصمیم‌های سیاسی حزب است. آنها گفته‌اند زمان‌بندی خروج پامپئو از دولت به این بستگی خواهد داشت که کی بتواند به راحت‌ترین شکل ممکن اسن کار را انجام بدهد.</p>
      <p>هنوز نشانه‌ای مبنی بر اینکه پامپئو درباره برنامه‌هایش با ترامپ صحبت کرده باشد در دست نیست. او قبلاً گزارش‌های منتشرشده در ماه‌های گذشته مبنی بر نامزد شدن جهت انتخابات سنا را رد کرده است.</p>
      <p>دستیاران پامپئو هم تا به حال چندین بار گفته‌اند که او قصد استعفا ندارد، با این حال، آنها از اظهارنظر درباره گزارش تایم خودداری کردند.</p>
      <p>منابع مورد استناد تایم گفته‌اند پامپئو همزمان با برگزاری جلسات علنی استماع با وضعیت بغرنجی رو به روشده؛ او از یک طرف او می‌داند هر چه بیشتر در سمتش باقی بماند، انتقادها از او بابت عدم دفاع از دیپلمات‌های آمریکایی در برابر سیاست‌های ترامپ شدت خواهد گرفت.</p>
      <p>ترامپ اردیبهشت‌ماه «ماری یووانویچ»، سفیر آمریکا در اوکراین را اخراج کرد. این برکناری در حال حاضر یکی از مسائلی است که در ارتباط با تحقیقات استیضاح ترامپ مورد بررسی قرار دارد. یووانویچ به همراه دیپلمات دیگری به نام «ویلیام تیلور» در جلسات استماع مجلس نمایندگان برای پیشبرد تحقیقات استیضاح شرکت کرده و سخنان تندی علیه ترامپ به زبان آورده‌اند.</p>
      <p>از طرف دیگر، ترامپ و طرفداران او از پامپئو بابت ادای شهادت کارکنان وزارت خارجه در جلسات استماع علیه ترامپ گلایه دارند. آنها به علاوه معتقدند پامپئو سرسختانه از دفاع حمایت نکرده است.</p>
    </article>
  </body>
</html>