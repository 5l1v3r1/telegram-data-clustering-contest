<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vast/polisen-vadjar-om-fler-tips-i-sokandet-efter-forsvunna-17-ariga-flickan"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T09:05:40+00:00"/>
    <meta property="og:title" content="Polisen vädjar om fler tips i sökandet efter försvunna 17-åriga flickan"/>
    <meta property="og:description" content="En man sitter anhåller misstänkt för mord på en 17-årig flicka som försvann spårlöst från Uddevalla för en knapp vecka sedan. Men ännu är flickan inte återfunnen. Nu vädjar polisen om fler tips från allmänheten för att underlätta sökinsatsen. – Det är inte så ofta allmänheten förstår att vissa saker kan vara viktiga för oss, säger Thomas Fuxborg vid polisen."/>
  </head>
  <body>
    <article>
      <h1>Polisen vädjar om fler tips i sökandet efter försvunna 17-åriga flickan</h1>
      <address><time datetime="2019-11-20T09:05:40+00:00">20 Nov 2019, 09:05</time> by <a rel="author">Tobias Kjellberg</a></address>
      <p>
        <b>En man sitter anhåller misstänkt för mord på en 17-årig flicka som försvann spårlöst från Uddevalla för en knapp vecka sedan. Men ännu är flickan inte återfunnen. Nu vädjar polisen om fler tips från allmänheten för att underlätta sökinsatsen.<br/>– Det är inte så ofta allmänheten förstår att vissa saker kan vara viktiga för oss, säger Thomas Fuxborg vid polisen.</b>
      </p>
      <p>Det var i torsdags som den 17-åriga flickans anhöriga senast hörde av henne. I söndags gjorde familjen en polisanmälan och nu sitter en man anhållen skäligen misstänkt för mord – den lägre misstankegraden. Men ännu har flickan inte hittats.</p>
      <p>Polisen meddelar nu att högsta prioritet är att hitta flickan, och sökinsatser pågår i skrivande stund i Ljungskile, söder om Uddevalla. Men spåren är än så länge svaga.</p>
      <p>– Det är därför vi vill ha in så mycket tips från allmänheten. Att nån kanske har observerat någon okänd person som har varit ute och gått i något område. Någon kanske har hittat något, sett någon bil, ett par nycklar. Vi är också intresserade av ett avvikande beteende. Många känner varandra ute i ett sådant här område, säger Thomas Fuxborg, presstalesperson vid polisen i region Väst.</p>
      <h3>Vill ha mer tips från allmänheten</h3>
      <p>Thomas Fuxborg berättar att allmänheten ibland hittar saker som de avfärdar som ointressant, men som i själva verket kan vara av stort intresse för polisen.</p>
      <p>– Det kan vara bra att binda den försvunna flickan eller den misstänkte till någon plats. Något fynd som kan tillhöra honom, eller kan tillhöra flickan. Och då blir det lite mer specifikt där vi kan söka, säger Thomas Fuxborg.</p>
      <h3>Ljungskile nya sökområdet</h3>
      <p>Anledningen till att man nu har bytt fokus från Uddevalla till Ljungskile är polisen förtegen om, och man understryker att sökområdet kan komma att ändras senare beroende på ny information.</p>
      <p>Har man tips till polisen ska man ringa polisen på 114 14.</p>
    </article>
  </body>
</html>