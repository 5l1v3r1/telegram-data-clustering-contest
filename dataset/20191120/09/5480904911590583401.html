<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-plzni-zacal-soud-s-mladikem-zalovanym-za-vrazdu-mlade-divky/1823120?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T09:41:00+00:00"/>
    <meta property="og:title" content="V Plzni začal soud s mladíkem žalovaným za vraždu mladé dívky"/>
    <meta property="og:description" content="Plzeň - Až dvacetileté vězení hrozí osmnáctiletému Danielovi Miarkovi, který se dnes začal u Krajského soudu v Plzni zpovídat z vraždy své stejně staré kamarádky. Podle obžaloby ji ubodal 27. května v domě ve Zdemyslicích na Plzeňsku, v němž bydlela. Na vraždu se student plzeňské střední školy připravil o dva dny dříve, doma si nachystal dva kuchyňské nože, řekl dnes u soudu státní zástupce. K vraždě se podle něj Miarko rozhodl poté, co získal informaci, že jeho bývalá kamarádka má přítele. Miarko to ve výpovědi potvrdil a vyjádřil lítost."/>
  </head>
  <body>
    <article>
      <h1>V Plzni začal soud s mladíkem žalovaným za vraždu mladé dívky</h1>
      <address><time datetime="2019-11-20T09:41:00+00:00">20 Nov 2019, 09:41</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Až dvacetileté vězení hrozí osmnáctiletému Danielovi Miarkovi, který se dnes začal u Krajského soudu v Plzni zpovídat z vraždy své stejně staré kamarádky. Podle obžaloby ji ubodal 27. května v domě ve Zdemyslicích na Plzeňsku, v němž bydlela. Na vraždu se student plzeňské střední školy připravil o dva dny dříve, doma si nachystal dva kuchyňské nože, řekl dnes u soudu státní zástupce. K vraždě se podle něj Miarko rozhodl poté, co získal informaci, že jeho bývalá kamarádka má přítele. Miarko to ve výpovědi potvrdil a vyjádřil lítost.</p>
      <p>V kritický den se podle žalobce Miarko ve škole vymluvil na bolest hlavy a odešel dřív z vyučování. Odjel do Zdemyslic, nejdříve se přesvědčil, že s dívkou v domě nikdo není, a pak na ni čekal na nádraží. Když jeho oběť přijela, vydal se s pětiminutovým odstupem za ní. V domě ji pak napadl, povalil na zem a zasadil ji nožem s šestnácticentimetrovou čepelí velkou silou čtyři bodné rány do hrudníku a pobodal a pořezal ji na krku, uvádí obžaloba. Tři z bodných ran byly smrtící. Zasáhly srdce, srdečnici, plíce, játra a ledviny. Děvče na místě zemřelo, Miarko odešel. Policie ho zadržela krátce po činu, když se vrátil na místo činu. Odvezla ho tam matka, které po činu napsal, že dívku zabil.</p>
      <figure>
        <img src="https://i3.cn.cz/3/1574239584_P201911200336001.jpg"/>
      </figure>
      <p>Miarko u soudu z předem připravených poznámek přečetl, jak se z jeho pohledu věc stala. Vyjádřil hlubokou lítost. "Choval jsem se dosti nepřiměřeně, to je ještě slabé slovo," řekl. Se svou pozdější obětí se znal od prvního ročníku střední školy, více se začali bavit loni v březnu. Chodili spolu do kina, navštěvovali se doma, trávili spolu víc času. Intimně se spolu nestýkali. Miarko se ale domníval, že byl jejich vztah na dobré cestě, nechtěl nic uspěchat. U soudu však potvrdil, že kamarádka mu řekla, že žádný intimní vztah mezi nimi nebude.</p>
      <p>V září dívka náhle vztah ukončila, což Miarka zasáhlo. Pokusil se spáchat sebevraždu, léčil se na psychiatrii, přešel na jinou školu. "Nebyl jsem to já, prohlubovaly se deprese," řekl u soudu. Přiznal, že se později rozhodl, že dívku zavraždí. "Následující události znáte a já se k nim ze studu a znechucení nechci vracet," řekl dnes u soudu. Přesto stručně popsal, jak dívku zavraždil.</p>
      <p>Mladík přiznal, že o svém úmyslu řekl jednomu kamarádovi. Podle médií kamaráda policie obvinila z neoznámení trestného činu. Po vraždě Miarko rodičům a několika kamarádům z mobilu napsal, že dívku zabil.</p>
      <p>Rodina zavražděné požaduje jako odškodnění pět milionů korun.</p>
    </article>
  </body>
</html>