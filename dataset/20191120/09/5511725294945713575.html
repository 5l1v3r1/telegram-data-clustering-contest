<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/bertans-mana-metienu-precizitate-vienmer-var-but-labaka.d?id=51653007"/>
    <meta property="og:site_name" content="DELFI"/>
    <meta property="article:published_time" content="2019-11-20T09:44:32+00:00"/>
    <meta property="og:title" content="Bertāns: mana metienu precizitāte vienmēr var būt labāka "/>
    <meta property="og:description" content="Latvijas basketbolists Dāvis Bertāns no Nacionālās basketbola asociācijas (NBA) komandas Vašingtonas &quot;Wizards&quot; nav apmierināts ar savu metienu statistiku, jo viņš uzskata, ka vienmēr var labāk, intervijā pēc treniņa Ziemeļamerikas medijiem teica latvietis."/>
  </head>
  <body>
    <article>
      <h1>Bertāns: mana metienu precizitāte vienmēr var būt labāka </h1>
      <address><time datetime="2019-11-20T09:44:32+00:00">20 Nov 2019, 09:44</time> by <a rel="author">DELFI Sports</a></address>
      <p>
        <b>Latvijas basketbolists <a href="https://www.delfi.lv/temas/davis-bertans">Dāvis Bertāns</a> no Nacionālās basketbola asociācijas (<a href="https://www.delfi.lv/temas/nba">NBA</a>) komandas Vašingtonas "<a href="https://www.delfi.lv/temas/wizards">Wizards</a>" nav apmierināts ar savu metienu statistiku, jo viņš uzskata, ka vienmēr var labāk, intervijā pēc treniņa Ziemeļamerikas medijiem teica latvietis.</b>
      </p>
      <p>Šajā sezonā Bertāns 11 spēlēs vidēji nospēlētājās 27,6 minūtēs gūst 11,7 punktus, realizējot 43,1 % no spēles un 41,8% no tālmetieniem.</p>
      <p>"Mana precizitāte vienmēr var būt labāka. Ja es trāpu 40 % metienu, tas nozīmē, ka garām aizmetu 60 %. Man nešķiet, ka es šosezon labi uzbruktu grozam, tāpēc es redzu vietu izaugsmei," teica Bertāns. "Man nav svarīgi tikt pie metieniem, jo jācenšas palīdzēt komandai arī citos veidos. Dažreiz mani sedz tik cieši, ka ir grūti man nogādāt bumbu."</p>
      <p>NBA Austrumu konferences kopvērtējumā "Wizards" ar trīs uzvarām 11 spēlēs ierindojas pēdējā vietā. Bertāns uzsvēra, ka pie veiksmīgākas spēles aizsardzībā uzvaru varētu būt divreiz vairāk.</p>
      <p>"Kad mēs cenšamies aizsardzībā, mēs varam uzvarēt jebkuru pretinieku. Piemēram, ja mēs spēli iesākam lēnīgi, tad 10 minūtes kārtīgi nocīnoties aizsardzībā, mēs atgriežamies cīņā. Mums šobrīd varētu būt sešas vai septiņas uzvaras, ja mēs katrā spēlē aizsardzībā cītīgāk nocīnītos dažas minūtes ilgāk," pārliecināts bija latvietis.</p>
      <p>Bertāns arī slavēja "Wizards" komandas līderi Bredliju Bīlu, uz kuru gulstas liela pienākumu nasta. "Nav viegli būt vienīgajam zvaigžņu spēles līmeņa spēlētājam komandā. Kad biju Sanantonio "Spurs" komandā, tur bija divas vai trīs šādas zvaigznes. Tādos gadījumos ir vieglāk spēlēt, jo nav tik daudz atbildības uz viena pleciem. Domāju, ka Bredlijs nekad nav iedevis tik daudz rezultatīvu piespēļu, kā tas viņam ir izdevies šosezon."</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/karmelo-entonijs-nba-atgriezas-ar-10-punktiem.d?id=51652455"/>
        <a href="https://www.delfi.lv/sports/news/basketbols/pasecniks-gust-14-punktus-nba-attistibas-ligas-spele.d?id=51651985"/>
        <a href="https://www.delfi.lv/sports/news/basketbols/rodionam-kurucam-tiesas-sede-parcelta-uz-janvari.d?id=51651349"/>
      </related>
    </article>
  </body>
</html>