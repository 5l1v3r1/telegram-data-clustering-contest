<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/protejata-lui-darius-valcov-numita-de-guvernul-dancila-pe-ultima-suta-de-metri-manager-la-institutul-fundeni-pastrata-in-functie-si-dupa-doua-saptamani.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T09:38:41+00:00"/>
    <meta property="og:title" content="Protejata lui Darius Vâlcov, numită de guvernul Dăncilă pe ultima sută de metri manager la Institutul Fundeni, păstrată în funcție și după două săptămâni"/>
    <meta property="og:description" content="Adriana Cotel, considerată prietenă a lui Darius Vâlcov, este în continuare manager al Institutului Clinic Fundeni, deși premierul Ludovic Orban anunțase"/>
  </head>
  <body>
    <article>
      <h1> Protejata lui Darius Vâlcov, numită de guvernul Dăncilă pe ultima sută de metri manager la Institutul Fundeni, păstrată în funcție și după două săptămâni </h1>
      <address><time datetime="2019-11-20T09:38:41+00:00">20 Nov 2019, 09:38</time> by <a rel="author">Mihai Roman</a></address>
      <p>Adriana Cotel, considerată prietenă a lui Darius Vâlcov, este în continuare manager al Institutului Clinic Fundeni, deși premierul Ludovic Orban anunțase în urmă cu două săptămâni că o va schimba din funcție.</p>
      <p>Adriana Cotel (35 de ani), propulsată de Vâlcov constant în cele mai puternice poziții din sistemul de sănătate, a fost numită pe 4 noiembrie de Sorina Mintea, ministrul demis al Sănătății, în funcția de director interimar al Institutului Clinic Fundeni, una dintre cele mai mari unități medicale din țară. A fost una dintre ultimele mișcări făcute de guvernul Dăncilă înainte de instalarea guvernului PNL.</p>
      <p>Trei zile mai târziu, pe 7 noiembrie, premierul Ludovic Orban anunța că Adriana Cotel va fi schimbată. Acesta a fost prezent la preluarea mandatului de către ministrul Sănătăţii, Victor Costache. Întrebat într-o conferinţă de presă dacă vor fi schimbate conducerile CNAS şi I.C. Fundeni, premierul a răspuns: „Sigur că da”.</p>
      <p>Reprezentanții Biroului de presă al Ministerului Sănătății au confirmat pentru G4Media.ro că Adriana Cotel ocupă poziția de director interimar al Institutului Fundeni. Mai multe cadre medicale din Fundeni vor să organizeze un protest față de menținerea acesteia în funcție, potrivit informațiilor G4Media.ro.</p>
      <p>
        <b>Cine e Adriana Cotel</b>
      </p>
      <p>Adriana Cotel a fost numită în octombrie 2018 în funcția de președinte al Agenției Naționale a Medicamentului, o instituție – cheie care arbitrează industria farmaceutică din România.</p>
      <p>În ianuarie 2019, Dăncilă a numit-o pe Adriana Cotel preşedinte al Casei Naţionale de Asigurări de Sănătate, printr-o decizie publicată în Monitorul Oficial.</p>
      <p>Adriana Cotel a refuzat constant să-și publice CV-ul, deși răspunderea pe care a avut-o în CNAS și ANM a fost enormă: se îngrijește de soarta celor 16 milioane de asigurați din România și administrează un buget de 7 miliarde de euro.</p>
      <p>Recorder a descoperit că pe lângă funcțiile primite în diverse instituții ale statului, biografia Adrianei Cotel ascunde o ascensiune cel puțin la fel de spectaculoasă și pe partea academică. În numai trei ani, a ajuns licențiată în Psihologie, masterandă, doctorand, asistent universitar și psiholog cu triplă specializare.</p>
      <p>Înainte de a fi plasată de Vâlcov în vârful celor mai mari instituții din piața de sănătate, Adriana Cotel fusese specialist în biotehnologie la compania Alvogen Romania, un producător de medicamente activ pe piața internă.</p>
      <p>
        <i>Foto: Adriana Cotel / Facebook</i>
      </p>
    </article>
  </body>
</html>