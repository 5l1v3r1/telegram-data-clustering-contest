<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/za-konec-kvalifikacij-poraz-na-poljskem"/>
    <meta property="og:site_name" content="Primorske novice"/>
    <meta property="article:published_time" content="2019-11-20T09:52:02+00:00"/>
    <meta property="og:title" content="Za konec kvalifikacij poraz na Poljskem"/>
    <meta property="og:description" content="Slovenska nogometna reprezentanca je v Varšavi izgubila proti Poljski z 2:3 (1:1). S tem je končala kvalifikacije za evropsko prvenstvo 2020."/>
  </head>
  <body>
    <article>
      <h1>Za konec kvalifikacij poraz na Poljskem</h1>
      <address><time datetime="2019-11-20T09:52:02+00:00">20 Nov 2019, 09:52</time> by <a rel="author">STA</a></address>
      <p>
        <b>Slovenska nogometna reprezentanca je v Varšavi izgubila proti Poljski z 2:3 (1:1). S tem je končala kvalifikacije za evropsko prvenstvo 2020.</b>
      </p>
      <figure>
        <img src="https://static.primorske.si/foto/highres/sport/720449_255-kek.jpg"/>
        <figcaption>Slovenski selektor Matjaž Kek Foto: STA</figcaption>
      </figure>
      <p><b>VARŠAVA</b> &gt; Slovenska vrsta je Poljakom zabila štiri od petih golov, ki so jih slednji prejeli v celotnih kvalifikacijah. Če sta prva pomenila zmago v Stožicah, pa sta včerajšnja dva pomenila zgolj kozmetični popravek v Varšavi, na tekmi, ki ekipama ni prinesla praktično ničesar, saj je bilo že pred njo jasno, da je Poljska na EP, Slovenija, ki je na koncu osvojila četrto mesto v skupini G, pa ne.</p>
      <p>Slovenski selektor <b>Matjaž Kek</b> je v začetno enajsterico po kazni <b>Aljaža Strune</b> v osrčje obrambe postavil <b>Miho Blažiča</b>, namesto <b>Bojana Jokića</b> je na levem boku začel <b>Jure Balkovec</b>, v zvezni vrsti je tokrat priložnost od začetka dobila <b>Jaka Bijol</b>, v napadu pa namesto doslej standardnega <b>Andraža Šporarja Tim Matavž</b>.</p>
      <p>Poljaki, ki so pred koncem prvega polčasa v reprezentančni pokoj poslali <b>Lukasza Pisczeka</b>, so povedli že v tretji minuti, ko je po kotu do odbite žoge na robu kazenskega prostora prišel <b>Sebastian Szymanski</b> in premagal <b>Jana Oblaka</b>.</p>
      <p>V deveti minuti je bilo znova vroče pred vrati Slovenije, a takrat Poljaki iz bližine niso bili dovolj natančni, potem ko je <b>Petra Stojanovića</b> preigral Kamil Grosicki.</p>
      <p>Zatem pa so se tudi Slovenci odpravili v napad in v 14. minuti izenačili, potem ko je po podaji z desne v kazenskem prostoru akcijo učinkovito končal Matavž.</p>
      <p>Sledilo je obdobje mirnejše igre z nekaj polpriložnostmi predvsem na poljski strani, v 35. minuti pa je do strela z glavo prišel <b>Robert Lewandowski</b> po podaji iz kota z leve strani, a je bil Oblak na mestu.</p>
      <p>V drugem polčasu je v 51. minuti poskusil Verbič, ki pa ni povzročil veliko dela članu Juventusa <b>Wojciechu Szczesnyju</b>.</p>
      <p>Zato pa so Poljaki na drugi strani povedli v 54. minuti, ko je Lewandowski najprej vrgel iz igre dva slovenska reprezentanta, nato prodrl še v kazenski prostor in z desne strani matiral še Oblaka.</p>
      <p>Ta pa se je izkazal v 56. minuti, ko je do neoviranega strela z dobrih desetih metrov prišel Piotr Zielinski.</p>
      <p>V 60. minuti pa so Slovenci poskrbeli za novo izenačenje, Verbič je po levi strani prodrl v kazenski prostor, oddal žogo v sredino do Matavža, ta pa jo je takoj oddal nazaj na svojo levo do <b>Josipa Iličića</b>, ki jo je poslal pod prečko poljskih vrat.</p>
      <p>V 67. minuti je moral znova posredovati Oblak po poskusu Lewandowskega z 20 metrov, v 81. minuti pa je zmago Poljakom priigral <b>Jacek Goralski</b>, potem ko je iz bližine zadel po podaji <b>Kamila Grosickega</b>. Pred tem je veliko dela znova opravil Lewandowski, ki je tudi našel Grosickega v kazenskem prostoru.</p>
      <p>Slovenija je sicer tekmo končala z igralcem manj, potem ko si je v 87. minuti zaradi prekrška drugi rumeni karton priigral <b>Jasmin Kurtić</b>.</p>
      <p>* Nacionalni stadion, gledalcev 53.946, sodniki: Siebert, Seidel in Achmüller (vsi Nemčija).</p>
      <p>* Strelci: 1:0 Szymanski (3.), 1:1 Matavž (14.), 2:1 Lewandowski (54.), 2:2 Iličić (60.), 3:2 Goralski (81.).</p>
      <p>* Poljska: Szczesny, Reca, Glik (od 7. Jedrzejczyk), Bedanrek, Piszczek (od 45. Kedziora), Szymanski (od 86. Jožwiak), Krychowiak, Goralski, Grosicki, Zielinski, Lewandowski.</p>
      <p>* Slovenija: Oblak, Balkovec, Mevlja, Blažič, Stojanović, Krhin, Kurtić, Iličić, Bijol (od 72. Zajc), Verbič (od 86. Rep), Matavž (od 89. Vučkić).</p>
      <p>* Rumeni kartoni: Reca, Krychowiak, Kedziora; Kurtić, Balkovec.</p>
      <p>* Rdeči karton: Kurtić (87.).</p>
    </article>
  </body>
</html>