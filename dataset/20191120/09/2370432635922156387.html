<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T09:08:05+00:00"/>
    <meta property="og:title" content="Ένωση «Μαζί για το Παιδί»: Πως προασπίζουμε τα δικαιώματα 30.000 παιδιών"/>
    <meta property="og:description" content="Παγκόσμια ημέρα για τα δικαιώματα των παιδιών η σημερινή. Μια ημέρα πολύ σημαντική καθώς η πρόσβαση των παιδιών στις υπηρεσίες υγείας, στην εκπαίδευση και"/>
  </head>
  <body>
    <article>
      <h1>Ένωση «Μαζί για το Παιδί»: Πως προασπίζουμε τα δικαιώματα 30.000 παιδιών</h1>
      <address><time datetime="2019-11-20T09:08:05+00:00">20 Nov 2019, 09:08</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Facebook 0</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Twitter</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">LinkedIn</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Περισσότερα</a>
        </li>
      </ul>
      <p>Παγκόσμια ημέρα για τα δικαιώματα των παιδιών η σημερινή. Μια ημέρα πολύ σημαντική καθώς η πρόσβαση των παιδιών στις υπηρεσίες υγείας, στην εκπαίδευση και σε βασικά είδη πρώτης ανάγκης είναι προαπαιτούμενα για την ανάπτυξη της ζωής τους.</p>
      <p>Η Ένωση «Μαζί για το Παιδί» εργάζεται σε καθημερινή βάση για να μπορούν τα παιδιά να ζουν σε αρμονικό περιβάλλον και με τις δράσεις της συμβάλει κάθε χρόνο ουσιαστικά στην καλυτέρευση της  ζωής 30.000 παιδιών στη χώρα μας.</p>
      <p>Από τον ακριτικό Έβρο έως το Καστελόριζο το «Μαζί για το Παιδί» βρίσκεται δίπλα σε παιδιά σε ανάγκη το 2019, με δράσεις ολιστικής παρέμβασης.</p>
      <p>Ωστόσο σήμερα με αφορμή τη σημερινή ημέρα χαρτογραφούμε τις δράσεις των σωματείων που αποτελούν την Ένωση, τα οποία καθημερινά εργάζονται συστηματικά για την εξασφάλιση καλύτερων συνθηκών ζωής των  παιδιών που είναι δίπλα μας. Παιδιά που είναι αντιμέτωπα με την αναπηρία, την αρρώστια, τη φτώχεια αλλά και την κακοποίηση.</p>
      <p>Η βελτίωση της ζωής τους αλλά και η εξασφάλιση της αυτονομίας τους είναι ο καθημερινό μέλημα όσων εργάζονται στο «Μαζί για το Παιδί».</p>
      <p>Τέλος, να αναφερθεί και η συμβολή της συμβουλευτικής Γραμμής 115-25 της Ένωσης «Μαζί για το Παιδί» όπου ψυχολόγοι και κοινωνικοί λειτουργοί είναι σε ετοιμότητα να προσφέρουν τη βοήθεια τους σε όποιο παιδί ή οικογένεια αντιμετωπίζουν το οποιοδήποτε θέμα. Γιατί αυτά που φαντάζουν μικρά ίσως να είναι και τα πιο μεγάλα.</p>
      <p>
        <b>Τα  σωματεία της Ένωσης «Μαζί για το Παιδί» πως δρουν για τα δικαιώματα των παιδιών</b>
      </p>
      <p><b>Εταιρεία Προστασίας Σπαστικών | Πόρτα Ανοιχτή</b>:</p>
      <p>Ιδιαίτερα σημαντικό το έργο της Εταιρείας Προστασίας Σπαστικών/Πόρτα Ανοιχτή, καθώς μέσω των ενεργειών και των δραστηριοτήτων της αναπτύσσει την πρόνοια για τα παιδιά που πάσχουν από εγκεφαλική παράλυση στην Ελλάδα.</p>
      <p>Στο Πρότυπο Κέντρο «Πόρτα Ανοιχτή» στην Αργυρούπολη προσφέρεται καθημερινά σε 240 νήπια, παιδιά, εφήβους και ενήλικες ένα ευρύ φάσμα υπηρεσιών και προγραμμάτων, που όλα αποβλέπουν στην όσο το δυνατόν πιο ολοκληρωμένη εκπαίδευση και αποκατάσταση, ώστε τα παιδιά με εγκεφαλική παράλυση να μεταβαίνουν στην ενήλικη ζωή με την πλήρη χρήση των εμπειριών, των γνώσεων και των ταλέντων τους και να βρίσκουν τη θέση που δικαιούνται  και τους αρμόζει μέσα στην κοινωνία των συνανθρώπων τους. Για περισσότερες πληροφορίες: <a href="https://www.eps-ath.gr/el/">https://www.eps-ath.gr/el/</a></p>
      <p><b>Οι Φίλοι του Παιδιού:</b>  Τα δικαιώματα των φτωχών και των άπορων παιδιών διασφαλίζει μέσω των ενεργειών του, το σωματείο «Οι Φίλοι του Παιδιού». Μέσων των  προγραμμάτων  του προσφέρει σίτιση, εκπαίδευση αλλά και ιατροφαρμακευτική περίθαλψη. Σκοπός των Φίλων του Παιδιού είναι να αγκαλιάσουν τα παιδιά που είναι αντιμέτωπα με τη φτώχεια και την ανέχεια και να τους προσφέρουν ισότιμες ευκαιρίες.  Για περισσότερες πληροφορίες: <a href="https://filoitoupediou.gr/">https://filoitoupediou.gr/</a></p>
      <p>
        <b>Ίδρυμα «Η Παιδική Στέγη»:</b>
      </p>
      <p>«Η ΠΑΙΔΙΚΗ ΣΤΕΓΗ»  ιδρύθηκε για να στηρίξει την εργαζόμενη μητέρα με περιορισμένους πόρους, προσφέροντας σε βρέφη και νήπια φροντίδα και δημιουργική απασχόληση. Οι ενέργειες της Παιδικής Στέγης αποτελούν χάδι προστασίας για πολλές οικογένειες αφού στηρίζουν τις εργαζόμενες μητέρες, φροντίζοντας βρέφη και νήπια από 2 μηνών έως 5 ετών.  Για περισσότερες πληροφορίες: <a href="https://www.paidikesteges.gr/">https://www.paidikesteges.gr/</a></p>
      <p><b> </b><b>Ίδρυμα Κοινωνικής Εργασίας «Χατζηπατέρειο» – Κ.Α.Σ.Π.:</b> Το  «Χατζηπατέρειο» εξυπηρετεί παιδιά με εγκεφαλική παράλυση  και συνοδά προβλήματα. Περιλαμβάνει ένα σύνολο ιατρικών και θεραπευτικών παρεμβάσεων, μεθόδων και τεχνικών, που με τη συνεργασία και τη συντονισμένη προσπάθεια εξειδικευμένου ιατρικού και θεραπευτικού προσωπικού στοχεύει στη λειτουργική βελτίωση όλων των δεξιοτήτων και ικανοτήτων του παιδιού με αναπηρία. Το ίδρυμα δρα με γνώμονα την καλυτέρευση των συνθηκών διαβίωσης  αυτών των παιδιών και προσπαθεί να τα εκπαιδεύσει ως προς την αυτονομία τους.</p>
      <p>Για περισσότερες πληροφορίες: <a href="https://www.facebook.com/kasp1973">https://www.facebook.com/kasp1973</a></p>
      <p><b>Κέντρο Ειδικών Ατόμων η «Χαρά»:</b>  Μια κλειστή δομή που φιλοξενεί 57 παιδιά και ενήλικες  με πολύ σοβαρά νοητικά και κινητικά προβλήματα, σύνδρομο Down και αυτισμό. Με δράσεις υγείας και εκπαίδευσης σκοπός του «Χαρά» είναι τα παιδιά να «κατακτούν» στόχους μικρούς που θα τους διευκολύνει στις λειτουργίες της καθημερινότητας τους. Για περισσότερες πληροφορίες: <a href="https://www.kea-hara.gr/">https://www.kea-hara.gr/</a></p>
      <p><b>Μέριμνα:</b> Έμπειροι επιστήμονες από τους χώρους   υγείας και  παιδείας ίδρυσαν την Μέριμνα που  σκοπό έχει  τη φροντίδα παιδιών, εφήβων και των οικογενειών τους που αντιμετωπίζουν μία σοβαρή αρρώστια η το θάνατο αγαπημένου τους ανθρώπου.  Σε  δύσκολες συνθήκες  και φορτισμένες ψυχολογικά, σε μία  περίοδο της ζωής ενός παιδιού και της οικογένειάς του από το αναπάντεχο, το εξειδικευμένο προσωπικό της Μέριμνας  παρέχει δωρεάν συμβουλευτική αλλά και ανακουφιστική φροντίδα  με σκοπό να εντάξουν στη ζωή τους την απώλειά τους. Για περισσότερες πληροφορίες: <a href="https://merimna.org.gr/">https://merimna.org.gr/</a></p>
      <p><b>ΠΕΑΝΔ:</b> Η Πανελλήνια Ένωση Αγώνα κατά του Νεανικού Διαβήτη είναι στο πλευρό των παιδιών που πάσχουν από Σακχαρώδη Διαβήτη τύπου 1. Στόχος της Π.Ε.Α.Ν.Δ. είναι η διαχείριση και η απομυθοποίηση του Διαβήτη ώστε το πάσχον παιδί να οραματίζεται με αισιοδοξία το μέλλον χωρίς επιπλοκές και διακρίσεις. Παράλληλα, η Π.Ε.Α.Ν.Δ. πραγματοποιεί δεκάδες καινοτόμα προγράμματα και υπηρεσίες με σκοπό τα παιδιά με Διαβήτη κ οι οικογένειές τους να ανακουφίζονται ψυχολογικά συνεχίζοντας αρμονικά τη ζωή τους. Αυτό το στοίχημα έχει κερδίσει 36 χρόνια τώρα και ο διαβήτης δεν στέκεται εμπόδιο στα όνειρα και τους στόχους τους. Για περισσότερες πληροφορίες: <a href="https://www.peand.gr/">https://www.peand.gr/</a></p>
      <p><b>ΠΝΟΗ-Φίλοι Εντατικής Θεραπείας Παιδιού:</b> Η ΠΝΟΗ υποστηρίζει την υγεία παιδιών και νεογνών σε κίνδυνο εξοπλίζοντας με ιατρικά μηχανήματα Μονάδες Εντατικής Θεραπείας Παιδιών και Νεογνών στα Κρατικά Νοσοκομεία όλης της χώρας. Παράλληλα προσφέρει υλική και ηθική υποστήριξη των γονιών που τα παιδιά τους νοσηλεύονται στην Εντατική, ενώ δημιουργεί Μονάδες Εντατικής Θεραπείας Παιδιών και Μονάδες Αυξημένης Φροντίδας Παιδιών στα Πανεπιστημιακά Νοσοκομεία. Επίσης εκπαιδεύει τον κοινό πληθυσμό στην Βασική Καρδιοπνευμονική Αναζωογόνηση (C.P.R.). Μία σημαντική προσφορά που στόχο έχει την προάσπιση της υγείας των νεογνών και παιδιών που βρίσκονται σε κίνδυνο, καθώς υπολογίζεται πως κάθε χρόνο περίπου 4.000 παιδιά έχουν ανάγκη νοσηλείας σε Μονάδες Εντατικής Θεραπείας Παιδιών και Νεογνών.Για περισσότερες πληροφορίες: <a href="https://pnoe.gr/">https://pnoe.gr/</a></p>
      <p>
        <b> </b>
        <b>Ίδρυμα Θεοτόκος:</b>
      </p>
      <p>Το Ίδρυμα «Η ΘΕΟΤΟΚΟΣ» παρέχει υπηρεσίες ειδικής εκπαίδευσης και θεραπείας σε παιδιά προσχολικής ηλικίας από 2,5- 5 ετών (πρώιμη παρέμβαση) και εφήβους από 14-20 ετών, με αναπτυξιακή ανωριμότητα, νοητικές αναπτυξιακές διαταραχές και διαταραχές του αυτιστικού φάσματος. Επίσης παρέχει επαγγελματική κατάρτιση και εργασιακή αποκατάσταση («ΕργΑξια» Yπηρεσίες Yποστηριζόμενης Eργασίας) σε ενήλικες νέους/ες από 20-35 ετών. Για περισσότερες πληροφορίες: <a href="http://www.theotokos.gr/">http://www.theotokos.gr/</a></p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Facebook 0</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Twitter</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">LinkedIn</a>
        </li>
        <li>
          <a href="https://www.eleftherostypos.gr/ellada/490018-enosi-mazi-gia-to-paidi-pos-proaspizoyme-ta-dikaiomata-30-000-paidion/#">Περισσότερα</a>
        </li>
      </ul>
    </article>
  </body>
</html>