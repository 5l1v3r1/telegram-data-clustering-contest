<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134800-daviesa-tik-geriausiais-zodziais-minintis-fredetteas-jis-man-padejo-apsispresti-vykti-i-europa.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-20T09:04:00+00:00"/>
    <meta property="og:title" content="Daviesą tik geriausiais žodžiais minintis Fredette‘as: „Jis man padėjo apsispręsti vykti į Europą“"/>
    <meta property="og:description" content="Vienas pagrindinių Atėnų „Panathinaikos“ vedlių Jimmeris Fredette‘as pergalingame mače Kaune nesužaidė geriausių savo rungtynių, tačiau pasitempė tada, kai to labiausiai reikėjo. Amerikietis prieš ketvirtąjį kėlinį savo sąskaitoje turėjo 6 taškus, bet būtent Fredette‘o metimai nulėmė tai, jog „Panathinaikos“ atlaikė kauniečių šturmą. Jockas Landale‘as smeigė tritaškį ir sumažino „Žalgirio“ deficitą iki 5 ..."/>
  </head>
  <body>
    <article>
      <h1>Daviesą tik geriausiais žodžiais minintis Fredette‘as: „Jis man padėjo apsispręsti vykti į Europą“</h1>
      <address>
        <time datetime="2019-11-20T09:04:00+00:00">20 Nov 2019, 09:04</time>
      </address>
      <slideshow>
        <figure>
          <img src="https://www.basketnews.lt/paveikslelis-207214-any630x500.jpg"/>
          <figcaption>Nuotr.: Basketnews.lt/D.Lukšta</figcaption>
        </figure>
        <figure>
          <img src="https://www.basketnews.lt/paveikslelis-207210-any630x500.jpg"/>
        </figure>
        <figure>
          <img src="https://www.basketnews.lt/paveikslelis-207218-any630x500.jpg"/>
        </figure>
        <figure>
          <img src="https://www.basketnews.lt/paveikslelis-207219-any630x500.jpg"/>
        </figure>
        <figure>
          <img src="https://www.basketnews.lt/paveikslelis-207209-any630x500.jpg"/>
        </figure>
      </slideshow>
      <p>Nuotr.: Basketnews.lt/D.Lukšta Nuotr.: Basketnews.lt/D.Lukšta Nuotr.: Basketnews.lt/D.Lukšta Nuotr.: Basketnews.lt/D.Lukšta Nuotr.: Basketnews.lt/D.Lukšta</p>
      <p>Vienas pagrindinių Atėnų „Panathinaikos“ vedlių Jimmeris Fredette‘as pergalingame mače Kaune nesužaidė geriausių savo rungtynių, tačiau pasitempė tada, kai to labiausiai reikėjo.</p>
      <p>Amerikietis prieš ketvirtąjį kėlinį savo sąskaitoje turėjo 6 taškus, bet būtent Fredette‘o metimai nulėmė tai, jog „Panathinaikos“ atlaikė kauniečių šturmą.</p>
      <p>Jockas Landale‘as smeigė tritaškį ir sumažino „Žalgirio“ deficitą iki 5 taškų, tačiau kitoje aikštelės pusėje Fredette‘as per australą paleido nelengvą ir aukštos trajektorijos metimą, kuris vėl nutolino „Pao“. </p>
      <p>Galų gale, likus 8 sekundėms, amerikietis šaltakraujiškai realizavo baudų metimus ir taip pelnė paskutiniuosius Atėnų klubo taškus. Iš viso Fredette‘as pelnė 11 taškų (3/8 dvit., 0/3 trit., 3/4 baudos), atkovojo 1 kamuolį, atliko rezultatyvų perdavimą, išprovokavo 5 pražangas ir surinko 8 naudingumo balus.</p>
      <p>„Visada jaučiuosi taip lyg pataikysiu kitą metimą, – tinklalapiui „BasketNews.lt“ savo pasirodymą komentavo Fredette‘as. – Tokį mąstymą turi turėti kiekvienas taškų rinkėjas. Po traumos nepataikiau itin gerai, jaučiausi, jog bandau atgauti kvėpavimą.</p>
      <p>Nebuvau geriausios formos, bet puiku, jog komandos draugai, treneriai tikėjo manimi ir mačo pabaigoje skyrė derinių man, kad galėčiau padėti visai komandai uždaryti rungtynes. Tikiuosi, jog kitose rungtynėse seksis geriau.“</p>
      <figure>
        <iframe src="https://www.youtube.com/embed/YZi74v3BvAM" width="630" height="354" data-service="Youtube" scrolling="no"/>
      </figure>
      <p>Kalbėdamas apie patį susitikimą, gynėjas neslėpė, jog tikėjosi panašių rungtynių bei džiaugėsi savo bei komandos draugų energija.</p>
      <p>„Žinojome, kad „Žalgiris“ – komanda, su kuria sunku žaisti namuose, jie visada čia žaidžia gerai. Jie taip pat ėjo į šias rungtynes po dviejų pralaimėjimų iš eilės, taigi žinojome, kad jie bus itin agresyvūs. Turėjome atsakyti į jų energiją ir tai buvo vienas svarbiausių akcentų bei manau, kad tai padarėme visas rungtynes.</p>
      <p>Taip pat žinojome, kad mačo pabaigoje jie bandys surengti lemiamą spurtą, tačiau laimei mes atsilaikėme bei pelnėme taškus rungtynių pabaigoje“, – sakė Fredette‘as.</p>
      <p>„Panathinaikos“ į Kauną atvyko po didelių permainų: Atėnų ekipa vos prieš kelias dienas atleido vyriausiąjį trenerį Argirį Pedoulakį, o į jo vietą stojo asistentas Georgios Vovoras.</p>
      <p>Paklaustas, ar trenerio atleidimas galėjo padaryti teigiamą įtaką komandai, Fredette‘as negailėjo gražių žodžių Pedoulakiui, tačiau pagyrė ir į ugnį įmestą Vovorą.</p>
      <p>„Visada sunku, kai yra atleidžiamas treneris. Jis su mumis buvo tris mėnesius, sunkiai dirbo ir, be abejo, įdėjo visą širdį bei sielą. Linkime jam visa, ko geriausio. Vovoras perėmė vairą bei atliko puikų darbą, privertė mus žaisti kietai ir esame labai laimingi, jog jis iškovojo pirmąją savo pergalę Eurolygoje“, – teigė Fredette‘as.</p>
      <p>Tiesa, krepšininkas pripažino, jog naujasis strategas įvesti daug pokyčių dar nespėjo.</p>
      <figure>
        <img src="https://www.basketnews.lt/paveikslelis-207218-any630x500.jpg"/>
      </figure>
      <p>Nuotr. Basketnews.lt/D.Lukšta„Dar nebuvo pernelyg daug pakeitimų, nes (nuo atleidimo) praėjo tik kelios dienos. Jis nori, kad žaistume truputį greičiau, manau, kad tai gerai visai komandai. </p>
      <p>Stengsimės tapti geresniais bei pratintis prie naujų užduočių, bet didžioji žaidimo dalis buvo pastatyta ant senojo trenerio, tačiau neabejoju, kad pasikeitimų ateityje bus kur kas daugiau“, – sakė „Pao“ snaiperis.</p>
      <p>Pats Fredette‘as Europos krepšinyje taip pat yra naujokas, mat jo sezonas „Panathinaikos“ gretose – debiutinis. Prieš tai krepšininkas penkerius metus žaidė NBA, o pastaruosius tris sezonus – Šanchajaus „Sharks“ klube, kurio garbę šiuo metu gina Donatas Motiejūnas.</p>
      <p>Kaip teigė Fredette‘as, visi trys žemynai žaidimo prasme yra skirtingi, tačiau Europa labiausiai primena koledžo laikus.</p>
      <p>„NBA yra puikių atletų ir patys geriausi krepšininkai pasaulyje. Kinijoje – itin aukšto lygio krepšinis, patys kinai taip pat tobulėja ir žaidimas yra itin fiziškas. Kaip amerikietis, ten turėjau daryti itin daug, kamuolį savo rankose laikiau visą laiką bei kūriau žaidimą.</p>
      <p>Europoje juntama koledžo atmosfera. Rungtynės žaidžiamos 40 minučių, taigi mažiau žaidybinio laiko. Čia reikia daryti viską, jog laimėtumei. Erdvė aikštelėje yra šiek tiek kitokia, bet Eurolyga yra puiki lyga ir kiekvieną vakarą reikia žaisti kaip įmanoma geriau, nes kitaip būsi nugalėtas“, – NBA, Kiniją bei Europą lygino Fredette‘as.</p>
      <p>Ir nors Fredette‘as Kaune turbūt lankėsi pirmą kartą, tačiau „Žalgirio“ vardas jam yra puikiai pažįstamas. To priežastis – Kauno komandos fanų numylėtinis Brandonas Daviesas.</p>
      <p>Daviesas su Fredette‘u susipažino dar koledžo laikais, kuomet mokėsi Jutos „Brigham Young“ universitete. Tiek Fredette‘as, tiek Daviesas universitete praleido visus ketverius metus, bet žaidėjų likimas pasisuko skirtingai.</p>
      <p>Fredette‘as 2011-ųjų naujokų biržoje savo pavardę išgirdo dešimtas, o Daviesas iki pat 2013-ųjų liko nepašauktas. Nors karjeros kryptys pasisuko skirtingai, tačiau artima bičiulystė išliko nepaisant tūkstančių kilometrų.</p>
      <p>Daviesas su Fredette‘u 2018-aisiais vienoje komandoje žaidė „The Basketball Tournament“ turnyre, kuriame grūmėsi dėl 2 mln. JAV dolerių prizo, tačiau savo kovą baigė pusfinalyje, o apie buvusį žalgirietį „Panathinaikos“ gynėjas geru žodžiu paminėjo ir po pergalės Kaune.</p>
      <p>„Tikrai rėmiausi jo nuomone, kai sprendžiau, ar turėčiau atvykti į Europą. Jis – puikus vyrukas ir su „Žalgiriu“ turėjo porą nuostabių sezonų. Jis – puikus.</p>
      <p>Brandonas yra vienas geriausių mano draugų, su kuriuo bendrauju kiekvieną dieną. Mes bei mūsų žmonos ir vaikai susitinka kiekvieną vasarą, kartu dirbame krepšinio salėje. Kaip ir sakiau, jis puikus vyrukas bei linkiu jam visko, kas geriausia“, – sakė Fredette‘as</p>
    </article>
  </body>
</html>