<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/rustico-devastato-dalle-fiamme-nella-notte"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-20T09:30:55+00:00"/>
    <meta property="og:title" content="Rustico devastato dalle fiamme nella notte"/>
    <meta property="og:description" content="Ingenti danni, alla struttura, salvi gli animali che si trovavano all'interno"/>
  </head>
  <body>
    <article>
      <h1>Rustico devastato dalle fiamme nella notte</h1>
      <h2>Ingenti danni, alla struttura, salvi gli animali che si trovavano all'interno</h2>
      <address>
        <time datetime="2019-11-20T09:30:55+00:00">20 Nov 2019, 09:30</time>
      </address>
      <p>Rustico devastato da un incendio a Sagliano Micca, in frazione Oneglie. Il rogo è divampato nella notte – l’allarme è stato dato dai vicini poco dopo l’una – e ha impegnato per ore i vigili del fuoco, che ancora questa mattina erano alle prese con le operazioni di smassamento, bonifica e messa in sicurezza dell’area.</p>
      <h3>Rustico devastato dal fuoco: danni ingenti</h3>
      <p>Una parte della struttura era utilizzata come fienile e proprio il materiale depositato all’interno ha alimentato il fuoco, complicando le operazioni di spegnimento. I pompieri, intervenuti in forze con squadre provenienti dal comando di Biella e dai distaccamenti volontari di Cossato e Ponzone, sono comunque riusciti a circoscrivere il rogo e infine a domarlo. Purtroppo, però, la struttura è rimasta pesantemente danneggiata.</p>
      <h3>Salvi gli animali</h3>
      <p>Il rustico, oltre che come fienile e deposito di attrezzi e mezzi agricoli, era usato anche come ricovero di animali. Fortunatamente nessuno di essi ha perso la vita nell’incendio: il proprietario stesso si è subito attivato per allontanare dalla struttura in fiamme le pecore, le capre e i cani, portandoli tutti in salvo.</p>
      <h3>Accertamenti in corso</h3>
      <p>Non sono ancora chiare le cause all’origine del disastro. Nelle prossime ore si cercherà di individuare il punto esatto di partenza dell’incendio, per comprendere anche cosa abbia provocato le fiamme. Accertamenti in corso da parte dei carabinieri.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/fiamme-e-fumo-nella-casa-di-cura-evacuati-gli-ospiti"/>
        <a href="https://laprovinciadibiella.it/cronaca/le-fiamme-distruggono-una-mansarda-in-via-garibaldi"/>
        <a href="https://laprovinciadibiella.it/cronaca/incendio-a-sagliano-micca-famiglia-evacuata"/>
      </related>
    </article>
  </body>
</html>