<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057771_salataba-csomagolt-beremeles-biraknak-ugyeszeknek"/>
    <meta property="og:site_name" content="Népszava"/>
    <meta property="article:published_time" content="2019-11-20T09:13:00+00:00"/>
    <meta property="og:title" content="Salátába csomagolt béremelés bíráknak, ügyészeknek"/>
    <meta property="og:description" content="Sokan bújtatott igaszságügyi reformnak tartják azt a salátatörvényt, amit a bírák és az ügyészek illetményének emelésével próbál eladni a kormány."/>
  </head>
  <body>
    <article>
      <h1>Salátába csomagolt béremelés bíráknak, ügyészeknek</h1>
      <address><time datetime="2019-11-20T09:13:00+00:00">20 Nov 2019, 09:13</time> by <a rel="author" href="https://nepszava.hu/szerzo/simon-zoltan/" target="_blank">Simon Zoltán</a></address>
      <p>
        <b>Sokan bújtatott igaszságügyi reformnak tartják azt a salátatörvényt, amit a bírák és az ügyészek illetményének emelésével próbál eladni a kormány.</b>
      </p>
      <p>"Praktikus választ" adott Varga Judit lapunk, hogy a bírák és az ügyészek illetményének emelésével kívánják-e eladni azt a salátatörvény-javaslatot, amelyet sokan bújtatott igazságügyi reformnak tartanak, mivel tucatnyi sarkalatos törvényt módosít, s amelynek ma kezdődött az általános vitája a parlamentben. Az igazságügyi miniszter szerint a bíróságokat érintő törvényjavaslat jó alkalmat teremt arra, hogy a bírák és az ügyészek bérét rendezzék.</p>
      <p>Varga Judit bejelentette: az ország "jó gazdasági teljesítménye" tette lehetővé az igazságszolgáltatásban is a jelentős béremelést. Eszerint a bírák és ügyészek illetménye 2020-tól három lépésben emelkedik: jövőre a bírák 32, az ügyészek 21 százalékos bérnövekedésre számíthatnak, 2021-ben 12, 2022-ben pedig 13 százalékos emelés várható. Az elmúlt években - eltérően a korábbi hagyományoktól - a bírák fizetése nem emelkedett olyan mértékben, mint az ügyészeké, ami komoly felháborodást szült a körükben. Handó Tünde, az OBH volt elnöke ugyan a 2020-as költségvetéshez egy, a bírák béremelésének összegét is tartalmazó tervezetet nyújtott be, a már elfogadott jövő évi büdzsé azonban ezt nem vette figyelembe, s így rendezetlen maradt a bírók bére. Varga Judit azonban, mint Polt Péter legfőbb ügyésszel és Répássy Árpád OBH-elnökhelyettessel közös mostani sajtótájékoztatóján is emlékeztetett rá, kinevezésekor ígéretet tett a bírák illetményének rendezésére.</p>
      <figure>
        <img src="https://nepszava.hu/i/10/12/0/1254166.jpg"/>
        <figcaption>
          <cite>Fotó: Erdős Dénes / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254166.jpg"/>
        <figcaption>
          <cite>Fotó: Népszava / Erdős Dénes</cite>
        </figcaption>
      </figure>
      <p>Az igazságügyi miniszter lapunk kérdésére kitért arra is, hogy a salátatörvényt az indokolta, hogy a kormány letett a szervezetileg elkülönült, önálló közigazgatási bíráskodás megteremtéséről. Mint fogalmazott, a kormánynak "a saját igazságánál fontosabb" volt az igazságszolgáltatásba és a bíróságokba vetett közbizalom fenntartása.</p>
      <p>Újságírói kérdésre, hogy ki lehet az OBH következő elnöke, Varga Judit annyit mondott, a bírósági hivatal elnökét a parlament választja meg kétharmados többséggel.</p>
    </article>
  </body>
</html>