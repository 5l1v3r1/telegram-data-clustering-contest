<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578840/zavdaki-monitoram-na-se-10-ti-zupinkah-u-ternopoli-mozna-bude-operativno-diznatisa-koli-priide-transport"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T09:47:00+00:00"/>
    <meta property="og:title" content="Завдяки моніторам на ще 10-ти зупинках у Тернополі можна буде оперативно дізнатися, коли приїде транспорт"/>
    <meta property="og:description" content="В Тернополі побільшає моніторів із розкладом транспорту"/>
  </head>
  <body>
    <article>
      <h1>Завдяки моніторам на ще 10-ти зупинках у Тернополі можна буде оперативно дізнатися, коли приїде транспорт</h1>
      <address><time datetime="2019-11-20T09:47:00+00:00">20 Nov 2019, 09:47</time> by <a rel="author">Андрій Вацик</a></address>
      <p>
        <i>На кількох зупинках громадського транспорту готуються встановити мультимедійні інформаційні монітори. Для них вже підготували опори. Лишилось встановити екрани та налаштувати їх. </i>
      </p>
      <p>У Тернополі кілька зупинок уже облаштовані інформаційними моніторами. Вони є як на вулиці так і в приміщеннях, пише <a href="https://te.20minut.ua/Podii/u-ternopoli-oblashtuyut-sim-novih-multimediynih-monitoriv-na-zupinkah--10972311.html?fbclid=IwAR3rE1n3foyuTC_SRHq8VXxCAMOvi77MpA9MXIfGXRVRzuBoT7pgKVqxBUE">20 хвилин</a>. Їх встановили та утримує ТОВ «Системний зв’язок». Нові помаранчеві монітори встановлюють за рахунок українського інформаційного агентства «Вуличне радіо». З міського бюджету на монітори кошти не виділяли.</p>
      <p>- Перший такий монітор був встановлений на вулиці Руській біля зупинки громадського транспорту «Євроринок», – розповідає керівник ТОВ «Українське інформаційне агентство «Вуличне радіо» Олег Нитка. – Наразі вже є сім таких моніторів, які готують до налаштування. Спочатку їх буде 10, а згодом ми плануємо, що таких у Тернополі буде 25. У п’ятницю 7 моніторів мають вже функціонувати. Наступного тижня ми встановимо ще три монітори. Ми поступово будемо збільшувати кількість таких моніторів. Це потребує часу та великих витрат. Але ми старались зробити щось цікаве та корисне для наших жителів.</p>
      <p>Тернополянам така ідея сподобалась. Як розповідають люди на зупинках, моніторів дійсно не вистачає. Нові монітори нагадують тернополянам футуристичні дерева.</p>
      <p>- Це круто, що в нас встановлюють такі інформаційні стенди, – розповідає студент ТНТУ Дмитро.  – Це дійсно зручно, коли на зупинці можна бачити через скільки хвилин приїде твій тролейбус чи маршрутка. Якщо молодші люди можуть подивитись час прибуття через смартфон, то старші люди вже цього не можуть. У самого не завжди є доступ до інтернету і такої інформації просто не вистачає.</p>
      <p>Окрім інформації про транспорт, мультимедійні монітори показуватимуть корисну інформацію, новини, відеоролики. Завдяки колонкам, можна буде чути музику на зупинках. Оскільки з бюджету міста на встановлення та утримання моніторів кошти не виділяють, їх будуть утримувати за рахунок показу комерційної реклами.</p>
      <p>Матимуть доступ до моніторів і в управлінні ДСНС. Так людей зможуть оповіщати про надзвичайні ситуації у разі необхідності.</p>
      <p>
        <i>Вадим Єпур</i>
      </p>
    </article>
  </body>
</html>