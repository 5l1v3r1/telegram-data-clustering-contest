<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/4qlnBG/ny-rapport-produsentlandene-sprenger-klimabudsjettet"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T09:34:30+00:00"/>
    <meta property="og:title" content="Ny rapport: Produsentlandene sprenger klimabudsjettet"/>
    <meta property="og:description" content="De største produsentlandene planlegger å utvinne 50 prosent mer kull, olje og gass i 2030 enn verden har råd til hvis klimamålene skal nås."/>
  </head>
  <body>
    <article>
      <h1>Ny rapport: Produsentlandene sprenger klimabudsjettet</h1>
      <h2>De største produsentlandene planlegger å utvinne 50 prosent mer kull, olje og gass i 2030 enn verden har råd til hvis klimamålene skal nås.</h2>
      <address><time datetime="2019-11-20T09:34:30+00:00">20 Nov 2019, 09:34</time> by <a rel="author">NTB</a></address>
      <p>I den nye rapporten <a href="http://productiongap.org/2019report/">«Produksjonsgapet»</a> har norske CICERO Senter for klimaforskning, svenske Stockholm Environment Institute (SEI), FNs miljøprogram (UNEP) og flere andre institutter sett på planene til ti av landene i verden som utvinner mest kull, olje og gass.</p>
      <p>Analysen viser at disse landene – der Norge er inkludert – planlegger så stor produksjon av fossile brensler at utslippene av klimagasser i 2030 vil ligge 50 prosent høyere enn det som er mulig hvis verden skal nå Parisavtalens mål om å begrense den globale oppvarmingen til maksimalt 2 grader over førindustrielt nivå.</p>
      <p>Skal oppvarmingen begrenses til 1,5 grader, er planlagt produksjon 120 prosent for høy.</p>
      <h3>Ikke bare kull</h3>
      <p>Det er kull som sprenger budsjettet mest. Det er planlagt utvinning av 150 prosent mer kull i 2030 enn det som er forenlig med en global oppvarming på 2 grader, og 280 prosent mer enn det som er forenlig med 1,5 grader.</p>
      <p>Men det produseres også for mye olje og gass:</p>
      <p>* Oljeproduksjonen i 2030 ligger an til å bli 16 prosent for høy til å nå 2-gradersmålet og 59 prosent for høy til å nå 1,5-gradersmålet.</p>
      <p>* Gassproduksjonen i 2030 ligger an til å bli 14 prosent for høy til å nå 2-gradersmålet og 70 prosent for høy til å nå 1,5-gradersmålet.</p>
      <h3>Krever letestans</h3>
      <p>Naturvernforbundet mener Norge nå må erkjenne at olje- og gassproduksjonen på norsk sokkel bidrar til å sette verdens og Norges egne klimamål i fare.</p>
      <p>– Denne rapporten viser hvor totalt uansvarlig det er at Norge fortsetter med sin olje- og gassproduksjon, som om det ikke eksisterer noen klimakrise, sier Naturvernforbundets leder Silje Ask Lundberg i en pressemelding.</p>
      <p>Hennes krav er at Norge nå må slutte å lete etter mer olje og gass.</p>
      <h3>Frykt for «lock in»</h3>
      <p>CICERO-forsker Bård Lahn er medforfatter av rapporten. Han mener funnene gir grunn til bekymring.</p>
      <p>– Større produksjon av fossil energi gjør det vanskeligere å nå klimamålene. På nasjonalt nivå kan det bidra til at investeringer, infrastruktur og kompetanse kanaliseres inn i feil sektor og bidrar til en såkalt lock in-effekt der man låses til et fossilt energisystem, poengterer han.</p>
      <p>Lahn påpeker videre at land som Norge har flere virkemidler som kan tas i bruk for å tette gapet.</p>
      <p>– Land kan begrense leting etter og utvinning av fossile ressurser. De kan også fase ut subsidier, endre skattesystemer og avstemme framtidige produksjonsplaner til klimamål, sier han.</p>
    </article>
  </body>
</html>