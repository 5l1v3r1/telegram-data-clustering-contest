<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/oikonomia/tte-isoskelismeno-to-isozygio-trechoyson-synallagon-sto-telos-septemvrioy/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T09:10:28+00:00"/>
    <meta property="og:title" content="ΤτΕ: Ισοσκελισμένο το ισοζύγιο τρεχουσών συναλλαγών στο τέλος Σεπτεμβρίου"/>
    <meta property="og:description" content="Ισοσκελίστηκε το ισοζύγιο τρεχουσών συναλλαγών στο εννεάμηνο Ιανουαρίου – Σεπτεμβρίου, ενώ την αντίστοιχη περίοδο του 2018 είχε καταγραφεί έλλειμμα 1,4 δισ. ευρώ. Τα έσοδα από τον τουρισμό την ίδια περίοδο σημείωσαν αύξηση κατά 14%. Η εξέλιξη αυτή σύμφωνα με τα στοιχεία της Τραπέζης της Ελλάδος, οφείλεται κυρίως στην αύξηση του πλεονάσματος του ισοζυγίου υπηρεσιών και […]"/>
  </head>
  <body>
    <article>
      <h1>ΤτΕ: Ισοσκελισμένο το ισοζύγιο τρεχουσών συναλλαγών στο τέλος Σεπτεμβρίου</h1>
      <address>
        <time datetime="2019-11-20T09:10:28+00:00">20 Nov 2019, 09:10</time>
      </address>
      <p>Ισοσκελίστηκε το <a href="https://neaselida.gr/tag/isozygio/"><b>ισοζύγιο</b></a> τρεχουσών συναλλαγών στο εννεάμηνο Ιανουαρίου – Σεπτεμβρίου, ενώ την αντίστοιχη περίοδο του 2018 είχε καταγραφεί έλλειμμα <b>1,4 δισ. ευρώ</b>. Τα έσοδα από τον <b>τουρισμό</b> την ίδια περίοδο σημείωσαν αύξηση κατά 14%.</p>
      <p>Η εξέλιξη αυτή σύμφωνα με τα στοιχεία της <a href="https://neaselida.gr/tag/trapeza-tis-ellados/"><b>Τραπέζης της Ελλάδος</b></a>, οφείλεται κυρίως στην αύξηση του πλεονάσματος του ισοζυγίου υπηρεσιών και δευτερευόντως στη βελτίωση των ισοζυγίων πρωτογενών και δευτερογενών εισοδημάτων, που υπεραντιστάθμισαν την <b>αύξηση του ελλείμματος</b> του ισοζυγίου αγαθών.</p>
      <p>Η άνοδος του ελλείμματος του ισοζυγίου αγαθών οφείλεται στη μεγαλύτερη αύξηση των εισαγωγών έναντι των εξαγωγών σε απόλυτες τιμές. Συγκεκριμένα, οι εξαγωγές εκτός καυσίμων κατέγραψαν <b>άνοδο κατά 4,6%</b> σε τρέχουσες τιμές (5,0% σε σταθερές τιμές) και οι αντίστοιχες εισαγωγές αυξήθηκαν κατά 5,3% σε τρέχουσες τιμές (5,2% σε σταθερές τιμές).</p>
      <p>Η αύξηση του πλεονάσματος του ισοζυγίου υπηρεσιών οφείλεται στη βελτίωση πρωτίστως του <b>ισοζυγίου ταξιδιωτικών υπηρεσιών</b> και δευτερευόντως του ισοζυγίου μεταφορών και λοιπών υπηρεσιών.</p>
      <p>Οι εισπράξεις από ταξιδιωτικές υπηρεσίες και οι αφίξεις μη κατοίκων ταξιδιωτών αυξήθηκαν κατά 14% και 3,8% σε σχέση με την αντίστοιχη περίοδο του 2018. Επίσης, οι εισπράξεις από μεταφορές, κυρίως θαλάσσιες, <b>αυξήθηκαν κατά 5,5%</b>. Το συνολικό ισοζύγιο τρεχουσών συναλλαγών και κεφαλαίων παρουσίασε πλεόνασμα 190 εκατ. ευρώ, έναντι ελλείμματος 1,2 δισ. ευρώ την αντίστοιχη περίοδο του 2018.</p>
      <p>Στην κατηγορία των <b>άμεσων επενδύσεων</b>, οι καθαρές απαιτήσεις των κατοίκων έναντι του εξωτερικού σημείωσαν αύξηση κατά 273 εκατ. ευρώ και οι καθαρές υποχρεώσεις τους έναντι του εξωτερικού κατέγραψαν αύξηση <b>κατά 2,6 δισ. ευρώ</b>. Στις επενδύσεις χαρτοφυλακίου, η καθαρή αύξηση των απαιτήσεων των κατοίκων έναντι του εξωτερικού οφείλεται στην αύξηση (κατά 24,5 δισ. ευρώ) των τοποθετήσεων κατοίκων σε ομόλογα και έντοκα γραμμάτια του εξωτερικού.</p>
      <p>Η καθαρή αύξηση των υποχρεώσεών τους οφείλεται στην αύξηση <b>(κατά 4,0 δισ. ευρώ)</b> των τοποθετήσεων μη κατοίκων σε ομόλογα και έντοκα γραμμάτια του Ελληνικού Δημοσίου.</p>
      <related>
        <a href="https://neaselida.gr/oikonomia/epidoma-thermansis-olokliro-kai-mechri-to-telos-dekemvrioy-i-katavoli-stoys-dikaioychoys/"/>
      </related>
    </article>
  </body>
</html>