<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/ston-isangelea-o-tsakiris-gia-tis-katangelies-peri-tin-devao"/>
    <meta property="og:site_name" content="Voria.gr"/>
    <meta property="article:published_time" content="2019-11-20T09:56:00+00:00"/>
    <meta property="og:title" content="ΣΤΟΝ ΕΙΣΑΓΓΕΛΕΑ Ο ΤΣΑΚΙΡΗΣ ΓΙΑ ΤΗΝ ΥΔΡΕΥΣΗ ΣΤΟ ΩΡΑΙΟΚΑΣΤΡΟ"/>
    <meta property="og:description" content="Ο δήμαρχος Ωραιοκάστρου ανακάλυψε «σημεία και τέρατα» στην ύδρευση και αποχέτευση. Προσφεύγει στη Δικαιοσύνη. Καταγγελίες από τον παραιτηθέντα πρόεδρο"/>
  </head>
  <body>
    <article>
      <h1>ΣΤΟΝ ΕΙΣΑΓΓΕΛΕΑ Ο ΤΣΑΚΙΡΗΣ ΓΙΑ ΤΗΝ ΥΔΡΕΥΣΗ ΣΤΟ ΩΡΑΙΟΚΑΣΤΡΟ</h1>
      <h2>Ο δήμαρχος Ωραιοκάστρου ανακάλυψε «σημεία και τέρατα» στην ύδρευση και αποχέτευση. Προσφεύγει στη Δικαιοσύνη. Καταγγελίες από τον παραιτηθέντα πρόεδρο</h2>
      <address><time datetime="2019-11-20T09:56:00+00:00">20 Nov 2019, 09:56</time> by <a rel="author" href="https://www.voria.gr/article/author/tasos-tasioulas" target="_blank">Τάσος Τασιούλας</a></address>
      <p>Στον εισαγγελέα προσφεύγει ο <b>δήμαρχος Ωραιοκάστρου, Παντελής Τσακίρης</b>, με όλα τα στοιχεία που έχει συγκεντρώσει για τις<b> απίστευτες καταγγελίες</b> που έγιναν περί την <b>Δημοτική Επιχείρηση Ύδρευσης και Αποχέτευσης Ωραιοκάστρου</b>, ενώ διατάσσει άμεσα και διαχειριστικό έλεγχο στη ΔΕΥΑΩ.<br/><br/>Η <b>Voria.gr</b> μετά τις καταγγελίες που ακούστηκαν στη χθεσινή συνεδρίαση του δημοτικού συμβουλίου Ωραιοκάστρου από τον απελθόντα πρόεδρο της ΔΕΥΑΩ (δυο μήνες κάθισε στη θέση του και παραιτήθηκε...), Δαμιανό Ιωσηφίδη, σχετικά με τα όσα διαπίστωσε, επικοινώνησε με τον κ. Τσακίρη, ο οποίος δήλωσε την πρόθεσή του τις αμέσως επόμενες μέρες, με όλα τα διαθέσιμα στοιχεία θα προσφύγει στη Δικαιοσύνη και θα ζητήσει την παρέμβαση του εισαγγελέα, ενώ διατάσσει και διαχειριστικό έλεγχο στην επιχείρηση.<br/><br/>Ο ίδιος ο κ. Τσακίρης ήταν αυτός που ζήτησε από τον κ. Ιωσηφίδη να ενημερώσει το δημοτικό συμβούλιο για όσα διαπίστωσε μέσα στο δίμηνο της θητείας του στην προεδρία της ΔΕΥΑΩ και για τους λόγους της παραίτησής του, ώστε δημοσίως να υπάρχει εικόνα για το τι συμβαίνει. «Να έρθουν όλα στο φως», επανέλαβε και στη <b>Voria.gr</b> ο δήμαρχος, επισημαίνοντας μάλιστα ότι έχει αρχίσει και η διαδικασία εκκαθάρισης της ΔΕΥΑΩ, η οποία θα «τρέξει» παράλληλα με τον διαχειριστικό έλεγχο και την επικείμενη εισαγγελική παρέμβαση.<br/><br/>Οι πολύ σοβαρές καταγγελίες που δημοσιοποίησε ο κ. Ιωσηφίδης στο δημοτικό συμβούλιο, σύμφωνα με όσα έγραψε το <b><a href="http://politesoraiokastrou.gr/">politesoraiokastrou.gr</a>,</b> θέτουν ζητήματα περιβάλλοντος, δημόσιας υγείας, ποιότητας ζωής, διαχείρισης και οικονομικών και αφορούν στα εξής:</p>
      <p>1.Υδροδότηση των δημοτικών ενοτήτων Μυγδονίας και Καλλιθέας: Υφίσταται σοβαρό ζήτημα δημόσιας υγείας για τον πληθυσμό των δυο περιοχών, που υδροδοτείται από γεωτρήσεις.<br/><br/>2.Καθαρισμός δεξαμενών που τροφοδοτούν με πόσιμο νερό τα νοικοκυριά: Δεν κατέστη δυνατό να βρεθεί κάποιο έγγραφο που να αποδεικνύει ότι πιστοποιημένη εταιρία καθαρίζει τις δεξαμενές νερού. «Ο καθαρισμός των δεξαμενών γίνεται εμπειρικά από τους ιδιώτες, με σύμβαση για τη συντήρηση των δικτύων ύδρευσης και αποχέτευσης», είπε.<br/><br/>3.Κτιριακές εγκαταστάσεις: Είναι σε άθλια κατάσταση, πέφτουν σοβάδες, τα φωτιστικά είναι κρεμασμένα, τρέχουν νερά πάνω σε ηλεκτρονικά μηχανήματα που στέλνουν αυτοματοποιημένα σήμερα κτλ.<br/><br/>4.Οικισμοί χωρίς ρολόγια ύδρευσης: «Διαπίστωσα ολόκληρους οικισμούς χωρίς ρολόγια. Όπως είπε ο δήμαρχος, Παντελής Τσακίρης, όπως και ο κ. Σκαρλάτος (σ.σ. επικεφαλής παράταξης της αντιπολίτευσης) είχε πει, αλλά και ο κ. Γαβότσης (σ.σ. πρώην δήμαρχος) προεκλογικά, υπάρχει υδροκλοπή περίπου 400.000 ευρώ το χρόνο. Εγώ αυτό το νούμερο δεν το δέχομαι. Για ποιο λόγο; Δεν ξέρουμε πόσο νερό παράγουν οι γεωτρήσεις, πόσο νερό φτάνει στις δεξαμενές, πόσο νερό καταλήγει στα σπίτια και ταυτόχρονα δεν υπάρχουν καταμετρητές πιστοποιημένοι για να έχουμε τις μετρήσεις», σημείωσε.<br/><br/>5.Ανείσπρακτοι λογαριασμοί: Όσα έσοδα έχει η ΔΕΥΑΩ, είπε ο κ. Ιωσηφίδης, τα χρησιμοποιεί για τα τρέχοντα έξοδα, για βλάβες και συντήρηση γεωτρήσεων, αντλιοστασίων κτλ. Για να αντιμετωπίσει δηλαδή την καθημερινότητα. «Ακόμα και η προσαύξηση του 80% που υπάρχει στους λογαριασμούς, η οποία είναι για μελέτες και έργα, καταναλώνεται στο σύνολό της για τις ανάγκες της καθημερινότητας. Αυτή τη στιγμή για μελέτες διαθέσιμα έχουμε μηδέν ευρώ. Σε συνδυασμό με το μεγάλο ποσοστό των λογαριασμών περίπου το 70% να είναι ανείσπρακτοι. Χωρίς να έχει η ΔΕΥΑΩ προσωπικό να εισπράξει όπως έχει για παράδειγμα η Οικονομική Υπηρεσία του Δήμου», εξήγησε.<br/><br/>6.Βιολογικός καθαρισμός Λητής: Ο κ. Ιωσηφίδης υπογράμμισε ότι ο βιολογικός υπολειτουργεί και δέχεται βοθρολύματα, κάτι που δε θα έπρεπε να γίνεται. Ο ίδιος είπε ότι απευθύνθηκε σε ιδιωτική τεχνική εταιρία, με εμπειρία στη λειτουργία βιολογικών για να διαπιστώσει για ποιο λόγο δεν λειτουργεί καλά ο βιολογικός της Λητής. Η εταιρία τον ενημέρωσε πως ο κύριος λόγος της υπολειτουργίας είναι η απόρριψη βοθρολυμάτων στο βιολογικό καθαρισμό, ο οποίος δεν έχει προδιαγραφές υποδοχής και διαχείρισης βοθρολυμάτων τα οποία είναι «συμπυκνωμένα». Όπως είπε στο δημοτικό συμβούλιο: «Θα έπρεπε να υπάρχει προεγκατάσταση, να έρχονται τα βυτία να αδειάζουν, να αραιώνονται τα λύματά τους και μετά να εισέρχονται στον βιολογικό. Δηλαδή η άποψη της τεχνικής εταιρείας είναι ότι θα έπρεπε να μη δέχεται καθόλου βοθρολύματα ο βιολογικός». Για την υπολειτουργία του βιολογικού της Λητής μάλιστα ο κ. Ιωσηφίδης επισήμανε ότι κινδυνεύει με πρόστιμο και μάλιστα μεγάλου ύψους η ΔΕΥΑΩ. «Τα λύματα που πηγαίνουν εκεί μετά την επεξεργασία, οι μετρήσεις τους δεν είναι αυτές που θα έπρεπε για να αναρτώνται κάθε μήνα στο site του Υπουργείου, με αποτέλεσμα να έχει παρθεί μία προφορική παράταση, η οποία κάποια στιγμή θα εκπνεύσει, με αποτέλεσμα να έχουν κάποιο πρόστιμο. Το μέγεθος του οποίου δεν το γνωρίζω ούτε μπήκα στη διαδικασία να το μάθω, γιατί θα είναι μεγάλο», είπε χαρακτηριστικά.<br/><br/>7.Αδυναμία εκτέλεσης αναγκαίων έργων ύδρευσης και αποχέτευσης: Ο κ. Ιωσηφίδης είπε επίσης ότι δεν υπάρχουν κονδύλια για να εκτελεστούν αναγκαία έργα, αναφέροντας το παράδειγμα της αποχέτευσης του Πεντάλοφου και της Νεοχωρούδας, όπου απαιτείται ποσό 100.000 ευρώ που επρόκειτο να προέλθει από τις λεγόμενες «μη επιλέξιμες δαπάνες». Αυτό το ποσό δεν υπάρχει. Επίσης, πρέπει να γίνουν αντίστοιχα έργα αποχέτευσης στο Μεσαίο και τη Φιλαδέλφεια, όπως και η αντικατάσταση των εσωτερικών δικτύων ύδρευσης σε όλη τη δημοτική ενότητα Μυγδονίας, για τα οποία επίσης δεν υπάρχουν χρήματα. Ειδικά για το έργο στη Μυγδονία, ο κ. Ιωσηφίδης είπε ότι πρέπει να γίνει το συντομότερο, επειδή σήμερα χάνεται κάτω από τους δρόμους τεράστια ποσότητα νερού, που παράγεται από τις γεωτρήσεις. Τα δυο έργα έχουν προϋπολογισμό εκατοντάδων χιλιάδων ευρώ. Επίσης, τόνισε πως δεν υπάρχει δυνατότητα για την επίβλεψη των συγκεκριμένων έργων από την τεχνική υπηρεσία. Το κόστος της επίβλεψης που θα γίνει πιθανώς με σύμπραξη δημοσίου και ιδιωτικού τομέα αναμένεται να φτάσει στα 300.000 ευρώ. «Από τη μία θα έχουμε να κάνουμε κάποια έργα να υλοποιήσουμε άνω των 5-6 εκ. ευρώ τα οποία θα είναι όλα χρηματοδοτούμενα, αλλά ταυτόχρονα πρέπει να έχουμε και μία δαπάνη αθροιστικά τα μη επιλέξιμα μαζί με την επίβλεψη κοντά στα 20 εκατομμύρια. Από που θα τα βρούμε αυτά τα χρήματα;», είπε.<br/><br/>8.Λειψυδρία στην Καλλιθέα: Απαιτείται, τόνισε, μελέτη για την Καλλιθέα αντίστοιχη με εκείνη που έγινε στη Μυγδονία και κόστισε 150.000 ευρώ, που δεν υπάρχουν. Ο ίδιος έκανε έρευνα για την αντικατάσταση των αγωγών σε Νεοχωρούδα και Πεντάλοφο και το κόστος των μελετών για κάθε περιοχή ανέρχεται σε 200.000 ευρώ, χρήματα τα οποία επίσης δεν υπάρχουν...<br/><br/>9.Υποστελέχωση: Ο κ. Ιωσηφίδης μάλιστα είπε ότι η υποστελέχωση της ΔΕΥΑΩ είναι τραγική. «Ένα άτομο. Τα προβλήματα που υπάρχουν από την υποστελέχωση της υπηρεσίας είναι τα λάθη που βγαίνουν στις πληρωμές του έργου. Ακόμα δεν έχουν μαζευτεί τα έγγραφα για να προσληφθούν τα δέκα άτομα στην υπηρεσία μέσω ΑΣΕΠ [...] Ταυτόχρονα η μισθοδοσία ατόμων ανέρχεται περίπου στα 150.000. Πείτε μου αυτή η υπηρεσία, που τόσα παίρνει τόσα δίνει και αντιμετωπίζει την καθημερινότητα, πως θα αντιμετωπίσει όλα αυτά που θα έρθουν στο μέλλον;», σημείωσε.<br/><br/>Ο δήμαρχος Ωραιοκάστρου, Παντελής Τσακίρης, έχει συγκεντρώσει όλα τα στοιχεία για τις καταγγελίες και μετά την αξιολόγησή τους, τις αμέσως επόμενες μέρες θα συντάξει φάκελο, που θα τον υποβάλει στην εισαγγελία ζητώντας παρέμβαση της Δικαιοσύνης, ενώ θα ζητήσει και διαχειριστικό έλεγχο στη ΔΕΥΑΩ, που ήδη έχει μπει σε καθεστώς εκκαθάρισης...</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/diodia-oreokastrou-etima-tsakiri-na-min-plironoun-i-ergazomeni"/>
        <a href="https://www.voria.gr/article/o-dimos-oreokastrou-allazi-ta-fota-stis-gitonies"/>
        <a href="https://www.voria.gr/article/tsakiris-se-karamanli-katafori-adikia-ta-diodia-sto-oreokastro"/>
        <a href="https://www.voria.gr/article/diodia-oreokastrou-apallagi-gia-katikous-epangelmaties-zita-o-dimos"/>
        <a href="https://www.voria.gr/article/tsakiris-gia-pedkm-ora-i-aftodiikisi-na-mpi-ston-evropaiko-dromo"/>
        <a href="https://www.voria.gr/article/thessaloniki-imerida-gia-tin-prolipsi-tou-karkinou-sto-oreokastro"/>
      </related>
    </article>
  </body>
</html>