<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23502281-roman-donat-ziua-lui-celule-stem-hematopoietice-pentru-salva-viata-unui-copil-din-italia-daca-esti-sanatos-nu-impiedica-nimic-donezi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T09:29:00+00:00"/>
    <meta property="og:title" content="Un român a donat de ziua lui celule stem hematopoietice pentru a salva viața unui copil din Italia: Dacă ești sănătos, nu te împiedică nimic să donezi"/>
    <meta property="og:description" content="Ioan Eugen Moldovan a donat ieri, chiar în ziua în care a împlinit 42 de ani, celule stem hematopoietice pentru un copil din Italia. El este înscris în Registrul"/>
  </head>
  <body>
    <article>
      <h1>Un român a donat de ziua lui celule stem hematopoietice pentru a salva viața unui copil din Italia: Dacă ești sănătos, nu te împiedică nimic să donezi</h1>
      <address><time datetime="2019-11-20T09:29:00+00:00">20 Nov 2019, 09:29</time> by <a rel="author">Alina Neagu</a></address>
      <p><b>​Ioan Eugen Moldovan a donat ieri, chiar în ziua în care a împlinit 42 de ani, celule stem hematopoietice pentru un copil din Italia. El este înscris în Registrul Donatorilor Voluntari de Celule Stem Hematopoietice de 3 ani, dar abia în luna august a acestui an a fost sunat pentru prima dată și întrebat dacă vrea să doneze, după ce a fost identificat în registrele internaționale drept donator 100% compatibil pentru un pacient din Italia.</b><br/><br/>"Mă simt bine. Nu a fost o procedură dureroasă. Dacă ești sănătos și nu ai probleme medicale, nu te împiedică nimic să donezi. A fost o întâmplare să fac asta chiar de ziua mea, dar sunt împăcat sufletește că am putut ajuta și am avut eu norocul să dau șansa la viață unui copil", spune Ioan Eugen Moldovan.</p>
      <ul>
        <li>
          <b>Ce sunt celulele stem hematopoietice și cum poți deveni donator</b>
        </li>
      </ul>
      <p>Celulele stem sunt așa-numitele celule-mamă care nu au preluat încă o funcție specifică. Ele se pot multiplica singure și se pot specializa într-o funcție anume, înlocuind în acest fel celulele moarte. Celulele stem hematopoietice sunt responsabile de formarea celulelor de sânge – leucocite, hematii și trombocite.<br/><br/>Pentru mulți pacienți cu cancere de sânge, soluția o reprezintă transplantul de celule stem hematopoietice, dar în peste 70% din cazuri, donatorul compatibil nu este din cadrul familiei. De aceea sunt necesare Registrele de donatori, pentru a pune laolaltă informații despre donatori din toată lumea și de a crește șansele de vindecare pentru pacienții care nu au alte soluții.<br/><br/>Cu toate astea, șansa unui pacient de a găsi un donator compatibil este mai mare în rândul persoanelor din țara de origine, de aceea este mare nevoie ca tot mai mulți români să se înscrie în Registru.<br/><br/>Dacă vrei să te înscrii în Registrul Național al Donatorilor Voluntari de Celule Stem Hematopoietice, este foarte simplu: trebuie să ai între 18 și 45 de ani și să fii sănătos. Apoi, te poți înscrie online pe <a href="https://www.hotnews.ro/www.registru-celule-stem.ro/implicate/">www.registru-celule-stem.ro/implicate/</a> . Completezi un formular cu datele personale de contact și Registrul îți expediază acasă un kit de raclaj bucal cu instrucțiuni de folosire – este foarte ușor să îți recoltezi singur probele și durează doar 5 minute. Apoi trimiți kitul înapoi împreună cu consimțământul și un chestionar medical completate și semnate, cei de la Registru fac analizele și dacă totul este în regulă, te anunță că ai devenit un potențial donator de celule stem hematopoietice.<br/><br/>"Este un gest de o generozitate și importanță covârșitoare! Donatorii de celule stem pur și simplu salvează viața cuiva sau în cel mai rău caz prelungesc viața cuiva. Cineva pe care nu îl cunosc, despre care nu știu și nici nu vor afla vreodată ceva – cel mult țara în care se află", spune Dr. Aurora Dragomirișteanu, Director General, Registrul Național al Donatorilor Voluntari de Celule Stem Hematopoietice.<br/><br/>66.909 români sunt înscriși în Registrul Național al Donatorilor Voluntari de Celule Stem Hematopoietice și 235 români au beneficiat până acum de transplant de celule stem, dar sunt 37 de pacienți care încă așteaptă un donator potrivit.</p>
    </article>
  </body>
</html>