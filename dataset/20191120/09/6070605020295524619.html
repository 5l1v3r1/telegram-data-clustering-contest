<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/condemna-mort-catala-esquarterar-Tailandia-Artur-Segarra_0_2347565299.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T09:12:03+00:00"/>
    <meta property="og:title" content="Ratifiquen la condemna a mort del català acusat d'esquarterar un home a Tailàndia"/>
    <meta property="og:description" content="El Tribunal Suprem considera vàlides les proves que incriminen Artur Segarra"/>
  </head>
  <body>
    <article>
      <h1>Ratifiquen la condemna a mort del català acusat d'esquarterar un home a Tailàndia</h1>
      <h2>El Tribunal Suprem considera vàlides les proves que incriminen Artur Segarra</h2>
      <address>
        <time datetime="2019-11-20T09:12:03+00:00">20 Nov 2019, 09:12</time>
      </address>
      <p>El Tribunal Suprem de Tailàndia ha ratificat <a href="https://www.ara.cat/societat/Artur-Segarra-David-Bernat-Bangkok_0_1781821895.html">la condemna a mort del català Artur Segarra,</a> acusat d'haver matat i esquarterat el també català David Bernat. El cos de la víctima  va aparèixer en diversos punts del riu Chao Phraya, que creua la ciutat de Bangkok, el 2016. El màxim tribunal va rebutjar l'última apel·lació de la qual disposava Segarra i considera vàlides les proves sobre el crim presentades per la policia i assenyala que demostren la culpabilitat de l'acusa. Això converteix en ferma la sentència de l'abril del 2017. L'última opció que li queda ara a l'acusat per evitar la pena de mort és sol·licitar a la Casa Reial de Tailàndia un perdó reial per commutar la <a href="https://www.ara.cat/societat/sospitos-lassassinat-lexecutiu-Bangkok-condemnat_0_1570643056.html">pena capital</a> per la cadena perpètua i, un cop hagi complert almenys vuit anys de condemna, demanar l'extradició a una presó d'Espanya.</p>
      <p>
        <a href="https://www.ara.cat/societat/Artur-Segarra-David-Bernat-Bangkok_0_1781821895.html">Artur Segarra, condemnat a mort per l'assassinat de David Bernat a Bangkok</a>
      </p>
      <p>El condemnat, que es va mostrar nerviós abans de la sentència, va dir a l'agència Efe després de conèixer la decisió de la justícia que "no és una sorpresa" que li mantinguin la condemna a la pena capital. Creu que "no ha estat un judici just" per la falta de testimonis directes de l'assassinat. El tribunal va acceptar com a bones les imatges captades per càmeres de seguretat o les proves d'ADN presentades per la policia, entre altres evidències.</p>
      <p>"A falta de testimonis oculars, les proves presentades són prou consistents per demostrar la culpabilitat de l'acusat. Va cometre l'assassinat de manera premeditada amb la intenció de robar els diners a la víctima", ha apuntat el jutge durant una breu lectura de la sentència.</p>
      <p>
        <a href="https://www.ara.cat/societat/fiscalia-tailandesa-dassassinat-Artur-Segarra_0_1570043093.html">La Fiscalia tailandesa acusa d'assassinat el català Artur Segarra</a>
      </p>
      <p>L'advocat defensor ha confirmat que té fins al 20 de gener per presentar la sol·licitud de perdó. Segarra, per la seva banda, explica que sol·licitaran la mesura de gràcia i que en el futur demanarà el trasllat a una presó espanyola. Originari de Terrassa i fugitiu de la justícia espanyola per un cas d’estafa, Segarra era un conegut de Bernat, un consultor veí de l’Albi amb el qual havia coincidit diverses vegades en locals d’oci de Bangkok, on la víctima passava diverses temporades.</p>
      <p>Segons la investigació policial, Segarra va segrestar Bernat el 19 de gener del 2016 i el va retenir durant set dies a l'apartament que tenia llogat a Bangkok, que és on hauria tingut lloc l'assassinat.</p>
      <figure>
        <img src="https://www.ara.cat/2016/05/04/imatges/tailandesa-fotografia-Segarra-principal-sospitos_1570653073_67510313_117x66.jpg"/>
      </figure>
      <p>
        <a href="https://www.ara.cat/societat/sospitos-lassassinat-lexecutiu-Bangkok-condemnat_0_1570643056.html">El sospitós de l'assassinat de l'executiu català a Bangkok pot ser condemnat a pena de mort</a>
      </p>
      <p>Les autoritats van trobar rastres de sang que pertanyien a Bernat al pis de Segarra, a més de gravacions de càmeres de seguretat on apareixen els dos entrant al bloc d'apartaments. Les primeres restes del cadàver esquarterat de Bernat van ser trobades el 30 de gener al riu Chao Phraya, que travessa Bangkok, i sis dies després la policia va identificar Segarra com el principal sospitós.</p>
      <p>Després de ser reconegut en un restaurant de la província de Surin, va emprendre la fugida a Cambodja, on va ser detingut i lliurat a les autoritats tailandeses el 8 de febrer del 2016. L'abril del 2017 un tribunal de primera instància va acceptar les proves presentades per la policia i va condemnar el català a pena de mort.</p>
      <p>Un tribunal d'apel·lació va mantenir, el juliol del 2018, la pena capital per a Segarra després de trobar "infundades" les al·legacions del condemnat, i de nou va considerar vàlides les proves i els testimonis recollits per la policia.</p>
    </article>
  </body>
</html>