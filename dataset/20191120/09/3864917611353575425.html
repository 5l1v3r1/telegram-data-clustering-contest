<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821777-ohoronec-arosa-napisav-z-rosijskoi-kolonii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:27:00+00:00"/>
    <meta property="og:title" content="“Охоронець Яроша” написав з російської колонії"/>
    <meta property="og:description" content="Український політв'язень Олександр Шумков, який перебуває у ШІЗО в російській колонії, каже, що протримається, головне щоб влада не здавала інтересів країни."/>
  </head>
  <body>
    <article>
      <h1>“Охоронець Яроша” написав з російської колонії</h1>
      <h2>Український політв'язень Олександр Шумков, який перебуває у ШІЗО в російській колонії, каже, що протримається, головне щоб влада не здавала інтересів країни.</h2>
      <address>
        <time datetime="2019-11-20T09:27:00+00:00">20 Nov 2019, 09:27</time>
      </address>
      <p>Про це Шумков повідомив у листі, що його оприлюднила у <a href="https://www.facebook.com/photo.php?fbid=2532012213700458&amp;set=a.1888848201350199&amp;type=3&amp;theater">Facebook</a> тітка ув'язненого українця Людмила Шумкова.</p>
      <p>"На зустрічі з консулом, окрім начальника колонії, був також відповідальний по медичній частині Тверського УФСВП. Останній сказав, що причина моїх хвороб - це низька стресостійкість! Хотів би подивитися на їх стійкість на 3 році перебування в тюрмі в чужій країні, куди їх помістять за їх переконання. Нічого, дай Боже, протримаюсь тут цей рік, головне щоб влада не здавала інтересів країни. Розумію, що той, хто 30 років потому в ці дні збирався вбивати німців за їх природне бажання возз'єднатися та стати одним народом, зараз - шантажує нашу країну, бажаючи поширення впливу своєї диявольської імперії. Сподіваюся повернутися через рік живим додому, і зробити все можливе для оновлення України", - цитує Шумкова лист племінника.</p>
      <figure>
        <img src="https://static.ukrinform.com/photos/2019_11/1574245597-955.jpg"/>
      </figure>
      <p>Вона зазначила, що лист датований 16 листопада. Шумков повідомив також, що вже 2 доби перебуває в ШІЗО, яке призначили за відмову прибирати в прогулянковому дворі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819209-politvazen-sumkov-ne-otrimue-naleznoi-meddopomogi-pravozahisnica.html">Шумков не отримує належної меддопомоги — правозахисниця</a>
      </blockquote>
      <p>Як повідомляв Укрінформ, колишній охоронець Дмитра Яроша херсонець Олександр Шумков зник наприкінці серпня 2017 року. 4 грудня 2018 року Севський суд Брянської області РФ засудив Шумкова до чотирьох років ув'язнення. У вироку йшлося, що Шумков з 17 листопада 2014 року до 23 серпня 2017 року брав участь у діяльності "Правого сектору", яка була "спрямована проти інтересів Росії".</p>
      <p>Шумков оголосив голодування з 14 жовтня з вимогою припинити шантаж з боку Росії з використанням ув’язнених на перемовинах в мінському та нормандському форматах.</p>
      <p>На медогляді, у зв'язку з початком голодування, йому відмовили в медобстеженні, незважаючи на скарги на постійний головний біль. Його перевели до тюремної лікарні російського міста Торжок. Олександр Шумков припинив голодування через погрози примусового годування. Після завершення голодування у політв'язня значно погіршився стан здоров'я.</p>
      <p>Український омбудсмен Людмила Денісова звернулася до уповноваженої з прав людини РФ Тетяни Москалькової вжити заходів для відновлення прав українського політв'язня Шумкова у російській колонії.</p>
      <p>Світова управа Спілки української молоді (СУМ) просить Президента України Володимира Зеленського включити політв'язня Олександра Шумкова до переліку осіб, щодо яких ведуться переговори про якнайшвидше повернення в Україну.</p>
    </article>
  </body>
</html>