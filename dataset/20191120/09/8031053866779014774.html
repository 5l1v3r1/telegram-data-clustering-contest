<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-9-%ce%b4%ce%b7%ce%bc%ce%bf%cf%86%ce%b9%ce%bb%ce%ad%cf%83%cf%84%ce%b5%cf%81%ce%b5%cf%82-%ce%b4%ce%b9%ce%b1%cf%84%cf%81%ce%bf%cf%86%ce%b9%ce%ba%ce%ad%cf%82-%cf%84%ce%ac%cf%83%ce%b5%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T09:00:14+00:00"/>
    <meta property="og:title" content="Οι 9 δημοφιλέστερες διατροφικές τάσεις της εποχής"/>
    <meta property="og:description" content="Ορισμένες δίαιτες αφορούν την απώλεια βάρους, άλλες την πρόσληψη βάρους, ενώ υπάρχουν και εκείνες που ειδικεύονται στην αντιμετώπιση παθολογικών ζητημάτων όπως η υψηλή χοληστερόλη κλπ. Παρ’ όλα αυτά, όποια δίαιτα και να διαλέξετε, θα πρέπει να είστε προσεκτικοί και να λαμβάνετε υπόψη τους πιθανούς κινδύνους και τις παρενέργειες και ακόμα καλύτερα να συμβουλευτείτε κάποιον ειδικό ώστε το πρόγραμμα διατροφής που πρόκειται να ακολουθήσετε, να ταιριάζει σε εσάς και τον οργανισμό σας. Παρακάτω σας παρουσιάζουμε περιληπτικά τις 9 πιο δημοφιλείς δίαιτες, οι οποίες περιέχουν όλες τις πληροφορίες που θέλετε να μάθετε, αντιπροσωπεύοντας σχεδόν όλα τα γούστα!"/>
  </head>
  <body>
    <article>
      <h1>Οι 9 δημοφιλέστερες διατροφικές τάσεις της εποχής</h1>
      <address>
        <time datetime="2019-11-20T09:00:14+00:00">20 Nov 2019, 09:00</time>
      </address>
      <p>
        <b>Ορισμένες δίαιτες αφορούν την απώλεια βάρους, άλλες την πρόσληψη βάρους, ενώ υπάρχουν και εκείνες που ειδικεύονται στην αντιμετώπιση παθολογικών ζητημάτων όπως η υψηλή χοληστερόλη κλπ. Παρ’ όλα αυτά, όποια δίαιτα και να διαλέξετε, θα πρέπει να είστε προσεκτικοί και να λαμβάνετε υπόψη τους πιθανούς κινδύνους και τις παρενέργειες και ακόμα καλύτερα να συμβουλευτείτε κάποιον ειδικό ώστε το πρόγραμμα διατροφής που πρόκειται να ακολουθήσετε, να ταιριάζει σε εσάς και τον οργανισμό σας. Παρακάτω σας παρουσιάζουμε περιληπτικά τις 9 πιο δημοφιλείς δίαιτες, οι οποίες περιέχουν όλες τις πληροφορίες που θέλετε να μάθετε, αντιπροσωπεύοντας σχεδόν όλα τα γούστα!</b>
      </p>
      <p>Δίαιτα Άτκινς<br/>Ο στόχος της δίαιτας Άτκινς είναι η απώλεια βάρους αποφεύγοντας τους υδατάνθρακες και ελέγχοντας τα επίπεδα ινσουλίνης. Όσοι την ακολουθούν μπορούν να καταναλώνουν όσο λίπος και πρωτεΐνες θέλουν. Ο Αμερικανός καρδιολόγος Ρόμπερτ Άτκινς παρουσίασε τη δίαιτα Άτκινς στις αρχές της δεκαετίας του 1970. Με την πάροδο του χρόνου εξελίχτηκε και πλέον συστήνεται σε όσους την εφαρμόζουν να τρώνε περισσότερα λαχανικά υψηλής περιεκτικότητας σε ίνες και να ασκούνται περισσότερο.</p>
      <p>Vegan διατροφή<br/>Η vegan διατροφή αποτελεί ουσιαστικά έναν τρόπο ζωής από τον οποίο αποκλείεται η χρήση προϊόντων ζωικής προέλευσης. Οι vegan δεν τρώνε κανένα ζωικό προϊόν, συμπεριλαμβανομένων του μελιού, των αυγών και των γαλακτοκομικών προϊόντων, και δεν θα χρησιμοποιήσουν ρούχα, σαπούνια και άλλα προϊόντα που έχουν πηγή τα ζώα με οποιοδήποτε τρόπο. Αυτή η επιλογή μπορεί να είναι αρκετά υγιεινή, αλλά αν δεν είναι επαρκώς σχεδιασμένη, μπορεί να οδηγήσει σε κίνδυνο την υγεία μας. Οι λόγοι που κάποιος επιλέγει να ακολουθήσει μια vegan διατροφή μπορεί να περιλαμβάνουν την αντίθεση σε κάθε βιαιότητα που έχει αποδέκτες τα ζώα, την περιβαλλοντική ευαισθητοποίηση ή απλά την προσπάθεια απώλειας βάρους και τη βελτίωση της υγείας.</p>
      <p>Χορτοφαγική διατροφή<br/>Ένας χορτοφάγος δεν καταναλώνει κρέας ή ψάρι, αλλά υπάρχουν διάφοροι τύποι χορτοφαγίας. Κάποιοι καταναλώνουν αυγά και γαλακτοκομικά προϊόντα, ενώ οι πιο αυστηροί δεν τρώνε κανένα ζωικό προϊόν, συμπεριλαμβάνοντας και το μέλι. Κάποιοι άλλοι αποκαλούν τον εαυτό τους χορτοφάγο, αλλά καταναλώνουν ψάρι. Δεν είναι απαραίτητο να καταναλώνουμε κρέας για να προσλαμβάνουμε όλα τα θρεπτικά στοιχεία που απαιτούνται για μια καλή υγεία. Ένα άτομο που επιλέγει να μην τρώει κρέας μπορεί να είναι και υγιές, επειδή θα τρέφεται με περισσότερες φυτικές τροφές και επειδή μπορεί να κινητοποιείται περισσότερο στο να κάνει υγιεινές επιλογές. Η χορτοφαγική διατροφή έχει επιστημονικά αποδειχθεί ότι μπορεί να μειώσει τον κίνδυνο καρδιαγγειακών παθήσεων, της παχυσαρκίας, της υπέρτασης και του διαβήτη τύπου 2, με αποτέλεσμα την αύξηση του προσδόκιμου ζωής. Μπορεί ακόμα να συμβάλει και στην απώλεια βάρους.</p>
      <p>Weight watchers<br/>Το Weight Watchers είναι ένα πρόγραμμα δίαιτας με εκατομμύρια μέλη σε πάνω από 30 χώρες σε όλο τον κόσμο. Το πρόγραμμα περιλαμβάνει συχνές συναντήσεις, μαθήματα αυτοβοήθειας, στήριξη ομάδας και ένα σύστημα πόντων. Το άτομο που ακολουθεί τη δίαιτα στοχεύει σε ένα συγκεκριμένο βάρος ή δείκτη μάζας σώματος (ΒΜΙ) 20-25, ανάλογα και με τον τύπο σώματος.</p>
      <p>Μεσογειακή διατροφή<br/>Δεν υπάρχει μια συγκεκριμένη μεσογειακή διατροφή, αλλά θα λέγαμε ότι αποτελείται από ένα πλέγμα κάποιων κοινών τύπων τροφίμων και συνηθειών από τις παραδόσεις διαφορετικών περιοχών της Μεσογείου, συμπεριλαμβανομένων της Ελλάδας, της νότιας Γαλλίας, της Πορτογαλίας και της Ιταλίας. Απαιτείται ακόμα επιπρόσθετη έρευνα για να επιβεβαιωθούν τα ακριβή οφέλη της διατροφής αυτής, αλλά είναι γνωστό ότι διαθέτει ελάχιστα trans λιπαρά και δεν περιέχει επεξεργασμένα λάδια και γενικά πολλά επεξεργασμένα κρέατα και άλλες τροφές.</p>
      <p>Κέτωση και κετογονική δίαιτα<br/>Η κέτωση αποτελεί μια φυσιολογική διαδικασία του μεταβολισμού. Όταν ο οργανισμός δεν έχει αρκετή γλυκόζη για την ενέργειά του, καίει αναγκαστικά το αποθηκευμένο λίπος του. Αυτό έχει ως αποτέλεσμα τη συσσώρευση οργανικών ενώσεων (οξέων) που ονομάζονται κετόνες στο σώμα. Ορισμένα άτομα ενθαρρύνουν την κέτωση, ακολουθώντας μια δίαιτα που ονομάζεται κετογονική ή δίαιτα χαμηλών υδατανθράκων. Ο σκοπός αυτής της δίαιτας είναι η καύση του ανεπιθύμητου λίπους, αναγκάζοντας τον οργανισμό να βασιστεί στο λίπος για την εύρεση ενέργειας και όχι στους υδατάνθρακες. Η κέτωση συχνά παρατηρείται σε ασθενείς με διαβήτη, καθώς η διαδικασία αυτή μπορεί να συμβεί αν το σώμα δεν έχει αρκετή ινσουλίνη ή αν δεν χρησιμοποιεί σωστά την ινσουλίνη.</p>
      <p>Ωμοφαγική διατροφή<br/>Η διατροφή της ωμοφαγίας περιλαμβάνει κυρίως ακατέργαστες, ολόκληρες, βασισμένες σε φυτά και —κατά προτίμηση— βιολογικές τροφές. Τα 3/4 της διατροφής αυτής χρειάζεται να συνίστανται από ωμή τροφή. Τα άτομα που ακολουθούν μια ωμοφαγική διατροφή πιστεύουν ότι η κατανάλωση ωμής τροφής τους προσφέρει καλή υγεία. Μια μερίδα ανθρώπων είναι χορτοφάγοι και δεν καταναλώνουν τροφές ζωικής προέλευσης. Άλλοι καταναλώνουν ωμό κρέας και προϊόντα ζωικής προέλευσης. Η απώλεια βάρους δεν αποτελεί τον κύριο σκοπό της ωμοφαγίας, αλλά είναι δυνατή.</p>
      <p>Δίαιτα ζώνης<br/>Η δίαιτα ζώνης αποτελεί μια δίαιτα που στόχο έχει τη μείωση της πρόσληψης υδατανθράκων για τη διασφάλιση ισορροπημένων επιπέδων ινσουλίνης και την κατανάλωση πολλών ωμέγα-3 λιπαρών οξέων και πολυφαινoλών για την πρόληψη εμφάνισης φλεγμονών. Τα οφέλη της περιλαμβάνουν το υγιές βάρος, τον μειωμένο κίνδυνο μόλυνσης από ιούς και την επιβράδυνση της γήρανσης.</p>
      <p>[Το κείμενο δημοσιεύτηκε στο περιοδικό Open Life, που κυκλοφόρησε με το Έθνος της Κυριακής, 3 Νοεμβρίου]</p>
    </article>
  </body>
</html>