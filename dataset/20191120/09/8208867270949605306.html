<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/20/news/cittadinanza_l_appello_dei_nuovi_italiani_tutti_in_piazza_per_la_riforma_-241470239/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T09:31:00+00:00"/>
    <meta property="og:title" content="Cittadinanza, l'appello dei nuovi italiani: &quot;Tutti in piazza per la riforma&quot;"/>
    <meta property="og:description" content="La mobilitazione per rilanciare lo ius soli: &quot;Diritti subito per 1,3 milioni di bambini&quot;"/>
  </head>
  <body>
    <article>
      <h1>Cittadinanza, l'appello dei nuovi italiani: "Tutti in piazza per la riforma"</h1>
      <h2>La mobilitazione per rilanciare lo ius soli: "Diritti subito per 1,3 milioni di bambini"</h2>
      <address><time datetime="2019-11-20T09:31:00+00:00">20 Nov 2019, 09:31</time> by <a rel="author">VLADIMIRO POLCHI</a></address>
      <p><b>ROMA - </b>I nuovi italiani si preparano a scendere in piazza. Contro i ritardi della politica, i figli e le figlie di immigrati rialzano la voce: chiedono di mandare in pensione la vecchia legge sulla cittadinanza e riconoscere i diritti di quel milione di bambini, nati e cresciuti in Italia, da genitori stranieri. I ragazzi senza cittadinanza confidano nelle timide aperture dell'esecutivo giallo-rosso. A partire dalle parole di Elena Bonetti, ministra della Famiglia e delle Pari opportunità: "Penso che sia stato un errore nella scorsa legislatura non approvare la legge sullo <i>ius culturae</i>". Rilanciate di recente dal segretario del Pd, Nicola Zingaretti: "Ci batteremo con i gruppi parlamentari per far approvare <i>ius culturae</i> e <i>ius soli</i>". E così, mentre tre proposte di riforma riprendono faticosamente il loro iter in commissione Affari costituzionali della Camera, nasce un appello pubblico per "unire le forze e sfidare i politici ad avere il coraggio di approvare questa riforma".<br/> </p>
      <h3>Un milione e 300mila bambini "stranieri"</h3>
      <p>Come ha ricordato Tito Boeri su <i>Repubblica</i>, "sono un milione e 300mila i figli di immigrati che vivono nel nostro Paese. Tre su quattro sono nati in Italia. Più della metà ha meno di 8 anni, sono dei bambini. In 842mila vanno a scuola". A loro si rivolgono le tre proposte di legge in discussione, che non prevedono uno ius soli puro, bensì quello che è stato ribattezzato ius culturae: la possibilità per i nati in Italia da genitori stranieri di richiedere la cittadinanza (a determinate condizioni: frequentare un ciclo scolastico quinquennale o avere un genitore "soggiornante di lungo periodo") senza dover attendere i 18 anni.<br/> </p>
      <h3>L'appello dei nuovi italiani</h3>
      <p>Il movimento "Cara Italia", che aspira a diventare il primo partito dei migranti del nostro Paese, scrive un appello a tutte le forze in campo: "È ripreso il dibattito in commissione alla Camera della riforma della cittadinanza. Il Pd, Leu e altri partiti di sinistra stanno cercando di spingere per questa riforma, ma non devono essere soli. Tutti gli immigrati, le seconde generazioni, le scuole e tutte le associazioni devono unire le forze e sfidare i politici ad avere il coraggio di approvare questa riforma. Dobbiamo farci sentire e vedere. I politici devono sapere che quando si parla di 1,5 milioni di ragazzi e giovani nati e cresciuti in Italia, si parla di persone vere che esistono. Se non ci facciamo sentire, se non riusciamo a parlare con una voce unica e soprattutto se non ci facciamo vedere, anche questa volta la riforma sarà accantonata".<br/> <br/>"Tutti in piazza!" "Chi vuole aderire all'iniziativa di condividere le idee - si legge nell'appello - di sviluppare una proposta condivisa e soprattutto di tornare in piazza può contattarci scrivendo a: info@caraitalia.org. Uniamoci per mandare un messaggio chiaro ai politici che serve la riforma della cittadinanza. Questi bambini e giovani sono il futuro d'Italia, perciò continuare a escluderli è un atto d'ingiustizia non solo nei loro confronti, ma anche nei confronti del Paese".<br/> <br/> <br/> </p>
    </article>
  </body>
</html>