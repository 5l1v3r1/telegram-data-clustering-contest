<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/rozhledna-doubravka-pozar-praha_1911200921_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T09:21:00+00:00"/>
    <meta property="og:title" content="Hasiči zasahovali na pražské rozhledně Doubravka. Požár řeší kvůli možnému úmyslu i policie"/>
    <meta property="og:description" content="Zprávu o požáru rozhledny dostali hasiči kolem 5.45. Na místo vyrazili dobrovolní i profesionální hasiči. Kvůli špatně přístupnému terénu se první jednotka dostala na místo zhruba za 13 minut."/>
  </head>
  <body>
    <article>
      <h1>Hasiči zasahovali na pražské rozhledně Doubravka. Požár řeší kvůli možnému úmyslu i policie</h1>
      <address><time datetime="2019-11-20T09:21:00+00:00">20 Nov 2019, 09:21</time> by <a rel="author">ČTK</a></address>
      <p>
        <b>Požár ve středu ráno poškodil dřevěnou rozhlednu Doubravka v pražských Kyjích. Plameny se hasičům podařilo rychle uhasit, jedna ze tří patek rozhledny je ale požárem poškozena. Na místo byl proto povolán statik, informoval mluvčí pražských hasičů Martin Kavka. Požárem se zabývá i policie. Jednou z vyšetřovacích verzí je úmyslné zapálení, uvedl mluvčí pražské policie Jan Rybanský.</b>
      </p>
      <p>Zprávu o požáru rozhledny dostali hasiči kolem 5.45. Na místo vyrazili dobrovolní i profesionální hasiči. Kvůli špatně přístupnému terénu se první jednotka dostala na místo zhruba za 13 minut.</p>
      <p>„Kolegové zjistili, že hoří jedna ze tří stabilizačních částí rozhledny do výšky asi šesti metrů. Nasadili jeden proud vody a rychle ten požár uhasili,“ řekl mluvčí hasičů Kavka.</p>
      <p>Na místě už je hasičský vyšetřovatel, který bude zjišťovat příčinu požáru. „Rozsah škod určí na základě informací od statika a městské části Praha 14, která je vlastníkem rozhledny,“ dodal Kavka.</p>
      <figure>
        <iframe data-src="https://twitter.com/anyuser/status/1197024396298407937" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Požárem se zabývá i pražská policie. „Jedna z vyšetřovacích verzí je i ta, že požár mohl být založen úmyslně,“ uvedl policejní mluvčí Rybanský. Policisté proto okolí rozhledny prohledali s pomocí služebního psa. Žádnou osobu, která by mohla požár založit, ale nenašli.</p>
      <p>Rozhledna Doubravka v přírodním parku Čihadla v Praze 14 byla zpřístupněna v půlce června 2018. Experimentální, 23,5 metru vysokou vyhlídkovou věž z akátového dřeva navrhl architekt Martin Rajniš.</p>
      <p>Rozhledna vznikla z iniciativy Městské části Praha 14, která je i vlastníkem stavby. Kromě akátového dřeva rozhlednu tvoří modřínové dřevo a ocelové prvky.</p>
      <related>
        <h4>Související články</h4>
        <a href="https://www.irozhlas.cz/zpravy-domov/pozar-praha-liben-karlin-hasici-sklad-pneumatik_1906302114_ako"/>
        <a href="https://www.irozhlas.cz/zpravy-domov/unik-plynu-praha-10-stavebni-prace-evakuace-obyvatel-hasici-praha_1905141930_pla"/>
        <a href="https://www.irozhlas.cz/zpravy-domov/ricany-u-prahy-pozar-obchodni-centrum-hasici_1904201906_kro"/>
      </related>
    </article>
  </body>
</html>