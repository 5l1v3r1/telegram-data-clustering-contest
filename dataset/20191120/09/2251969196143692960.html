<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/una-etoile-per-il-lions-poltrone-chemioterapiche-in-dono-a-oncologia/1327052/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T09:37:13+00:00"/>
    <meta property="og:title" content="Una étoile per il Lions: poltrone chemioterapiche in dono a Oncologia"/>
    <meta property="og:description" content="CIVITANOVA - Il club ha celebrato il suo 30° anniversario con uno spettacolo al teatro Rossini"/>
  </head>
  <body>
    <article>
      <h1>Una étoile per il Lions: poltrone chemioterapiche in dono a Oncologia</h1>
      <h2>CIVITANOVA - Il club ha celebrato il suo 30° anniversario con uno spettacolo al teatro Rossini</h2>
      <address><time datetime="2019-11-20T09:37:13+00:00">20 Nov 2019, 09:37</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Funa-etoile-per-il-lions-poltrone-chemioterapiche-in-dono-a-oncologia%2F1327052%2F">Condividi15</a><a href="https://twitter.com/intent/tweet?text=Una+%C3%A9toile+per+il+Lions%3A++poltrone+chemioterapiche++in+dono+a+Oncologia&amp;url=https%3A%2F%2Fwww.cronachemaceratesi.it%2F2019%2F11%2F20%2Funa-etoile-per-il-lions-poltrone-chemioterapiche-in-dono-a-oncologia%2F1327052%2F">Tweet</a>Email15 Condivisioni</p>
      <p>
        <b>In occasione dei 30 anni di fondazione, il Lions Civitanova Marche Cluana, presieduto da Giulietta Bascioni Brattini, ha organizzato una riuscita 30° edizione del Concerto di Natale, una iniziativa che nel corso degli anni ha visto protagonista la musica (Orchestra Filarmonica Marchigiana, Renato Bruson, gli Stadio) e la danza (Lindsey Kemp, Katacló). Quest’anno l’iniziativa al teatro Rossini è stata impreziosita dalla presenza dell’etoile Liliana Così.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-1-325x292.jpg"/>
        <figcaption>Una delle scuole di danza presenti</figcaption>
      </figure>
      <p>L’esibizione musicale della nota corale ‘Bizzarri’, diretta dal maestro Luigi Gnocchini ha introdotto i numeri di danza dei quali protagonisti sono stati i giovani allievi delle scuole di danza di Civitanova  e del territorio. L’arte coreutica ha un valore universale e una validità formativa importante, in particolare per Civitanova, patria del più grande maestro di danza, Enrico Cecchetti. Lo spettacolo è soprattutto un veicolo di solidarietà per continuare a supportare, come lo scorso anno, la struttura sanitaria di Civitanova con l’acquisto di poltrone per cure chemioterapiche. La presentatrice Tiziana Pepi ha illustrato i numeri delle Scuole di danza Caterina Ricci,  Centro culturale Il Balletto, Marvelus Dance, Spazio hip hop, Lavboratorio danza, Accademia Swanilda, Effort. Al termine dei numeri di danza il sindaco di Civitanova Fabrizio Ciarapica ha portato il suo plauso ad un evento che è ormai un appuntamento annuale a favore di situazioni che necessitano del sostegno di associazioni no profit quali il Lions Club international. Il dottor Giovanni Benedetti ha illustrato le necessità  del servizio di oncologia dell’ospedale di Civitanova, di cui è il responsabile, e al quale è destinato l’introito della serata. Giulietta Bascioni Brattini, presidente del Lions Cluana ha quindi dato la parola a Liliana Cosi che ha parlato dell’importanza di far conoscere e diffondere l’arte coreutica. Quindi il presidente del Lions Club Ancona Host Maurizio Tenenti ha consegnato all’etoile la Melvin Jones Fellow, il massimo riconoscimento dell’associazione.</p>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-7-650x383.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-6-650x594.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-4-618x650.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-3-650x419.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata_lions_foto_luigi_gasparroni-2-650x433.jpg"/>
      </figure>
    </article>
  </body>
</html>