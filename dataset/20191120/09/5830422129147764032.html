<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140788/%D8%AA%D9%88%D8%B5%DB%8C%D9%87-%D9%87%D8%A7%DB%8C-%D8%B1%D9%87%D8%A8%D8%B1-%D9%85%D8%B9%D8%B8%D9%85-%D8%A7%D9%86%D9%82%D9%84%D8%A7%D8%A8-%D8%A8%D9%87-%D9%85%D8%B1%D8%AF%D9%85-%D8%AF%D8%B1%D8%A8%D8%A7%D8%B1%D9%87-%D8%A8%D9%88%D8%B1%D8%B3-%D9%88-%D8%AB%D8%A8%D8%A7%D8%AA-%D8%B3%DB%8C%D8%A7%D8%B3%D8%AA%D9%87%D8%A7%DB%8C-%D9%85%D8%A7%D9%84%DB%8C-%D9%88-%D9%BE%D9%88%D9%84%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-20T09:38:00+00:00"/>
    <meta property="og:title" content="توصیه های رهبر معظم انقلاب به مردم درباره بورس و ثبات سیاستهای مالی و پولی"/>
    <meta property="og:description" content="رهبر معظم انقلاب ضمن تاکید بر لزوم ثبات سیاستهای مالی و پولی به استفاده از کالاهای داخلی، حضور در سرمایه گذاری های مولد همچون تعاونی ها و بورس و ترویج فرهنگ کار جهادی و تعاون توصیه کردند."/>
  </head>
  <body>
    <article>
      <h1>توصیه های رهبر معظم انقلاب به مردم درباره بورس و ثبات سیاستهای مالی و پولی</h1>
      <address>
        <time datetime="2019-11-20T09:38:00+00:00">20 Nov 2019, 09:38</time>
      </address>
      <p>
        <i>رهبر معظم انقلاب ضمن تاکید بر لزوم ثبات سیاستهای مالی و پولی به استفاده از کالاهای داخلی، حضور در سرمایه گذاری های مولد همچون تعاونی ها و بورس و ترویج فرهنگ کار جهادی و تعاون توصیه کردند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از فارس، حضرت آیت‌الله خامنه‌ای رهبر انقلاب در دیدار با جمعی از تولیدکنندگان، کارآفرینان و فعالان اقتصادی به به عموم مردم در استفاده از کالاهای داخلی، شرکت در سرمایه گذاری های مولد همچون تعاونی ها و بورس و ترویج فرهنگ کار جهادی و تعاون توصیه کردند.</p>
      <p>ایشان اظهار داشتند: هم دوستان و هم دشمنان بدانند ما در عرصه‌ جنگ نظامی و سیاسی و امنیتی دشمن را عقب زدیم.ایشان افزودند: همین کارهای این چند روز کارهای امنیتی بود، مردمی که نبود. در عرصه‌های مختلف دشمن را عقب زدیم و به توفیق الهی در عرصه‌ی جنگ‌اقتصادی هم به‌طور قاطع دشمن را عقب خواهیم زد.</p>
      <p>در این سالها بیان مسائلی از قبیل اینکه ببینیم شش ماه دیگر چه می شود و یا برجام چه می شود و حالا نیز به امید ابتکار رئیس جمهور فرانسه ماندن، هیچ مشکلی را حل نکرده و نخواهد کرد و این نگاه باید کنار گذاشته شود. البته ایراد ندارد که کاری که عبور از خط قرمز نیست، انجام دهند اما نباید حل مسائل اقتصادی را به این کارها گره زد و افکار عمومی را شرطی کرد.</p>
      <p>وقتی یک فعال اقتصادی گله می کند و دغدغه مند است در واقع این حقیقت را اعلام می کند که ظرفیت پیشرفت در کشور وجود دارد و باید موانع آن را رفع کرد. ان‌شاءالله با استفاده از ظرفیت های بی نظیری که تنها بخشی از آنها مورد استفاده قرار گرفته و به برکت فعالیت فعالان اقتصادی، تحریم ها را از تهدید به فرصت تبدیل خواهیم کرد.</p>
      <p>با شناختی که از مسائل جبهه استکبار داریم، تحریم ها حالا حالاها وجود دارد، بنابراین برای نجات اقتصاد کشور نباید منتظر پایان تحریم ها و بودن یا نبودن فلان شخص یا اقدام فلان کشور بود.  البته دور زدن تحریم ها به عنوان یک تاکتیک خیلی خوب است، اما کار و راهبرد اساسی را باید بر مصون سازی کشور از آسیب تحریم ها متمرکز کرد.</p>
      <p>وابستگی به درآمدهای نفتی حتی در بودجه جاری ، موجب آسیب پذیری کشور است و این اتکا با توجه به تحریم ها اندکی کاهش یافته اما از دهه 70 در زمان دولت برادر و رفیق عزیزمان مرحوم هاشمی رفسنجانی(ره) تأکید کرده ام باید وابستگی بر نفت را به‌تدریج کم کنیم.</p>
      <p>هدف از تشکیل صندوق توسعه ملی خارج کردن هر ساله بخشی از درآمد نفتی از اختیار دستگاه های دولتی است. از گذشته تا حال همه دولت ها وقتی دچار مشکل می شوند با اصرار و التماس از بنده مجوز برداشت از صندوق درخواست می کنند و بر اثر این روند، صندوق توسعه متأسفانه کم اثر شده است.</p>
      <p>توصیه دیگر حضرت آیت الله خامنه ای به دستگاه های دولتی، لزوم ثبات سیاست های مالی و پولی بود.</p>
      <p>ایشان همچنین با اشاره به تجربه مبادلات تجاری و اقتصادی با کشورهای خارجی گفتند: این تجربه به ما نشان می دهد که کشورهای خارجی هیچگاه حاضر به انتقال فناوری های اساسی به‌ویژه در بخش نفت، پتروشیمی و خودرو به ایران نیستند بنابراین دستگاههای دولتی باید به دنبال استفاده از توانایی های داخلی برای رسیدن به این فناوریها باشند.</p>
      <p>حضرت آیت الله خامنه ای حمایت از صادرات و حضور فعالان اقتصادی در کشورهای دیگر را هم مهم دانستند و افزودند: می توانیم با استفاده از ظرفیت دیپلماسی، با همسایه ها و دیگر کشورها، ارتباطات اقتصادی خوبی برقرار کنیم.</p>
      <p>ایشان مسئولان را به استفاده از تولیدات داخلی در مجامع بین المللی توصیه کردند و افزودند: مسئولان باید نشان ها، حرفها و مفاهیم ایرانی را ترویج کنند اما برخی بر عکس عمل می کنند.</p>
      <p>رهبر انقلاب اسلامی گفتند: یکی از گله های ما از برخی مسئولان سالهای گذشته این بود که چرا وقتی در جمع اروپایی ها صحبت می کنند حرف صد سال پیش یک متفکر اروپایی را بیان می کنند، این حرف که برای اروپایی ها جدید نیست و ارزشی ندارد اما حرفهای ما نو و نشنیده است و باید آنها را بیان کرد.</p>
      <p>ایشان همچنین تفاوت تعرفه تبلیغات کالاهای داخلی با خارجی را ضروری خواندند و افزودند: باید در این زمینه به گونه ای عمل کرد که فعالان اقتصادی بتوانند نشان خود را تبلیغ و ترویج کنند.</p>
      <p>حضرت آیت الله خامنه ای در پایان خطاب به ملت ایران و دوستان و دشمنان انقلاب تأکید کردند: ملت ایران در عرصه جنگ نظامی و سیاسی و امنیتی (مانند کارهایی که در این چند روز بود و کارهای مردمی نبود) دشمن را عقب زده است و به فضل الهی در جنگ اقتصادی هم دشمن را به‌طور قاطع عقب خواهد زد و با ادامه حرکت کنونی در مسیر رونق تولید و پیشرفت اقتصادی، افق روشن آینده خود را محقق خواهد کرد .</p>
      <p>انتهای پیام</p>
    </article>
  </body>
</html>