<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/foretagare-nobbar-a-kassa/"/>
    <meta property="og:site_name" content="DN.SE"/>
    <meta property="article:published_time" content="2019-11-20T09:40:15+00:00"/>
    <meta property="og:title" content="Företagare nobbar a-kassa"/>
    <meta property="og:description" content="Endast fyra av tio företagare är med i en a-kassa, trots att det är en billig försäkring."/>
  </head>
  <body>
    <article>
      <h1>Företagare nobbar a-kassa</h1>
      <address><time datetime="2019-11-20T09:40:15+00:00">20 Nov 2019, 09:40</time> by <a rel="author" href="https://www.dn.se/av/dan-lucas/" target="_blank">Dan Lucas</a></address>
      <p>
        <b>Endast fyra av tio företagare är med i en a-kassa, trots att det är en billig försäkring.<br/>Krångliga regler tror Jörgen Kennemar, ekonom på Swedbank är orsaken till att så få väljer ett skydd mot arbetslöshet.</b>
      </p>
      <p>I flera år har företagsorganisationer och enskilda politiker påpekat att det svenska socialförsäkringssystemet inte är anpassat till företagare.</p>
      <p>Och den undersökning som Swedbank låtit göra visar på följderna – försäkringsskyddet sviktar bland företagare och i synnerhet hos de förtagare som inte har anställda.</p>
      <p>I genomsnitt har 60 procent av företagare med upp till 49 anställda en sjukförsäkring som ger dem extra ersättning vid sjukdom. </p>
      <p><b>Men för de företagare</b> som inte har någon anställd alls, sjunker andelen ner till 42 procent. </p>
      <p>Det mönstret återkommer. Fler än varannan, 56 procent, har en sjukvårdsförsäkring, men bland ensamföretagarna sjunker andelen till var tredje, eller 33 procent. </p>
      <p>Och för samtliga företagare med upp till 49 anställda är det fyra av tio som har a-kassa. Bland ensamföretagarna är det 34 procent som har a-kassa.</p>
      <p>Det innebär att om de blir arbetslösa är de hänvisade till grundersättningen på 365 kronor per dag. Den maximala ersättningen i a-kassan är 910 kronor per dag, motsvarande en månadslön på ungefär 20.000 kronor.</p>
      <p><b>Enligt Jörgen Kennemar,</b> som låtit göra granskningen, kostar ett medlemskap i en a-kassa 100–150 kronor per månad – ändå är det alltså mindre än hälften av företagarnas som har ett sådant skydd.</p>
      <p>Jörgen Kennemar tror också att många av ensamföretagarna är i ett uppbyggnadsskede – deras fokus är att få företaget att växa.</p>
      <p>– I den startfas man är inne i tittar man inte på sådana här frågor; man är så fokuserad på sin business. De här frågorna kommer i bakgrunden, säger han.</p>
      <p><b>Ett annat skäl</b> har att göra med att regelverket är krångligt och inte anpassad efter företagare. Det går till exempel inte att vara deltidsarbetslös som företagare - företaget måste läggas ner eller göras vilande.</p>
      <p>– Och vi har noterat att tilliten till systemet från företagarnas sida är låg. De tycker att den kompensation de får är för låg, säger Kennemar.</p>
      <p>Swedbanks enkätundersökning visar på misstron bland företagarna. Endast 19 procent svarade att de litade på att de skulle få det ekonomiska stöd de behöver vid till exempel sjukdom eller arbetslöshet. </p>
      <p><b>Lika stora andel </b>var tveksam och hela 62 procent trodde inte att de skulle få det stöd det skulle behöva - en andel som stiger till 65 procent för ensamföretagare.</p>
      <p>I september presenterades en utredning om trygghetssystemet för företagare. Den pekade på flera områden där villkoren behöver förbättras, till exempel reglerna för sjukpenninggrundande inkomst (SGI) för företagare med enskild firma, enhetligare regler för karens och sjuklön och möjligheten för en företagare att vara deltidssjukskriven.</p>
      <p>– Samtidigt som många reformer som behövs skjuts ganska långt in i framtiden. Vi har inte sett något konkret åtgärder, säger Kennemar.</p>
      <p>– Det finns olika regelverk för olika bolagsformer. Det är ett annat område som behöver ses över, tillägger han.</p>
      <p><b>Han understryker dock</b> att det är viktigt att företagare själva tar initiativ för att sätta sig in i regelverket och anpassar sig och sitt företag så att de får den trygghet som socialförsäkringssystemet ska ge.</p>
      <p>– Det gäller allt från pension till speciella händelser som gör att man tappar intäkt. Om man blir sjuk till exempel, menar Kennemar.</p>
      <p>De vanligaste försäkringarna som företagare har är olycksfallsförsäkring och livförsäkring; 84 respektive 73 procent av företagarnas har dessa. För ensamföretagarna är motsvarande andelar 80, respektive 65 procent.</p>
      <p><a href="https://www.dn.se/om/smaforetagare/">Läs mer: Tidigare artklar om småföretag</a> </p>
    </article>
  </body>
</html>