<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204609-industry-4-0-yaki-mozhlivosti-ta-riziki-nese-nam-majbutne"/>
    <meta property="og:site_name" content="Mind UA"/>
    <meta property="article:published_time" content="2019-11-20T09:45:00+00:00"/>
    <meta property="og:title" content="Industry 4.0: які можливості та ризики несе нам майбутнє"/>
    <meta property="og:description" content="Як вже змінилася ситуація в промисловості в різних країнах світу і чого очікувати Україні"/>
  </head>
  <body>
    <article>
      <h1>Industry 4.0: які можливості та ризики несе нам майбутнє</h1>
      <h2>Як вже змінилася ситуація в промисловості в різних країнах світу і чого очікувати Україні</h2>
      <address><time datetime="2019-11-20T09:45:00+00:00">20 Nov 2019, 09:45</time> by <a rel="author" href="https://mind.ua/author/876-oleg-shcherbatenko" target="_blank">Олег Щербатенко</a></address>
      <p>
        <i>Цифрова трансформація давно вийшла за межі великого бізнесу і транснаціональних корпорацій – вона змінює і соціальну, і політичну сферу. У промисловій сфері застосування нових технологій – питання вже вирішене.</i>
      </p>
      <p>
        <i>Директор IT-Enterprise <b>Олег Щербатенко</b> вже <a href="https://mind.ua/ru/openmind/20204207-industry-4-0-kak-7-globalnyh-tehnologicheskih-trendov-izmenyat-nash-mir">розповідав </a><b>Mind </b>про сім глобальних трендів та основні напрямки розвитку технологій і про те, чого очікувати в найближчі п'ять років.</i>
      </p>
      <p>
        <i>Цього разу експерт поділився своїми прогнозами щодо можливостей та ризиків, які принесе нам четверта промислова революція.</i>
      </p>
      <p>За даними PwC, 85% CEO по всьому світу вважають, що розвиток штучного інтелекту цілком змінить їхній бізнес у найближчі п’ять років. Безперебійна робота підприємств, ефективне планування, оптимізація витрат і кастомізація продукту під потреби клієнта – ось переваги, які несуть технології Industry 4.0.</p>
      <p>Впровадження цих технологій збільшить продуктивність економіки США, Індії, Китаю та інших країн на 30–35%, і тисячі підприємств прагнуть стати першими в перегонах за цифровою трансформацією. Які можливості це дає і з якими труднощами пов'язане?</p>
      <h3>
        <b>Ризики трансформацій</b>
      </h3>
      <p>Одне з головних побоювань, пов'язаних з технологією штучного інтелекту, – можливість використовувати його для контролю над окремими людьми і цілими спільнотами. Кожен з нас генерує величезну кількість даних, і, заволодівши ними, інші люди можуть нав'язувати нам свою волю. Те, що раніше описувалося в романах-антиутопіях, може стати реальністю.</p>
      <p>Другий страх, пов'язаний із впровадженням інновацій, полягає в зростанні економічної нерівності. Згідно зі звітом Oxfam, фінансові ресурси 26 топ-мільярдерів дорівнюють сукупним фінансовим ресурсам половини населення Землі. У 2017 році 1% населення отримав 82% всього згенерованого у світі прибутку, тоді як 3,7 млрд людей не відчули поліпшення фінансового стану взагалі.</p>
      <p>З розвитком інноваційних технологій багаті люди, здатні інвестувати у високотехнологічні виробництва, зможуть багаторазово збільшити свої доходи. Вже наявний розрив між найбагатшими і найбіднішими людьми технології можуть перетворити на нездоланну прірву.</p>
      <p>Але якщо ризики – це ситуації потенційні, то можливості й результати Industry 4.0 у багатьох країнах вже цілком конкретні.</p>
      <h3>
        <b>США</b>
      </h3>
      <p>Американські виробники були одними з найактивніших прихильників Industry 4.0. Згідно з нещодавньою доповіддю «Ринки і ринки» (Markets and markets), оборот глобального інтернету речей (IoT) в обробній промисловості склав $10,45 млрд у 2017-го і повинен досягти $ 45,3 млрд до 2022 року. Технології Industry 4.0 повинні, на думку лідерів США, допомогти країні повернутися на першу позицію за обсягом промислового виробництва і обігнати в цьому аспекті Китай.</p>
      <p>І ця мета вже досягається. Так, <a href="http://www.essentracomponents.com/en-us/news/guides/a-guide-to-industry-40-in-the-us">55% північноамериканських компаній</a> впровадили систему аналізу великих обсягів даних для підвищення операційної ефективності. Північна Америка також має <a href="http://www.alliedmarketresearch.com/3d-printing-market">найбільшу частку ринку 3D-друку</a>. Це обумовлено високим попитом з боку аерокосмічної та оборонної промисловості, охорони здоров'я, освіти і споживчих товарів.</p>
      <p>Згідно з даними Національної асоціації промисловців США, «найпросунутішим» штатом щодо впровадження Industry 4.0 виявилася Арізона. Загальний обсяг виробництва в штаті у 2017 році досяг $24,43 млрд (+8%). Економічна рада Великого Фенікса (GPEC) – агентства із залучення інвестицій у місті Фенікс, штат Арізона, – стверджує, що 86% виробників у штаті, зокрема такі гіганти, як Boeing, Honeywell та Intel, очікують зменшення витрат і збільшення доходів завдяки технологіям Industry 4.0.</p>
      <h3>
        <b>Європа</b>
      </h3>
      <p>Беручи до уваги, що творцем терміна Industry 4.0 була Німеччина, сам тренд не міг обминути Європу. При цьому результати стосуються не лише промисловості, а й більш «соціальних» сторін життя. Наприклад, місто Ейндховен (Нідерланди) оголосило про намір побудувати перші житлові будинки за технологією 3D-друку, використання якої створює менше відходів будівельних матеріалів і водночас спрощує адаптацію будинків до індивідуальних потреб. Це також вирішить проблему нестачі мулярів у Нідерландах, адже дефіцит цих кадрів призводить до подорожчання будівництва. <a href="https://3dprint.com/233981/worlds-first-house-3d-printing-factory-opens-in-eindhoven-netherlands/">Перша фабрика 3D-друку будинків уже відкрилася в місті</a>.</p>
      <p>У Німеччині, Франції та інших країнах уже налічується понад 300 прикладів успішного застосування технологій Industry 4.0 у виробництві. Приклади зручно розташовані на <a href="https://www.plattform-i40.de/PI40/Navigation/EN/InPractice/UseCases/use-cases.html">карті</a>, тому їх легко вивчити. І це тільки початок.</p>
      <h3>
        <b>Україна</b>
      </h3>
      <p>В Україні про Industry 4.0 знають дуже мало. Більшість промислових підприємств знаходяться, скоріше, на різних рівнях Industry 2.0 і Industry 3.0: автоматизація виробництва певною мірою є, а об'єднання всього в єдину систему і використання таких технологій, як IIoT, предикативного обслуговування або 3D-друку – немає. Проте на деяких виробництвах вже є перші успішні кейси Industry 4.0. Ось один з них.</p>
      <p>Держпідприємство «Укрспирт» – найбільша в країні компанія з виробництва спирту та спиртовмісної продукції. У 2018 році вона почала масштабну модернізацію бізнесу, щоб поліпшити фінансові показники і конкурентоспроможність. На момент початку проекту з цифрової трансформації єдиного стандарту обміну бухгалтерськими і управлінськими даними в компанії не було. Звіти та інформацію всі подавали у вільній формі, зрозуміти документацію було складно як топ-менеджерам, так і аудиторам.</p>
      <p>Завдяки впровадженню єдиної цифрової системи за 2018 рік «Укрспирт» змінив низку ключових бізнес-процесів, таких як розрахунок собівартості, облік запасів, виплата зарплат тощо. У результаті трансформацій компанія заощадила 100 млн грн, які були реінвестовані в подальшу модернізацію.</p>
      <p>І це далеко не єдиний приклад. Крок за кроком новий економічний порядок Industry 4.0 приходить в Україну. Для підприємств, що прагнуть до успіху в недалекому майбутньому, необхідність трансформації неминуча. Потрібно лише зробити перший крок.</p>
      <hr/>
      <p>22 листопада в КВЦ «Парковий» у Києві відбудеться перший у Східній Європі <b>Форум Trans4mation, присвячений Industry 4.0.</b> Подія збере провідних експертів і понад 500 учасників – власників бізнесу, топ-менеджерів і керівників напрямків підприємств. Як Industry 4.0 допомагає виходити на міжнародні ринки? Як отримати контроль над усіма виробничими процесами? Навіщо Digital Twins і Predictive Maintenance власнику і фінансовому директору? Під час заходу відвідувачі дізнаються, як новітні технології змінюють бізнес. Переважна більшість кейсів, що будуть представлені, раніше не оприлюднювалися. Ініціатор і стратегічний партнер Форуму Trans4mation – IT-Enterprise. Детальніше про подію <a href="http://mind.ua/education/1138-pershij-u-shidnij-evropi-forum-industry-4-0">тут</a>.</p>
      <p>Mind.ua – офіційний інформаційний партнер заходу.</p>
      <hr/>
      <related>
        <h4>Також читайте</h4>
        <a href="https://mind.ua/publications/20204723-misce-sili-navishcho-ukrayini-industrialni-ta-tehnoparki"/>
        <a href="https://mind.ua/publications/20204725-gra-v-hovanki-5-naukovih-vidkrittiv-zhovtnya"/>
        <a href="https://mind.ua/news/20204717-rf-vvede-mita-na-ocinkovanij-prokat-z-ukrayini-ta-knr-na-5-rokiv"/>
      </related>
    </article>
  </body>
</html>