<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/collaboration/49146/microsoft-teams-kent-snelle-groei-en-laat-slack-achter-zich/"/>
    <meta property="og:site_name" content="Techzine"/>
    <meta property="article:published_time" content="2019-11-20T09:17:39+00:00"/>
    <meta property="og:title" content="Microsoft Teams kent snelle groei en laat Slack achter zich"/>
    <meta property="og:description" content="Microsoft lijkt de slag om samenwerkingssoftware te winnen van Slack. De softwarereus laat weten dat zijn online samenwerkingsservice Teams meer dan 20 miljoen actieve dagelijkse gebruikers heeft. Slack gaf afgelopen oktober aan dagelijks zo’n 12 miljoen actieve gebruikers te hebben. Het aantal gebruikers van Microsoft Teams is opmerkelijk, gezien de softwarereus afgelopen juli nog 13 […]"/>
  </head>
  <body>
    <article>
      <h1>Microsoft Teams kent snelle groei en laat Slack achter zich</h1>
      <address><time datetime="2019-11-20T09:17:39+00:00">20 Nov 2019, 09:17</time> by <a rel="author">Zamire Willems</a></address>
      <p>
        <b>Microsoft lijkt de slag om samenwerkingssoftware te winnen van Slack. De softwarereus laat weten dat zijn online samenwerkingsservice Teams meer dan 20 miljoen actieve dagelijkse gebruikers heeft. Slack gaf afgelopen oktober aan dagelijks zo’n 12 miljoen actieve gebruikers te hebben.</b>
      </p>
      <p>Het aantal gebruikers van Microsoft Teams is opmerkelijk, gezien de softwarereus afgelopen juli nog 13 miljoen dagelijkse gebruikers rapporteerde, aldus <a href="https://siliconangle.com/2019/11/19/slacks-share-price-drops-microsoft-teams-passes-20m-daily-active-users/">Silicon Angle</a>. Dat is dus een stijging van net iets meer dan 50 procent op amper enkele maanden tijd.</p>
      <h3>Aandelen Slack blijven dalen</h3>
      <p>Terwijl Microsoft in een opwaartse spiraal zit, daalden de aandelen van Slack met maar liefst 10 procent,  voordat het bedrijf dinsdag de beursdag afsloot met een daling van bijna 8,4 procent, tot 21,18 dollar per aandeel.</p>
      <p>Sinds Slack in juni van dit jaar debuteerde op de New York Stock Exchange, met 26 dollar per aandeel, is het aandeel met meer dan 18 procent gedaald. Het verschil met de piek op de eerste dag op de beurs is zelfs bijna 50 procent. </p>
      <h3>Betrokkenheid</h3>
      <p><a href="https://www.techzine.be/nieuws/collaboration/47020/slack-onze-gebruikers-zijn-geengageerder-dan-die-van-teams/">Slack</a> beweert dat ‘betrokkenheid’ van invloed is op de cijfers. “Zoals we al eerder hebben gezegd, kun je een werkplek niet transformeren als mensen je product niet echt gebruiken. Slack blijft ongeëvenaarde betrokkenheid zien op ons platform, met wekelijks meer dan 5 miljard acties, inclusief meer dan 1 miljard mobiele acties. Onder onze betaalde klanten besteden gebruikers meer dan negen uur per werkdag verbonden met onze service, inclusief ongeveer 90 minuten actief gebruik per werkdag”, aldus een woordvoerder van Slack.</p>
      <p>De nieuwe cijfers bewijzen wederom eerdere voorspellingen dat Microsoft met Teams een winnend product in handen heeft, sinds de softwarereus Teams in maart 2017 uit een gesloten bètatest vrijgaf. Uit een enquête van december vorig jaar bleek ook dat de acceptatiegraad van Microsoft Teams omhoog schoot. 41 procent van de bedrijven zegt van plan te zijn om Microsoft Teams te gebruiken tegen het einde van 2020, versus 18 procent voor Slack.</p>
      <h3>‘Vlammende combinatie’</h3>
      <p>Jared Spataro, vice-president van Microsoft 365, benoemt Slack niet in zijn reactie en gaat uit van de eigen kracht: “Teams brengt chat, vergaderingen, bellen, samenwerking aan documenten en workflow samen in één app. Een vlammende combinatie! Teams heeft tegenwoordig dagelijks meer dan 20 miljoen actieve gebruikers. Bovendien, terwijl deze gebruikers beginnen met eenvoudige tekstgebaseerde chat, gaan ze snel over op rijkere vormen van communicatie en samenwerking. De Teams-klanten van vorige maand namen bijvoorbeeld deel aan meer dan 27 miljoen spraak- of videovergaderingen en voerden meer dan 220 miljoen open-, bewerkings- of downloadacties uit op bestanden die zijn opgeslagen in Teams.”</p>
      <h3>Partnerschap Cisco</h3>
      <p>Begin deze maand kondigden Microsoft en Cisco een <a href="https://blogs.cisco.com/collaboration/cisco-and-microsoft-have-come-together-to-deliver-a-better-user-experience">partnerschap</a> aan waarmee Cisco’s Webex-videoapparatuur op verschillende manieren verbinding kan maken met de Microsoft Teams-vergaderdiensten.</p>
      <p>Zo gaat <a href="https://www.techzine.be/blogs/collaboration/39344/cisco-roeit-tegen-de-stroom-in-met-webex-als-teams-en-slack-concurrent/">Cisco Webex</a> een interop-oplossing introduceren die zal worden gecertificeerd als een Microsoft Cloud Video Interop (CVI)-aanbod. Dat stelt Cisco Webex Room-apparaten en SIP-videoconferentieapparaten in staat om deel te nemen aan Microsoft Teams-vergaderingen. Dat alles met een betrouwbare interop-ervaring.</p>
    </article>
  </body>
</html>