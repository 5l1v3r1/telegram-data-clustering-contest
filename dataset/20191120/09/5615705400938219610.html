<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204675-ukrayina-mae-pripiniti-spivpracyu-z-mvf-z-2023-i-zabezpechuvati-sebe-sama-markarova"/>
    <meta property="og:site_name" content="Mind UA"/>
    <meta property="article:published_time" content="2019-11-20T09:25:00+00:00"/>
    <meta property="og:title" content="Україна має припинити співпрацю з МВФ з 2023 і забезпечувати себе сама – Маркарова"/>
    <meta property="og:description" content="За її словами, програма, щодо якої наразі тривають переговори, має стати останньою"/>
  </head>
  <body>
    <article>
      <h1>Україна має припинити співпрацю з МВФ з 2023 і забезпечувати себе сама – Маркарова</h1>
      <h2>За її словами, програма, щодо якої наразі тривають переговори, має стати останньою</h2>
      <address>
        <time datetime="2019-11-20T09:25:00+00:00">20 Nov 2019, 09:25</time>
      </address>
      <p>Україна має закінчити співпрацю з Міжнародним валютним фондом у 2023 році, а програма, щодо якої наразі тривають переговори, має стати останньою. Про це повідомила міністер фінансів України Оксана Маркарова, передає <a href="https://hromadske.ua/posts/u-2023-roci-ukrayina-maye-vidmovitisya-vid-transhiv-mvf-minfin">hromadske</a>.</p>
      <p>«Мій амбітний план – змогти закінчити її (програму з МВФ – ред.), щоб у 2023 році у нас не стояло питання, коли ми отримаємо новий транш, а могли б себе забезпечувати», – сказала вона.</p>
      <p>Міністер зазначила, що наразі уряд продовжує переговори з місією МВФ, яка перебуває з візитом у Києві щодо нової кредитної програми про співпрацю.</p>
      <p>«Програма, над якою ми працюємо – хороша і вона має нам дозволити провести масу реформ, приватизацію, концесію та інші речі. Але і має дозволити нам вийти з неї по завершенні – як свого часу це змогла зробити Польща», – пояснила Маркарова.</p>
      <p>Нагадаємо: раніше Оксана Маркарова заявила, що співпраця з Міжнародним валютним фондом (МВФ) важлива для України не з точки зору грошей. За її словами, <a href="https://mind.ua/news/20204570-sprava-ne-v-sumi-ukrayini-vazhlivo-zalishatisya-v-programi-mvf-markarova">важливо залишатися в програмі МВФ</a>, тому що це сигнал для інших фінансових інститутів про нашу надійність.</p>
      <p>Як повідомлялось,місія МВФ <a href="https://mind.ua/news/20204463-misiya-mvf-rozpochala-robotu-v-kievi">розпочала роботу в Україні </a>14 листопада. Її представники сподіваються досягти швидких результатів у підписанні нової програми співпраці з Україною.</p>
      <p>Днями прем’єр-міністр Олексій Гончарук та міністр фінансів Оксана Маркарова<a href="https://mind.ua/news/20204550-uryad-proviv-peregovori-z-mvf-pro-novu-kreditnu-programu"> зустрілися з керівником місії</a> Міжнародного валютного фонду Роном ван Роденом та економістом місії Габором Пулою. Темою переговорів були умови відкриття нової довгострокової програми розширеного фінансування.</p>
      <related>
        <h4>Також читайте</h4>
        <a href="https://mind.ua/news/20204674-chergovij-raund-tristoronnih-gazovih-konsultacij-vidbudetsya-v-bryusseli-sogodni"/>
        <a href="https://mind.ua/news/20204651-ukrayina-zakupit-u-franciyi-20-kateriv-dlya-prikordonnikiv-na-136-mln-evro-mvs"/>
        <a href="https://mind.ua/news/20204648-rf-vidpracovue-kiberataki-v-ukrayini-a-potim-mozhe-spryamuvati-yih-na-krayini-nato-ta-es-rnbo"/>
      </related>
    </article>
  </body>
</html>