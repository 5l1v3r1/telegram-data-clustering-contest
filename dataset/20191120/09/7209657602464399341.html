<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/incinta-morta-ospedale-maggiore-1.4896643"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-20T09:38:34+00:00"/>
    <meta property="og:title" content="Bologna, incinta arriva gravissima al Maggiore e muore poco dopo. Aperta un'inchiesta"/>
    <meta property="og:description" content="La ragazza, 24 anni, è stata ricoverata d'urgenza quando era già quasi in arresto cardio-circolatorio: avrebbe subito un'interruzione di gravidanza"/>
  </head>
  <body>
    <article>
      <h1>Bologna, incinta arriva gravissima al Maggiore e muore poco dopo. Aperta un'inchiesta</h1>
      <h2>La ragazza, 24 anni, è stata ricoverata d'urgenza quando era già quasi in arresto cardio-circolatorio: avrebbe subito un'interruzione di gravidanza</h2>
      <address><time datetime="2019-11-20T09:38:34+00:00">20 Nov 2019, 09:38</time> by <a rel="author">NICOLA BIANCHI</a></address>
      <p>Bologna, 20 novembre 2019 - Era arrivata all'<b>ospedale Maggiore di Bologna </b> in condizioni disperate. Ventiquattro anni commessa, <b>incinta</b>, era stata portata nel nosocomio in <b>condizioni gravissime</b> il 6 novembre ed è deceduta poco dopo. La vicenda è ancora tutta da chiarire, soprattutto le cause e il contesto della <b>morte</b> e circondata dal massimo riserbo.</p>
      <p>A quanto si apprende la giovane, residente in città con il marito e un primo figlio, è di origine moldava. E' stata un'ambulanza del 118 a portarla in ospedale, intorno alle 19.30, già quasi in <b>arresto cardio-circolatorio.</b> Per cause da chiarire, avrebbe <b>subito una interruzione di gravidanza</b>. I medici hanno fatto il possibile, ma la 24enne è deceduta due giorni dopo il ricovero.</p>
      <p>Secondo le prime indagini della squadra Mobile, con i colleghi del Commissariato Santa Viola, non vi sarebbero <b>segni di violenza</b> sul corpo della ragazza e sarebbe già stata esclusa ogni colpa medica. I sanitari, infatti, hanno fatto il possibile per salvarle la vita, ma le condizioni della 24enne erano gravissime.</p>
      <p>Gli inquirenti, diretti dal pm <b>Rossella Poggioli,</b> hanno sequestrato una serie di farmaci ritrovati nel bagno di casa. La donna, secondo quanto emerso, era stata <b>trovata dal marito in una pozza di sangue</b>, riversa sul pavimento del bagno. Immediato l'allarme al 118 e il ricovero al Maggiore. Aperto un fascicolo contro ignoti per interruzione di gravidanza.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>