<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/comparatie-controversata-la-alegerile-din-2018-putin-nu-a-participat-la-nicio-dezbatere--exact-ca-iohannis-148700.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T09:01:00+00:00"/>
    <meta property="og:title" content="Comparaţie controversată: La alegerile din 2018, Putin nu a participat la nicio dezbatere. Exact ca Iohannis"/>
    <meta property="og:description" content="Secretarul general al PSD, Mihai Fifor, a afirmat, marţi, că între Vladimir Putin şi Klaus Iohannis nu există nicio deosebire, amândoi abordând subiectul dezbaterilor în acelaşi mod, respectiv „maraton cu jurnaliştii aleşi pe sprânceană” cu întrebări trimise dinainte."/>
  </head>
  <body>
    <article>
      <h1>Comparaţie controversată: La alegerile din 2018, Putin nu a participat la nicio dezbatere. Exact ca Iohannis</h1>
      <address>
        <time datetime="2019-11-20T09:01:00+00:00">20 Nov 2019, 09:01</time>
      </address>
      <p>
        <b>Secretarul general al PSD, Mihai Fifor, a afirmat, marţi, că între Vladimir Putin şi Klaus Iohannis nu există nicio deosebire, amândoi abordând subiectul dezbaterilor în acelaşi mod, respectiv „maraton cu jurnaliştii aleşi pe sprânceană” cu întrebări trimise dinainte.</b>
      </p>
      <p>„În 2018, în campania pentru alegerile prezidenţiale, Vladimir Putin nu a participat la nicio dezbatere cu contracandidaţii săi. Exact ca Iohannis! În fiecare an, Putin organizează o „dezbatere” cu cetăţenii, în care întrebările sunt trimise dinainte şi atent selectate. Exact cum face Iohannis în această campanie.Tot la sfârşit de an, Putin face o „dezbatere” maraton cu jurnaliştii. Dintre cei peste 1.700 de ziarişti, doar doi-trei sunt de la presa internaţională. In rest intră doar cei aleşi pe sprânceană de Kremlin. Exact ca la marea dezbatere de azi a lui Iohannis”. a scris Secretarul General al PSD Mihai Fifor, pe Facebook.</p>
      <p>Acesta a transmis o întrebare către cetăţeni: „Nu vă întreb, prin urmare, câte asemănări sunt între Putin şi Iohannis. Vă întreb altceva: există vreo deosebire?”.</p>
      <p>Klaus Iohannis a anunţat, într-o conferinţă de presă susţinută miercuri la sediul PNL, că marţi va organiza o dezbatere cu politologi şi formatori de opinie. Şeful statului a precizat că nu va participa la o dezbatere cu Viorica Dăncilă, deoarece aceasta „a fost parte activă a mârlăniilor pesediste şi a sprijinit activ încercările de acaparare a Justiţiei”.</p>
    </article>
  </body>
</html>