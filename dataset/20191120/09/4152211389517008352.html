<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591941/%E0%A6%B0%E0%A6%BE%E0%A6%A4%E0%A7%87-%E0%A6%B8%E0%A7%8D%E0%A6%AC%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%AC%E0%A6%B8%E0%A6%9B%E0%A7%87%E0%A6%A8-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T09:31:00+00:00"/>
    <meta property="og:title" content="রাতে স্বরাষ্ট্রমন্ত্রীর সঙ্গে বসছেন পরিবহন মালিক-শ্রমিক নেতারা"/>
    <meta property="og:description" content="সড়ক পরিবহন আইন সংশোধনের দাবিতে ধর্মঘটে থাকা বাস, ট্রাক ও পণ্য পরিবহন মালিক-শ্রমিক সমিতির নেতারা বুধবার (২০ নভেম্বর) রাতে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠকে বসবেন। বিকালে স্বরাষ্ট্র মন্ত্রণালয়ের জনসংযোগ কর্মকর্তা শরীফ মাহমুদ বাংলা ট্রিবিউনকে এ তথ্য নিশ্চিত করেছেন।..."/>
  </head>
  <body>
    <article>
      <h1>রাতে স্বরাষ্ট্রমন্ত্রীর সঙ্গে বসছেন পরিবহন মালিক-শ্রমিক নেতারা</h1>
      <address><time datetime="2019-11-20T09:31:00+00:00">20 Nov 2019, 09:31</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/9d4e52118812c2bcea74fd16df2a6f9c-5dd50926c150d.jpg"/>
        <figcaption>সড়ক পরিবহন আইন সংশোধনে ৯ দফা দাবি জানিয়ে মঙ্গলবার সংবাদ সম্মেলন করেন পরিবহন মালিক-শ্রমিক ঐক্য পরিষদ</figcaption>
      </figure>
      <p>সড়ক পরিবহন আইন সংশোধনের দাবিতে ধর্মঘটে থাকা বাস, ট্রাক ও পণ্য পরিবহন মালিক-শ্রমিক সমিতির নেতারা বুধবার (২০ নভেম্বর) রাতে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠকে বসবেন। বিকালে স্বরাষ্ট্র মন্ত্রণালয়ের জনসংযোগ কর্মকর্তা শরীফ মাহমুদ বাংলা ট্রিবিউনকে এ তথ্য নিশ্চিত করেছেন।</p>
      <p>তিনি জানান, স্বরাষ্ট্রমন্ত্রী আসাদুজ্জামান খান কামালের ধানমন্ডির বাসায় রাত ৯টায় পরিবহন মালিক ও শ্রমিক প্রতিনিধিদের সঙ্গে বৈঠক অনুষ্ঠিত হবে।</p>
      <p>মঙ্গলবার (১৯ নভেম্বর) ট্রাক ও পণ্য পরিবহন শ্রমিকরা নতুন সড়ক পরিবহন আইনের কয়েকটি ধারার আপত্তি জানিয়ে ধর্মঘটের ডাক দেন। ঘোষণার পর থেকে ট্রাক ও কাভার্ডভ্যান চলাচল বন্ধ রাখা হয়েছে। রাজধানীর বেশকিছু এলাকায় যান চলাচলেও বাধা দেওয়া হচ্ছে। বিভিন্ন রুটে বাস চলাচলও বন্ধ রেখেছেন পরিবহন মালিক ও শ্রমিকরা।</p>
      <p>সমস্যার সমাধানে মঙ্গলবার রাতে স্বরাষ্ট্রমন্ত্রীর সঙ্গে শ্রমিক ও মালিকদের একটি বৈঠক হয়। তবে কোনও সমাধান ছাড়াই ওই বৈঠক শেষ হয়। তাই বুধবার রাতে স্বরাষ্ট্রমন্ত্রী দ্বিতীয় দফায় দেশের বিভিন্ন এলাকার নেতৃস্থানীয় শ্রমিক ও মালিকদের ডেকেছেন। </p>
      <footer>/এআরআর/টিটি/এমএমজে/</footer>
    </article>
  </body>
</html>