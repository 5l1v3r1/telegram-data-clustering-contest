<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/lepe-nez-v-praze-se-ridicum-jezdi-v-58-mestech-sveta-20191120.html"/>
    <meta property="og:site_name" content="Pražský deník"/>
    <meta property="article:published_time" content="2019-11-20T09:29:00+00:00"/>
    <meta property="og:title" content="Lépe než v Praze se řidičům jezdí v 58 městech světa"/>
    <meta property="og:description" content="/INFOGRAFIKA/ Praha se v aktuálním průzkumu dopravy mezi stovkou světových měst umístila na 59. místě. Nejlépe se jezdí motoristům v kanadském Calgary, nejhůře pak v indické Bombaji."/>
  </head>
  <body>
    <article>
      <h1>Lépe než v Praze se řidičům jezdí v 58 městech světa</h1>
      <address><time datetime="2019-11-20T09:29:00+00:00">20 Nov 2019, 09:29</time> by <a rel="author">Pavel Kopecký</a></address>
      <figure>
        <img src="https://g.denik.cz/63/d1/2011-pd-doprava-final-web_denik-630.jpg"/>
      </figure>
      <p>Pražan by jistě nerad řídil auto v Indii, zato kanadskými městy by se projel rád. Faktem je, že obyvatelé české metropole jezdí po svém městě nejstaršími auty vůbec, novější vozy mají řidiči v Moskvě i Varšavě.</p>
      <p>Studie provedená britským výrobcem autodílů Mister Auto posuzovala 15 faktorů, mezi kterými byl například počet aut na obyvatele, kvalita silnic a veřejné dopravy, množství dopravních zácp i kvalita ovzduší a ceny parkování.</p>
      <figure>
        <img src="https://g.denik.cz/5/54/parkovani-modra-zona-cb191008_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/parkovaci-zony-se-siri-poprve-dosahnou-az-k-prazskemu-okruhu-20191116.html">Parkovací zóny se šíří. Poprvé dosáhnou až k Pražskému okruhu Přečíst článek ›</a>
      </aside>
      <p>Každé město pak výzkumníci u každého aspektu ohodnotili procenty, čím více se hodnota blíží ke stovce, tím se na škále umístilo výše. Celkové skóre je pak výsledkem zprůměrování hodnot. Výzkumníci data přebírali od místních dopravců i analytických společností jako například Deloitte či Arcadis i Světové banky, které se odkazují na různé průzkumy veřejného mínění.</p>
      <h3>Je třeba opravit kdeco</h3>
      <p>Například agentura Bloomberg výzkum okomentovala slovy: „Myslíte si, že u vás máte nejhorší silnice? Vyzkoušejte si řízení v Ulánbátaru.“ Mongolská metropole má nejvíce nehod, těsně před ní je Moskva, nejméně jich je naopak v japonských městech a Praha je zhruba v polovině.</p>
      <figure>
        <img src="https://g.denik.cz/63/71/okruh-tunely12_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/tunel-vlasta-blanka-prazsti-radni-schvalili-novy-projekt-mestsky-okruh-20191109.html">Vlasta má zelenou. Pražští radní schválili nový projekt vnitřního okruhu Přečíst článek ›</a>
      </aside>
      <p>Na faktu, že se metropole umístila až ve druhé polovině, se podílí hlavně nedostatečná infrastruktura. Městu stále chybí dostavět vnější i vnitřní okruh. „Největší problém je, že se hodně investovalo do Blanky a dalších staveb a nezbylo na nezbytné rekonstrukce. Je třeba opravit mosty a i řadu ulic,“ uvedl specialista dopravní infrastruktury Václav Novotný z Institutu plánování a rozvoje (IPR).</p>
      <p>Pražští radní v pondělí schválili dopravní plán na roky 2019 - 2023. Do tohoto data by mělo být hotovo celkem 111 projektů. Dokončení se má dočkat například geologický průzkum pro metro D či tramvajová smyčka na Zahradní Město.</p>
      <figure>
        <img src="https://g.denik.cz/63/76/p201503160706901_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-tramvajova-sit-smycky-centrum-vyluky-dopravni-podnik-scheinherr-20191105.html">Praha chce stabilnější tramvajovou síť. Hledá místa na smyčky v centru Přečíst článek ›</a>
      </aside>
      <p>Ze silniční infrastruktury je ale výčet projektů slabší. Kromě výstavby parkovišť P+R je z Pražského okruhu nejblíže k dokončení stavba označená číslem 511. „Do země se kopne v roce 2021 tak, aby v roce 2025 mohlo jezdit,“ dodal Novotný.</p>
      <p>Fází přípravy by mělo projít celkem 244 projektů. „Spousta projektů se zatím projektuje, příprava trvá hrozně dlouho, tak abychom v roce 2030 mohli vůbec něco začít stavět,“ doplňuje Novotný.</p>
      <figure>
        <img src="https://g.denik.cz/63/81/p-r-opatov-05_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/na-opatove-otevreli-parkoviste-p-r-den-stani-vyjde-na-dvacet-korun-20191002.html">Na Opatově otevřeli parkoviště P+R, den stání vyjde na dvacet korun Přečíst článek ›</a>
      </aside>
    </article>
  </body>
</html>