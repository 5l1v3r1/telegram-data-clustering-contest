<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/profesii/sondaj-doar-unul-din-zece-angajatori-si-ar-pastra-toti-angajatii-in-functie-de-eficienta-muncii-18598099"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T09:43:56+00:00"/>
    <meta property="og:title" content="Sondaj: Doar unul din zece angajatori şi-ar păstra toţi angajaţii în funcţie de eficienţa muncii"/>
    <meta property="og:description" content="Doar unul din zece angajatori şi-ar păstra toţi angajaţii dacă ar trebui să facă o selecţie în funcţie de eficienţa muncii, angajaţii din generaţia Z (1996-2012) fiind cel mai puţin apreciaţi de către angajatori, arată un studiu Best Jobs."/>
  </head>
  <body>
    <article>
      <h1>Sondaj: Doar unul din zece angajatori şi-ar păstra toţi angajaţii în funcţie de eficienţa muncii</h1>
      <address>
        <time datetime="2019-11-20T09:43:56+00:00">20 Nov 2019, 09:43</time>
      </address>
      <p>Doar unul din zece angajatori şi-ar păstra toţi angajaţii dacă ar trebui să facă o selecţie în funcţie de eficienţa muncii, angajaţii din generaţia Z (1996-2012) fiind cel mai puţin apreciaţi de către angajatori, arată un studiu Best Jobs.</p>
      <p>Deficitul de personal de pe piaţa muncii şi dificultăţile întâmpinate de angajatori în a găsi angajaţi care să corespundă nevoilor conduc de multe ori la compromisuri din partea companiilor. Dacă ar trebui să aleagă câţi angajaţi din companie să păstreze pe criteriul eficienţei şi al rezultatelor muncii depuse, doar unul din zece angajatori ar păstra întreaga echipă în formula existentă, arată datele celui mai recent sondaj efectuat de BestJobs.</p>
      <p>Doi din zece (21%) angajatori ar reţine cel mult jumătate dintre angajaţi, unul din patru (25,7%) ar păstra între 50% şi 75% dintre angajaţi, iar patru din zece (42%) spun că doar trei sferturi dintre angajaţii lor actuali sunt cu adevărat eficienţi şi au rezultate satisfăcătoare.</p>
      <p>De asemenea, unul din patru angajatori consideră că în companie sunt cu adevărat implicaţi în realizarea sarcinilor de serviciu aproximativ trei sferturi dintre angajaţi. Cea mai mare parte dintre respondenţi (37%) cred că procentul angajaţilor implicaţi variază între 50% şi 75% din total. Doi din zece angajatori consideră că nivelul e şi mai scăzut - între un sfert şi cel mult jumătate dintre angajaţii actuali ai firmei, în timp ce 16% apreciază că cel mult un sfert dintre angajaţi sunt cu adevărat implicaţi.</p>
      <p>Explicaţiile pe care le găsesc angajatorii pentru acest lucru sunt, în ordinea relevanţei răspunsurilor, lipsa de loialitate faţă de angajator (27,4% dintre respondenţi), lipsa unei culturi organizaţionale care să motiveze angajaţii (19,3%), insatisfacţia faţă de mediul de lucru sau aşteptările salariale mai mari (12,9%) şi chiar adaptabilitatea redusă (11,3%).</p>
      <p>În acest context, nu e de mirare că principalele arii în angajatorii şi-ar dori să vadă îmbunătăţiri sunt implicarea membrilor echipei, dar şi comunicarea (circa 42% dintre respondenţi fiecare), randamentul/productivitatea (33,9%), calitatea muncii (25,8%), motivaţia (14,5%), competenţele digitale (14,5%), abilitatea de a lucra în echipă (12,9%), abilitatea de leadership (9,7%).</p>
      <p>Peste jumătate dintre angajatori apreciază că angajaţii sunt mai puţin responsabili şi pregătiţi faţă de acum cinci ani, astfel încât calitatea muncii depuse de aceştia a scăzut. Trei din zece angajatori consideră că situaţia a rămas la fel şi doar 13% afirmă că angajaţii sunt mai responsabili şi mai bine pregătiţi ca în urmă cu cinci ani. Totodată, majoritatea angajatorilor (64,5%) consideră că cea mai redusă productivitate la job o au angajaţii din generaţia Z (1996-2012), aceştia fiind urmaţi de cei din generaţia X (1965-1980), conform răspunsurilor oferite de doi din zece respondenţi. Angajaţii din generaţia Millennials (1981-1995) stau cel mai bine la acest capitol, doar 16% dintre angajatori considerând că productivitatea acestora este sub aşteptări.</p>
      <p>Tot angajaţii din generaţia Z (1996-2012) primesc cel mai slab punctaj şi la capitolul comunicare - deschidere în a comunica, claritate, concizie şi acurateţe - de la cei mai mulţi (45%) dintre angajatori. Circa 42% dintre angajatori afirmă că cel mai rău la acest capitol stau angajaţii din generaţia X (1965-1980), în timp ce 12,9% dintre respondenţi îi depunctează cel mai mult pe angajaţii din generaţia Millennials (1981-1995).</p>
      <p>Când vine vorba despre rezistenţa la presiune şi stres, cel mai rău din acest punct de vedere stau angajaţii din generaţia Z (1996-2012), spun 67,8% dintre respondenţi. Ei sunt urmaţi de cei din generaţia Millennials (1981-1995) - după cum au apreciat 17,7% dintre respondenţi, apoi de cei din generaţia X (1965-1980) - 14,5% dintre respondenţi.</p>
      <p>Peste 51% dintre angajatori oferă feedback angajaţilor de care sunt nemulţumiţi doar uneori, atunci când greşelile sunt foarte mari, iar 8% admit că nu fac acest lucru niciodată. La polul opus, patru din zece respondenţi afirmă că angajaţilor le este atrasă atenţia de fiecare dată când greşesc, astfel încât situaţiile să nu se mai repete, iar angajaţii să aibă oportunitatea să evolueze.</p>
      <p>Când sunt nemulţumiţi de calitatea muncii angajaţilor, pe lângă feedback, angajatorii mai oferă training pentru îmbunătăţirea abilităţilor profesionale (46% dintre respondenţi), ori îi mută pe cei mai puţin performanţi pe alte poziţii în cadrul companiei (16%). Totodată, 14,5% aleg să dea sancţiuni, circa 13% spun că le reduc volumul de muncă sau din responsabilităţi, iar 9,7% decid să îi dea afară pe cei de care sunt nemulţumiţi.</p>
      <p>Studiul a fost efectuat în perioada 1 octombrie - 15 noiembrie, pe un eşantion de 250 de companii mici, medii şi mari din România.</p>
    </article>
  </body>
</html>