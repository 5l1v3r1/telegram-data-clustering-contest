<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/bareily/story-muslims-will-protest-against-muslim-personal-law-board-2859412.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T09:59:44+00:00"/>
    <meta property="og:title" content="अयोध्या निर्णय: मुस्लिम पर्सनल लॉ बोर्ड के खिलाफ मुसलमान करेंगे विरोध प्रदर्शन- मौलाना तौकीर "/>
    <meta property="og:description" content="मुसलमान पक्ष को अयोध्या में किसी और जगह 5 एकड़ ज़मीन देने का आदेश के बाद ऑल इंडिया मुस्लिम पर्सनल लॉ बोर्ड और जमीयत उलेमा-ए-हिंद ने सुप्रीम कोर्ट में पुनर्विचार याचिका डालने का फ़ैसला किया है।मुस्लिम..."/>
  </head>
  <body>
    <article>
      <h1>अयोध्या निर्णय: मुस्लिम पर्सनल लॉ बोर्ड के खिलाफ मुसलमान करेंगे विरोध प्रदर्शन- मौलाना तौकीर </h1>
      <address><time datetime="2019-11-20T09:59:44+00:00">20 Nov 2019, 09:59</time> by <a rel="author">कार्यालय संवाददाता,बरेली</a></address>
      <p>मुसलमान पक्ष को अयोध्या में किसी और जगह 5 एकड़ ज़मीन देने का आदेश के बाद ऑल इंडिया मुस्लिम पर्सनल लॉ बोर्ड और जमीयत उलेमा-ए-हिंद ने सुप्रीम कोर्ट में पुनर्विचार याचिका डालने का फ़ैसला किया है।मुस्लिम पर्सनल लॉ बोर्ड के इस फैसले पर इत्तेहाद मिल्लत काउंसिल के प्रमुख मौलाना तौकीर ने तीखी प्रतिक्रिया की है।  बुधवार को मोहल्ला सौदागिरान स्थित अपने आवास पर पत्रकारों से रूबरू होते हुए मौलाना तौकीर रजा खान ने कहा है कि मुस्लिम पर्सनल लॉ बोर्ड अपने मकसद से भटक गया है। वह सियासत कर मुसलमानों को गुमराह करने में लगा है।</p>
      <p>देश का 90 फीसदी मुसलमान ऐसे लोगों की साजिश को समझ चुका है, और मुस्लिम पर्सनल लॉ बोर्ड को चलाने वाले सियासी लोगों के खिलाफ विरोध में खड़ा है। मौलाना तौकीर ने कहा कि अयोध्या में 5 एकड़ मिलने वाली जमीन को मुसलमान दान में ना लें बल्कि सरकार या प्रशासन उसका मुआवजा तय करके बताएं। तभी जमीन मस्जिद के लिए ली जाए। रिव्यू पिटीशन करने में मुस्लिम पर्सनल लॉ बोर्ड विश्व हिंदू परिषद के इशारे पर काम कर रहा है।</p>
      <p>मौलाना तौकीर ने कहा कि बाबरी मस्जिद के नाम पर मुस्लिम पर्सनल लॉ बोर्ड के कुछ सियासी लोगों ने माहौल बिगाड़ने का काम किया है। आईएमसी ने मुस्लिम पर्सनल लॉ बोर्ड के लिए तीन तलाक जैसे मुद्दे पर साथ दिया था लेकिन वहां भी इन्होंने अपना पक्ष कमजोर रखा बोला मैंने सीधे तौर पर असदुद्दीन ओवैसी और जफरयाब जिलानी सहित बाकी लोगों ने साजिश की है। ऐसे लोगों का मुसलमान बहिष्कार कर सड़कों पर विरोध प्रदर्शन करने उतरेगा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>