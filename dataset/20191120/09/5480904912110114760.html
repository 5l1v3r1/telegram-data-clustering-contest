<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cez-se-predbezne-dohodl-s-emh-na-investici-do-projektu-na-lithium/1823103?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T09:14:00+00:00"/>
    <meta property="og:title" content="ČEZ se předběžně dohodl s EMH na investici do projektu na lithium"/>
    <meta property="og:description" content="Sydney/Praha - Australská těžařská společnost European Metals Holdings (EMH) Limited se podmínečně dohodla s českou energetickou firmou ČEZ Group na strategickém partnerství a výrazné investici do projektu těžby lithia na Cínovci. V případě dokončení dohody získá ČEZ za 34,06 milionu eur (870,4 milionu Kč) podíl 51 procent ve firmě Geodet, české dceřiné společnosti EMH, která vlastní práva na těžbu. Oznámila to EMH v dnešním prohlášení."/>
  </head>
  <body>
    <article>
      <h1>ČEZ se předběžně dohodl s EMH na investici do projektu na lithium</h1>
      <address><time datetime="2019-11-20T09:14:00+00:00">20 Nov 2019, 09:14</time> by <a rel="author" href="http://www.ctk.cz/" target="_blank">ČTK</a></address>
      <p>Sydney/Praha - Australská těžařská společnost European Metals Holdings (EMH) Limited se podmínečně dohodla s českou energetickou firmou ČEZ Group na strategickém partnerství a výrazné investici do projektu těžby lithia na Cínovci. V případě dokončení dohody získá ČEZ za 34,06 milionu eur (870,4 milionu Kč) podíl 51 procent ve firmě Geodet, české dceřiné společnosti EMH, která vlastní práva na těžbu. Oznámila to EMH v dnešním prohlášení.</p>
      <slideshow>
        <figure>
          <img src="https://i3.cn.cz/6/1516878043_P201801250509601.jpg"/>
        </figure>
        <figure>
          <img src="https://i3.cn.cz/6/1508833109_P201710240326401.jpg"/>
        </figure>
        <figure>
          <img src="https://i3.cn.cz/6/1508165708_P201710160782201.jpg"/>
        </figure>
        <figure>
          <img src="https://i3.cn.cz/6/1508165633_P201710160780901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2409">Fotogalerie: Kauza těžby lithia na Cínovci</a>
        </figcaption>
      </slideshow>
      <p>Před dokončením dohody se musí ještě uskutečnit hloubková kontrola, tzv. due diligence, a věc musí schválit akcionáři.</p>
      <p>"Jsme velmi potěšeni, že jsme uzavřeli další fázi jednání s ČEZ o budoucím vývoji projektu Cínovec," uvedl v prohlášení výkonný ředitel EMH Keith Coughlan. "Díky kombinaci technické prozíravosti, historických těžařských zkušeností, silné rozvahy a zapojení do rychle rostoucího evropského bateriového průmyslu je ČEZ ideálním partnerem pro firmu," dodal.</p>
      <p>ČEZ v prohlášení zaslaném ČTK upozornil, že v současnosti se velká část lithia využívá pro baterie do elektromobilů. Vzhledem k očekávanému růstu počtu elektromobilů a baterií by poptávka po lithiu měla do roku 2025 vzrůst trojnásobně. Rozvoj elektromobility je důležitý pro energetické společnosti a má proto místo i ve strategii ČEZ, uvedla firma.</p>
      <p>"Klíčovou roli u elektromobilů hrají baterie, proto máme zájem být přítomni u rozvoje tohoto nového odvětví. Pokud se u nás nachází potenciálně významné evropské ložisko lithia, což je klíčový prvek baterií nejen v elektromobilitě, ale i v ukládání elektřiny obecně, pak je pro nás zajímavé se tím zabývat," stojí v prohlášení. ČEZ upozornil, že zatím se jedná pouze o průzkum, je podle něj ale logické využít znalostí těžební dceřiné společnosti Severočeské doly.</p>
      <p>ČEZ, ve kterém vlastní 70 procent stát, avizoval, že má zájem o těžbu lithia, už letos v červenci. Tehdy uvedl že EMH půjčí dva miliony eur a do konce roku se rozhodne, zda do ní vstoupí.</p>
      <p>Lithium je považováno za kov budoucnosti, v Česku jsou podle odhadů asi tři procenta světových zdrojů lithia - naprostá většina na Cínovci a malé množství ve Slavkovském lese. Ložisko u Cínovce je největší v Evropě.</p>
      <p>Analytici však již dříve varovali, že je těžba lithia zpolitizovaná. Lithium bylo jedním z hlavním témat sněmovních voleb v roce 2017 a vyvolalo spory v tehdejší vládě ČSSD, ANO a KDU-ČSL. V minulosti vláda uvažovala o tom, že by stát vstoupil do EMH prostřednictvím státního podniku Diamo.</p>
      <p>V EMH má menšinový podíl skupina Krupa Global Investments (KGI) slovenského podnikatele Pavola Krúpy. Firma nyní v prohlášení zaslaném ČTK dohodu přivítala a uvedla, že ji považuje za pozitivní impuls pro těžbu a následné zpracování lithia na Cínovci.</p>
      <p>"Aktivitu společnosti ČEZ vnímáme jakožto očekávaný nezbytný vstup strategického investora, který jsme i my naší činností iniciovali," uvedl v prohlášení majitel KGI Krúpa. Dodal, že EMH jednoznačně ukázala, že má zájem se na realizaci projektu podílet s českým státem. Prohlásil rovněž, že KGI má zájem o navýšení své majetkové pozice v EMH v případě, že ČEZ do projektu vstoupí.</p>
    </article>
  </body>
</html>