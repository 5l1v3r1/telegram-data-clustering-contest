<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191120-treba-davaty-motyvatsiyu-razumkov-pro-pidvyshhennya-zarplat-deputatam/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T09:37:28+00:00"/>
    <meta property="og:title" content="Треба давати мотивацію: Разумков про підвищення зарплат депутатам"/>
    <meta property="og:description" content="Голова Верховної Ради України Дмитро Разумков вважає, що з часом необхідно змінювати депутатську зарплату."/>
  </head>
  <body>
    <article>
      <h1>Треба давати мотивацію: Разумков про підвищення зарплат депутатам</h1>
      <address>
        <time datetime="2019-11-20T09:37:28+00:00">20 Nov 2019, 09:37</time>
      </address>
      <p>Голова Верховної Ради України Дмитро Разумков вважає, що з часом необхідно змінювати депутатську зарплату.</p>
      <p>Дмитро Разумков пояснив, що депутатські зарплати є не надто високими, тому народні обранці часто піддаються спокусі заробити гроші не зовсім чесним шляхом.</p>
      <blockquote>– Дивіться, не можна казати про зарплату в 40 тис. грн, де середня заробітна плата 35 – 40 тис. грн. Вона невелика, враховуючи ті спокуси, які можуть з’являтися в народного депутата. І я думаю, що з часом треба буде змінювати це, – додав Разумков.</blockquote>
      <p>За його словами, аби людина фахово й ефективно працювала, потрібно давати їй нормальну мотивацію, зокрема, це стосується зарплати, а також контролювати, щоб у людини не виникало спокуси залізти в бюджет чи якісь корупційні схеми тощо.</p>
      <p><b>Читайте:</b> <a href="https://fakty.com.ua/ua/ukraine/20191114-zarplaty-nardepiv-ne-zminyatsya-rada-uhvalyla-koshtorys-na-2020-rik/">Зарплати нардепів не зміняться: Рада ухвалила кошторис на 2020 рік</a></p>
      <p>Журналіст уточнив, чи якимось чином політик вирішує це питання у фракції Слуга народу. Разумков відповів, що люди отримують зарплату і працюють за неї.</p>
      <blockquote>– Не влаштовує зарплата – будь ласка, до побачення, – зазначив Разумков і запевнив, що у нього немає додаткових доплат.</blockquote>
      <p>Водночас, на зауваження, що вилучена з фракції Слуги народу Анна<a href="https://fakty.com.ua/ua/ukraine/20191115-za-golosuvannya-platyat-po-5-tys-u-konverti-skorohod/"> Скороход заявляла, що депутатам доплачують по $5 тис</a>., спікер сказав:</p>
      <blockquote>– По-перше, треба зрозуміти, хто це робив. По-друге, я прибічник того, щоб не в ЗМІ про це казати, а звернутися до НАБУ, правоохоронних органів та дати цю інформацію. Це буде корисно і правильно.</blockquote>
      <p>Також голова ВР сказав, що на своїй посаді нікому не пропонував доплату і йому самому також вистачає заробітньої плати, аби утримувати сім’ю та нерухомість.</p>
      <p>Нагадаємо, міністр Кабінету міністрів Дмитро Дубілет повідомив, <a href="https://fakty.com.ua/ua/ukraine/20191112-dubilet-obitsyaye-zbilshennya-zarplat-derzhsluzhbovtsyam-pislya-chystky/">скількох працівників держслужби звільнять у регіонах</a>.</p>
    </article>
  </body>
</html>