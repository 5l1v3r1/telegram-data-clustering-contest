<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tehnozvezdje.si/samsung-galaxy-watch-active-2-aktivna-ura-mora-ves-cas-kazati-podatke-o-vadbi/"/>
    <meta property="og:site_name" content="Tehnozvezdje"/>
    <meta property="article:published_time" content="2019-11-20T09:42:31+00:00"/>
    <meta property="og:title" content="Samsung Galaxy Watch Active 2: »Aktivna« ura mora ves čas kazati podatke o vadbi!"/>
    <meta property="og:description" content="Samsungova strategija s pametnimi urami je hecna, če v resnici obstaja. Po Gear S3 Frontier, zadnji, ki je res vzbudila veliko zanimanja, in tudi zadnji pred preimenovanjem, je lani poleti prišla v…"/>
  </head>
  <body>
    <article>
      <h1>Samsung Galaxy Watch Active 2: »Aktivna« ura mora ves čas kazati podatke o vadbi!</h1>
      <address><time datetime="2019-11-20T09:42:31+00:00">20 Nov 2019, 09:42</time> by <a rel="author">Matjaž Ropret</a></address>
      <p>Samsungova strategija s pametnimi urami je hecna, če v resnici obstaja. Po Gear S3 Frontier, zadnji, ki je res vzbudila veliko zanimanja, in tudi zadnji pred preimenovanjem, je lani poleti prišla vizualno povsem enaka Galaxy Watch, a z novim procesorjem in večjo baterijo. Isti procesor je nato letos pozimi našel pot v manjšo in nekoliko bolj modno <a href="https://tehnozvezdje.si/koliko-samsungova-ura-izgubi-brez-vrtljivega-obrocka/">Galaxy Watch Active</a>. Že dobre pol leta kasneje pa je tu malnekost olepšana in v določenih podrobnostih izboljšana, pa tudi konkretno dražja Galaxy Watch Active 2, ki stane približno tristo evrov. Spet z istim procesorjem. Kaj je kaj v tej zmedi?</p>
      <slideshow>
        <figure>
          <img src="https://tehnozvezdje.si/wp-content/uploads/GalaxyActive2zelena2.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActive2zelena1.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActiveScreen1.jpg"/>
        </figure>
      </slideshow>
      <p>»Aktivna« linija Samsungovih ur naj bi bila primarno namenjena športu, toda po velikosti in obliki bi prej rekel, da ciljajo na ženske in na manjša moška zapestja. Večja, 44-milimetrska izvedba Galaxy Active 2 celo na moji roki deluje (pre)majhno, nič ne bi imel proti premeru 46 mm. Tukaj je namreč zelo malo roba okrog zaslona in tipki sta minimalistični, povsem drugače kot pri prejšnji liniji, ki je bila absolutno in izključno namenjena konkretnim moškim rokam. Zakaj pa dva modela Active v razmaku nekaj mesecev? Kdo bi vedel. Najprej je kazalo, da morda zato, ker je prvi izpustil prej zelo priljubljeno in hvaljeno pomikanje po vmesniku in vsebini z vrtenjem (fizičnega) obroča. Pa so zdaj podobno rešitev ponudili »digitalno«, saj lahko uporabnik drsa po robu številčnice za enak učinek. Ni sicer tako dobro kot pravi obroč, toda dovolj blizu. Vendar pa funkcionalnost ni več ekskluzivna za dvojko, saj so jo prav te ni z nadgradnjo programske-strojne opreme omogočili tudi za enico. Pri »pomladni« Active tudi natančnost merjenja vadbe ni bila deležna veliko pohval, zato so zdaj vgrajena nova, bolj natančna tipala, menda vključno s sprejemnikom GPS. Dodali so še elektrokardiogram (EKG), ki pa za uporabnika še ni dostopen, ampak bo nekoč kasneje, ko bodo izgotovili ustrezno programsko opremo. Ura je tudi lepša, a morda bi kdo lahko rekel, da je samo preprosteje oblikovana. Toda včasih je manj več. V vsakem primeru je na zapestju nemoteča.</p>
      <figure>
        <a href="https://si.hit.gemius.pl/lshitredir/id=ogg6uHMnJ1N7MWhE3_0b88TV3w31dXs6p2QFEgodDDf.g7/fastid=goadnjadehdskdnwqbyphqrnbijm/stparam=odmpospjpu/nc=0/gdpr=0/gdpr_consent=/url=https://www.telekom.si/zasebni-uporabniki/ponudba/ugodnosti/modri-fon?utm_source=tehnozvezdjesi&amp;utm_medium=banner&amp;utm_term=ros&amp;utm_content=320x50_ModriFonNovember&amp;utm_campaign=TS_Modri_fon_november_2019">
          <img src="https://tehnozvezdje.si/wp-content/uploads/TS_MF_SB-NOVEMBER-GalaxyS10-320x50px.jpg"/>
        </a>
      </figure>
      <p>V delovanju in funkcionalnosti je to samo evolucija tega, kar že nekaj let poznamo. Zaradi namenskega procesorja (četudi je že nekaj časa enak) in zanj prilagojenega operacijskega sistema (Tizen) je uporabniški vmesnik izjemno tekoč in odziven, z »obročkom« se spet da dobesedno leteti skozi izbirnike in po vsebini gor ali dol, brze kakšnega zatikanja. Levo od glavne številčnice so obvestila s telefona, v desno pa aplikacije oz. pripomočki, ki si jih uporabnik (uporabnica) razpostavi tja. Od pregleda aktivnosti, spanja in srčnega utripa, do vremena, novic in še marsičesa. Prav v zmožnosti dodajanja kopice aplikacij in s tem storitev je največja prednost Samsungovih ur pred večino ostalih, z izjemo Apple Watch, ki pa je dražja in omejena na platformo iOS. Na uri so lahko športni rezultati, zemljevidi z navigacijo (Here), letalske karte in rezervacije za hotele, daljinski krmilnik za fotoaparat v telefonu, zapiski, igre, ljubljanska Urbana in še veliko drugega. Marsikaj od tega v resnici pride prav le občasno, toda takrat zna biti precej koristno. Škoda je le, da Samsung še vedno ni pripeljal svoje plačilne platforme v Slovenijo in tako ure niso povsem izkoriščene.</p>
      <slideshow>
        <figure>
          <img src="https://tehnozvezdje.si/wp-content/uploads/Screenshot_20191113-140502_Watch-Active2-Plugin.jpg"/>
        </figure>
        <figure>
          <img src="https://tehnozvezdje.si/wp-content/uploads/Screenshot_20191113-140513_Watch-Active2-Plugin.jpg"/>
        </figure>
        <figure>
          <img src="https://tehnozvezdje.si/wp-content/uploads/Screenshot_20191113-140525_Watch-Active2-Plugin.jpg"/>
        </figure>
        <figure>
          <img src="https://tehnozvezdje.si/wp-content/uploads/Screenshot_20191113-140532_Watch-Active2-Plugin.jpg"/>
        </figure>
      </slideshow>
      <p>Precej več kot pri kakšnem konkurentu, denimo <a href="https://tehnozvezdje.si/huawei-watch-gt-2-vec-avtonomije-vec-belezenja-in-klicanje/">Huaweijevi Watch GT (2)</a>, je izbire številčnic in možnosti njihovega prilagajanja. V bistvu sploh ni primerjave. Za Samsungove ure jih obstaja cela množica, pri vsaj polovici pa je za določene kotičke mogoče določiti, kaj prikazujejo. Tako ima lahko vsakdo že na osnovnem zaslonu večino tistih podatkov, ki so mu najbolj pomembni, pa naj bodo to koraki, kalorije, srčni utrip, datum, vreme, informacija o bateriji, višini ali čem drugem. Integracija s telefonom se zdi dobra, obvestila ura pobere tudi z zamikom, če vmes ni bila v dosegu, ali pa čez Wi-Fi. Še vedno pa me moti dvoje. Najprej, da sms, ki ga preberem na uri, na telefonu ostane označen kot neprebran. In drugič, da je treba na telefon namestiti kup aplikacij in vtičnikov. To bi Samsung res lahko poenotil v eno samo aplikacijo, kot je uspelo Huaweiju in še komu. Ura ima vgrajene mikrofon in zvočnik za telefonske pogovore, kar funkcionira v redu, dokler v okolici ni preveč hrupa. Prav tako je na voljo 4 GB notranjega pomnilnika za glasbo in možnost povezave slušalk bluetooth. Tako lahko telefon med tekom ali fitnesom vedno ostane doma.</p>
      <slideshow>
        <figure>
          <img src="https://tehnozvezdje.si/wp-content/uploads/GalaxyActiveScreen5.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActiveScreen2.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActiveScreen4.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActiveScreen3.jpg"/>
        </figure>
      </slideshow>
      <p>Ena večjih prednosti ur (pa seveda telefonov) korejskega proizvajalca in pri Galaxy Active 2 ni nič drugače, je njihov zaslon. Okrogli OLED je res lep in dovolj svetel, da se ga tudi zunaj dobro vidi. Res pa je, da tega nisem mogel preizkusiti v najhujšem soncu, ker ga nismo bili deležni že nekaj tednov. Potem pa je tu še možnost vedno vključenega zaslona. Apple je to omogočil šele s <a href="https://tehnozvezdje.si/apple-watch-series-5-samo-ena-konkretna-izboljsava-a-ta-toliko-bolj-dobrodosla/">peto generacijo svoje ure</a>, sam pa sem že pri <a href="https://tehnozvezdje.si/pametne-ure-pocasi-izkazujejo-svojo-vrednost/">Samsungovi Gear S2</a> pred nekaj leti imel nastavljeno, da se zaslon ne izklaplja (razen pozno zvečer do jutra). Samo toliko se zatemni, da uporabnik še vedno vidi čas, če s pogledom ošvrkne uro, a ta pri tem ne porablja pretirano veliko baterije. Galaxy Watch Active 2 ohranja to možnost in spet sem jo z veliko hvaležnostjo izkoristil. Nekaterim to ne povzroča problema, osebno pa me moti, če moram vsakič znova stresati zapestje ali pritiskati na tipke. Zavedam se, da to skrajšuje avtonomijo, vendar je polnjenje vsak drugi dan vseeno napredek v primerjavi z vsakodnevnim, ki je bilo nujno pri Gear S2. Z izklapljanjem zaslona bi verjetno zadevo raztegnil na tri dni.</p>
      <slideshow>
        <figure>
          <img src="https://tehnozvezdje.si/wp-content/uploads/GalaxyActive2cetrta.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActive2druga.jpg"/>
        </figure>
        <figure>
          <img src="https://tehnozvezdje.si/wp-content/uploads/GalaxyActive2prva.jpg"/>
        </figure>
      </slideshow>
      <p>Aktivna plat ure je po eni strani precej raznolika, po drugi pa tudi omejena. Že vgrajeno merjenje vadbe (v bistvu Samsung Health) pozna lepo število športov, zajema dosti podatkov in na koncu izriše uporabne grafe, lahko pa se uporabnik odloči tudi za katero drugo aplikacijo, denimo Endomondo ali Strava. V tem je ena od prednosti pred marsikatero drugo uro, saj tako kupec ni obsojen na tisto platformo, ki jo obvladuje proizvajalec, in njegovo (ne)milost pri izvozu podatkov kam drugam. Glede natančnosti pri razdaljah nisem opazil kakšnih bistvenih odstopanj od tega, kar namerijo druge ure ali telefoni, srčni utrip pa je bil vsaj pri enem teku bistveno, za kakšnih 15 odstotkov prenizek, če vsaj približno verjamem občutku in drugemu merilniku, ki sem ga takrat nosil. Moti pa me nekaj drugega. Med vadbo zaslon sicer ostaja vključen, enako kot sicer, vendar ne s podatki o vadbi (kot denimo pri Apple Watch Series 5 ali bolj ali manj vsaki športni uri), temveč zgolj z uro. Nanjo pa preklopi izjemno hitro, tako da je komaj čas pogledati, kakšna je trenutna ali povprečna hitrost, razdalja, itd To Active 2 počne ne glede na uporabljano aplikacijo. Res je, da pokaže podatke o vadbi že ob nežnem premiku roke (proti obrazu) ali ob pritisku na tipko, toda to je morda v redu (ampak daleč od idealnega) za tek in še kakšen šport, pri katerem je ura na zapestju. Če pa je med kolesarjenjem na krmilu, pa je predpogoj za smiselnost njene uporabe neprestano prikazovanje hitrosti in ostalega. Pričakoval bi, da je to ena od osnov »aktivne« ure.</p>
      <p>Ura bi bila poleg tega rada preveč »pametna«, s samodejnim zaznavanjem vadbe, prekinjanjem merjenja in »spodbudnim« vibriranjem ob vsakem opravljenem km. Uporabnik tako nima občutka, da ima stvari pod kontrolo, pa tudi niso pri vsaki aktivnosti (npr. pri hoji) smiselne pavze v merjenju. Še eno področje, ki me je begalo, pa je podatek o nadmorski višini. Ura vztraja, da zanj rabi podatek o lokaciji. Ne samo, da se zanaša na satelite in iz tega preračunava, ampak očitno podatke pobira iz nekakšne baze. Tega ji nisem dovolil in potem niti pri vadbi nisem imel višinskega grafa. Ali je to dvoje povezano, nisem povsem prepričan, je pa vsekakor nenavadno, kajti ura naj bi imela vgrajen tudi barometer.</p>
      <p>Galaxy Watch Active 2 le nadaljuje filozofijo prejšnjih Samsungovih pametnih ur, kakšne korenite novosti ne prinaša. Vrnilo se je upravljanje z vrtenjem oz. drsanjem po robu, četudi zdaj brez mehanskega obroča, dodali so EKG (ki bo – morda – deloval enkrat v prihodnosti) in predvsem popravili natančnost tipal, ki pa še vedno ni vrhunska. Toda istočasno so opazno povišali ceno, ki je ob trenutni situaciji v trgovinah tudi dvakrat višja <a href="https://amzn.to/2OxiirT">od cene komaj pol leta stare predhodnice</a>, po novem tudi z možnostjo »obroča«. Oznaka Active je marketinško zavajanje. Vsak, ki mu je v ospredju aktivnost, bo bistveno na boljšem s <a href="https://tehnozvezdje.si/pisma-miklavzu-2019-sportna-ura-je-nujna-za-varno-rekreacijo/">katerim koli garminom, polarjem ali suuntom</a>. Galaktična ura ima smisel, če nameravaš intenzivno uporabljati njene »pametne« in povezane funkcionalnosti. Vendar tudi v tem primeru, nisem prepričan, če je Watch Active 2 ta hip najboljša izbira, čeprav verjetno je najbolj izpopolnjena. Moškim zapestjem se vsekakor bolj poda <a href="https://amzn.to/2qtPXKV">Galaxy Watch</a> (naslednica Gear S3 Frontier), večina uporabnic pa v praksi ne bo opazila razlike, če si bo privoščila pol cenejšo Galaxy Watch Active.  </p>
      <figure>
        <img src="https://tehnozvezdje.si/wp-content/uploads/GalaxyActive2game.jpg"/>
      </figure>
      <h4>HVALIMO</h4>
      <ul>
        <li>Čedna in hkrati neopazna</li>
        <li>Lep in dobro viden zaslon</li>
        <li>Velika izbira številčnic in aplikacij</li>
        <li>Odziven uporabniški vmesnik z uporabnim navideznim obročem</li>
        <li>Bolj natančno merjenje vadbe kot pri predhodnici</li>
        <li>Možnost vedno vključenega zaslona</li>
        <li>Solidna avtonomija</li>
      </ul>
      <h4>GRAJAMO</h4>
      <ul>
        <li>Natančnost, sploh merjenja srčnega utripa, še vedno ni najboljša</li>
        <li>Med vadbo pokaže podatke samo ob premiku roke ali pritisku na tipko</li>
        <li>Premajhna za moška zapestja</li>
        <li>Cena je glede na predhodnico občutno previsoka</li>
      </ul>
    </article>
  </body>
</html>