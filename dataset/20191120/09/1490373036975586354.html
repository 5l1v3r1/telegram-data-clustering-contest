<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/hamr-na-jezere-ceskolipsko-exploze-havarie-purum-krizovy-stab_1911200940_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T09:40:00+00:00"/>
    <meta property="og:title" content="Po havárii v Hamru na Českolipsku se znovu sešel krizový štáb. V péči lékařů zůstávají dva těžce zranění"/>
    <meta property="og:description" content="Vyšetřovatelé čekají na výsledky kontrolního měření, areál ale zůstane ve středu zavřený. Policisté zahájili úkony pro podezření ze spáchání přečinu obecného ohrožení."/>
  </head>
  <body>
    <article>
      <h1>Po havárii v Hamru na Českolipsku se znovu sešel krizový štáb. V péči lékařů zůstávají dva těžce zranění</h1>
      <address><time datetime="2019-11-20T09:40:00+00:00">20 Nov 2019, 09:40</time> by <a rel="author">Jiří Jelínek</a></address>
      <p>
        <b>Po úterním výbuchu ve výrobním areálu v Hamru na Jezeře na Českolipsku pokračuje na místě vyšetřování a odebírání vzorků. Mluvčí krajských hasičů Lucie Hložková potvrdila, že se ve středu ráno znovu sešel i krizový štáb. Po explozi zatím neznámých chemikálií zůstávají dva lidé těžce zranění, několik dalších muselo do nemocnic na pozorování.</b>
      </p>
      <p>Vzniklý požár likvidovali hasiči až do večera a do oblasti mohli pouze ve speciálních oblecích. Zařízení bylo také stabilizováno, aby nedošlo k dalšímu úniku nebezpečných chemikálií. Ve středu ráno znovu zasedal v místním obecním úřadu krizový štáb.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/hasici-hamr-na-jezere-vybuch-ceskolipsko_1911191213_dok"/>
      </related>
      <p>Celý den by tak mělo pokračovat další vyšetřování výbuchu i odebírání vzorků. Podle policejní mluvčí Ivany Balákové čekají vyšetřovatelé na výsledky kontrolního měření vzduchu, které by mělo určit, jestli už je místo bezpečné. Je však jasné, že ve středu firma ještě fungovat nebude. Policisté také zahájili úkony pro podezření ze spáchání přečinu obecného ohrožení.</p>
      <p>Společnost Purum, která v areálu likviduje nebezpečné odpady, tvrdí ústy svého zástupce Davida Lhotského, že provoz je naprosto bezpečný a nechápe, jak mohlo k nehodě dojít. Ještě nedávno proběhlo na místě hned několik kontrol.</p>
      <p>V péči lékařů zůstávají podle policie dva těžce zranění lidé, zbylých šest bylo z nemocnice propuštěno. Podle mluvčího záchranné služby Michala Georgieva jelo přímo z místa k lékařům i deset zdravotníků, které kontaminovaly zplodiny. Šlo však pouze o preventivní opatření. Další zdravotník, který se na lékaře obrátil s nevolností, zůstal v noci z úterý na středu v nemocnici.</p>
      <related>
        <h4>Související články</h4>
        <a href="https://www.irozhlas.cz/zpravy-domov/explosie-pardubice-popaleni-vazny-stav_1911041257_pj"/>
        <a href="https://www.irozhlas.cz/zpravy-domov/explosia-vybuch-pozar-pardubice-zraneni_1911030827_pj"/>
        <a href="https://www.irozhlas.cz/zpravy-domov/explosia-pardubice-vybuch-tovarna-zraneni_1911011754_ako"/>
      </related>
    </article>
  </body>
</html>