<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/jupiter-in-uydusu-europa-da-su-buhari-bulundu-bilim-ve-teknoloji-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T09:12:00+00:00"/>
    <meta property="og:title" content="Jüpiter'in uydusu Europa'da su buharı bulundu"/>
    <meta property="og:description" content="Jüpiter'in uydusu Europa'da su buharı bulundu | aydinlik.com.tr"/>
  </head>
  <body>
    <article>
      <h1>Jüpiter'in uydusu Europa'da su buharı bulundu</h1>
      <address>
        <time datetime="2019-11-20T09:12:00+00:00">20 Nov 2019, 09:12</time>
      </address>
      <p>
        <b>Bilim insanları, Jüpiter'in uydusu Europa'nın atmosferinde su buharı bulunduğunu bildirdi.</b>
      </p>
      <p>ABD Havacılık ve Uzay Ajansı (NASA) Goddard Uzay Uçuş Merkezi'nden bilim insanları, Hawaii eyaletindeki W. M. Keck Gözlemevi'nin Tayfölçer Keşif Teleskobu'yla yaptıkları gözlemlerin sonuçlarını 'Nature Astronomy' dergisinde paylaştı.</p>
      <p>İtalyan gökbilimci Lucas Paganini'nin önderlik ettiği araştırma ekibi, 2016 ve 2017'de yaptıkları ölçümlerde uydunun atmosferinde su buharı izlerine rastlandığını bildirdi.</p>
      <p>Araştırmacılar, Europa'nın atmosferdeki su buharının saniyede 2 bin 360 litre su üretebilecek miktarda olduğunu kaydetti.</p>
      <p>Bilim insanları, su buharının varlığının gezegende sıvı halde su bulunabileceğinin işareti olduğunu değerlendiriyor.</p>
      <p>Su buharının, yüzeyi kalın buz tabakasıyla kaplı Europa'yı kahverengi damarlar şeklinde çizen gayzer oluklarından çıktığı tahmin ediliyor.</p>
      <p>Su buharı, uydunun buzul kabuğunun altında bir yüzey altı okyanusu olabileceğine dair teoriyi destekliyor.</p>
      <p>Öte yandan su buharının yüzey buzunun bazı kısımlarının erimesiyle veya Jüpiter'in güçlü radyasyon alanının yüzeyden kopardığı buz parçalarının dağılmasıyla oluşmuş olabileceği de değerlendiriliyor.</p>
      <p>Europa, 1610'da keşfedilmişti</p>
      <p>Jüpiter'in 79 uydusundan biri olan Europa, 1610'da İtalyan gökbilimci Galileo Galilei tarafından keşfedilmişti.</p>
      <p>NASA'nın Voyager 2 uzay aracı 1979'da Europa'ya yakın geçiş yaparak uydunun ilk yörünge fotoğraflarını çekmişti.</p>
      <p>Kaynak: Sputnik</p>
      <related>
        <h4>Benzer Haberler</h4>
        <a href="https://www.aydinlik.com.tr/nasa-dunyanin-bekledigi-aciklamayi-yapti"/>
        <a href="https://www.aydinlik.com.tr/jupiter-in-buyuk-kirmizi-leke-si-goruntulendi-bilim-ve-teknoloji-nisan-2018"/>
        <a href="https://www.aydinlik.com.tr/bilim-ve-teknoloji/2017-haziran/jupiter-de-iki-yeni-uydu-kesfedildi"/>
        <a href="https://www.aydinlik.com.tr/nasa-jupiter-in-yeni-goruntulerini-yayimladi-bilim-ve-teknoloji-kasim-2017"/>
      </related>
    </article>
  </body>
</html>