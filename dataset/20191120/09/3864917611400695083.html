<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821809-u-zovtni-ukrnafta-zbilsila-vidobutok-majze-na-4.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:55:00+00:00"/>
    <meta property="og:title" content="У жовтні Укрнафта збільшила видобуток майже на 4%"/>
    <meta property="og:description" content="У жовтні 2019 року ПАТ «Укрнафта» видобула 128,5 тис. тонн нафти і конденсату і 98,26 млн кубометрів газу, що, відповідно, на 3,2% і 2,3% більше, ніж у жовтні минулого року."/>
  </head>
  <body>
    <article>
      <h1>У жовтні Укрнафта збільшила видобуток майже на 4%</h1>
      <h2>У жовтні 2019 року ПАТ «Укрнафта» видобула 128,5 тис. тонн нафти і конденсату і 98,26 млн кубометрів газу, що, відповідно, на 3,2% і 2,3% більше, ніж у жовтні минулого року.</h2>
      <address>
        <time datetime="2019-11-20T09:55:00+00:00">20 Nov 2019, 09:55</time>
      </address>
      <p>Про це повідомляє <a href="https://www.ukrnafta.com/obsyagy-vydobutku-ukrnafty-u-zhovtni-zalyshayutsya-stabilnymy">пресслужба компанії</a>.</p>
      <p>"За оперативними даними, у жовтні 2019 «Укрнафта» видобула 128,5 тис. т нафти і конденсату і 98,26 млн м3 газу, що, відповідно, на 3,2% і 2,3% більше у порівнянні з жовтнем 2018 року і на 3,9% і 3,5% більше видобутку вересня 2019 року", - йдеться у повідомленні.</p>
      <p>При цьому середньодобові показники видобутку вуглеводнів у жовтні становили 4,15 тис. тонн нафти та конденсату і 3,17 млн кубометрів газу, незначно збільшившись проти попереднього місяця.</p>
      <p>Зазначається, що на тлі зростання видобутку <a href="https://www.ukrinform.ua/tag-ukrnafta">«Укрнафта»</a> зіткнулася з проблемами реалізації нафти через систему державних аукціонів. З початку року через відсутність покупців не відбулися 9 з 16 біржових аукціонів.</p>
      <p>"Це негативно позначається на можливості компанії інвестувати в розвиток бізнесу. Крім того, розвиток компанії також обмежує невирішене питання простроченої податкової заборгованості", - констатують в Укрнафті.</p>
      <p>Компанія заявляє, що здатна вдвічі збільшити видобуток нафти та газу на наявних родовищах. Для цього потрібні системні інвестиції у сумі понад 100 млн дол. на рік: у модернізацію інфраструктури, буріння нових свердловин, заходи по інтенсифікації свердловин. Однак на сьогодні Укрнафта витрачає на обслуговування боргу вдвічі більше, ніж на інвестиції.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2803577-ukrnafta-vitracae-na-obslugovuvanna-podatkovogo-borgu-vdvici-bilse-niz-na-investicii.html">Укрнафта витрачає на обслуговування податкового боргу вдвічі більше, ніж на інвестиції</a>
      </blockquote>
      <p>Так, за інформацією пресслужби, за 9 місяців 2019 року компанія спрямувала на забезпечення під можливі штрафи і пені за несплачені рентні платежі і податки минулих періодів 2,6 млрд грн, тоді як капітальні вкладення становили 1,1 млрд грн.</p>
      <p>Як повідомлялось, 50%+1 акція ПАТ "Укрнафта" належать НАК «Нафтогаз України», ще 42% - компаніям групи «Приват» Ігоря Коломойского та його партнерів.</p>
      <p>«Приват» здійснює операційний контроль над Укрнафтою з 2003 року. За цей час видобуток нафти скоротився більш як удвічі, з 2,9 до 1,4 млн тонн. Податковий борг Укрнафти, за даними Нафтогазу, уже перевищив 32 млрд грн.</p>
    </article>
  </body>
</html>