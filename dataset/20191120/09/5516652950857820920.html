<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426147/deka-tonoi-nosokomeiakoy-exoplismoy-shmera-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T09:05:01+00:00"/>
    <meta property="og:title" content="Δέκα τόνοι νοσοκομειακού εξοπλισμού σήμερα στη Ρόδο"/>
    <meta property="og:description" content="Ακόμα ένα κοντέινερ με δέκα τόνους νοσοκομειακό εξοπλισμό, φέρνει στη Ρόδο, σήμερα, από τη Σουηδία, ο Σύλλογος «Αγία Μαρίνα» Παραδεισίου, με τη συνδρομή της Περιφέρειας αλλά και τη βοήθεια ιδιωτών."/>
  </head>
  <body>
    <article>
      <h1>Δέκα τόνοι νοσοκομειακού εξοπλισμού σήμερα στη Ρόδο</h1>
      <h2>Έρχονται από τη Σουηδία με πρωτοβουλία του συλλόγου «Αγία Μαρίνα Παραδεισιού»</h2>
      <address>
        <time datetime="2019-11-20T09:05:01+00:00">20 Nov 2019, 09:05</time>
      </address>
      <p>
        <b>Ακόμα ένα κοντέινερ με δέκα τόνους νοσοκομειακό εξοπλισμό, φέρνει στη Ρόδο, σήμερα, από τη Σουηδία, ο Σύλλογος «Αγία Μαρίνα» Παραδεισίου, με τη συνδρομή της Περιφέρειας αλλά και τη βοήθεια ιδιωτών.</b>
      </p>
      <p>Για αυτό το θέμα μίλησαν χθες, σε συνέντευξη τύπου που παραχώρησαν, ο εντεταλμένος Υγείας-Πρόνοιας και Κοινωνικής Μέριμνας, κ. Θωμάς Σωτρίλλης, και η Πρόεδρος του Συλλόγου κα Αναστασίου Γεωργιάδου.</p>
      <p>Το κοντέινερ το οποίο θα φθάσει στο λιμάνι της Ακαντιάς σήμερα το πρωί, είναι με περιεχόμενο ιατρικό, δηλαδή μηχανήματα απεικονιστικά, υπέρηχους, τρίπλεξ, διάφορα κρεβάτια, καρέκλες, ορθοπεδικά υλικά και ειδικά αναλώσιμα υλικά.</p>
      <p>Όπως εξήγησε ο κ. Σωτρίλλης, όλα αυτά προέρχονται από τη Βόρεια Ευρώπη όπου η κα Γεωργιάδου έχει αναπτύξει σχέση με φιλανθρωπικούς πυρήνες και τέτοια κοντέινερ έχει φέρει αρκετές φορές όχι μόνο για το Νοσοκομείο και τα ιδρύματα της Ρόδου αλλά και άλλων νησιών, όπως για την Κάλυμνο, τη Λέρο, την Κω, ακόμα και την Κεντρική Μακεδονία όπου είχαν στείλει υλικά μετά από φυσική καταστροφή.</p>
      <p>Όπως είπαν, σημαντική για το έργο τους είναι η βοήθεια της μεταφορικής Εταιρίας του κ. Δημήτρη Διακοφώτη που τους εξυπηρετεί με τα φορτηγά και τις νταλίκες δωρεάν και βέβαια της Blue Star.</p>
      <p>Ακόμη, επειδή πρόκειται για υγειονομικό υλικό, η Περιφέρεια εμπλέκεται στον εκτελωνισμό του. Δηλαδή, επειδή το προϊόν έχει σχέση με νοσηλευτικά ιδρύματα. αναλαμβάνει να το εκτελωνίσει δωρεάν και μετά αρχίζει η διανομή. Βέβαια, έχουν γίνει οι απαραίτητες συνεννοήσεις με τη Διοίκηση του Νοσοκομείου αλλά και με ιδιώτες που θα βοηθήσουν στην εκφόρτωση. Ένα μέρος του περιεχομένου θα πάει στο Νοσοκομείο, τις κλινικές, και το υπόλοιπο σε νησιά.</p>
      <p>Για μία «καινούργια αποστολή αγάπης και εθελοντισμού» έκανε λόγο, στη συνέχεια, η κα Γεωργιάδου, συγκινημένη, αφού, όπως είπε, βλέπουν την ικανοποίηση στην κοινωνία, κάτι που τους ενθαρρύνει.</p>
      <p>Μέχρι στιγμής, έχουν δώσει υλικό στο Ίδρυμα Κολυμπίων, σε νοσοκομεία, ενώ δέχονται αλλεπάλληλα τηλέφωνα από γιατρούς και διοικητές νοσοκομείων αφού θεωρούν ότι είναι ο άνθρωπός τους, που θα τους φέρει υλικά και εξοπλισμό για να μπορέσουν να ανταπεξέλθουν στα προβλήματα που αντιμετωπίζουν καθημερινά με τις διάφορες ελλείψεις.</p>
      <p>Το κοντέινερ που έρχεται σήμερα, λοιπόν, είναι μήκους 13 μέτρων και φέρνει δέκα τόνους νοσοκομειακό εξοπλισμό, γύρω στα 96 κυβικά ιατροτεχνολογικό εξοπλισμό, νοσοκομειακό εξοπλισμό, αναλώσιμο υλικό, φαρμακευτικό υλικό,, νοσοκομειακό ιματισμό κ.α.</p>
      <p>Ιδιαίτερα σημαντικό είναι ότι φέρουν και έναν υπερηχοτομογράφο ο οποίος είναι τεσσάρων διαστάσεων για τη γυναικολογική κλινική που μπορεί να δεχθεί μέχρι και δέκα διαφορετικές κεφαλές και να χρησιμοποιηθεί έτσι και για άλλες κλινικές. Επίσης, και δεύτερο υπερηχοτομογράφο ο οποίος μπορεί να χρησιμοποιηθεί και στο καρδιολογικό και στο παθολογικό, και στο αγγειολογικό, έχει δηλαδή πολλαπλές χρήσεις.</p>
      <p>Η ίδια ευχαρίστησε βέβαια τους Σουηδούς των οποίων άλλωστε είναι και η δωρεά και έκανε γνωστό ότι στα σχέδιά της είναι να καλέσει και τον Σουηδό πρέσβη το καλοκαίρι για να τον τιμήσουν για την ανάπτυξη της ελληνοσουηδικής φιλίας που είναι πολύτιμη για εμάς.</p>
    </article>
  </body>
</html>