<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/notev-tsatsarov-priklyuchva-uspeshen-mandat-na-gl-prokuror-407169.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T09:46:00+00:00"/>
    <meta property="og:title" content="Цацаров приключва успешен мандат на гл. прокурор"/>
    <meta property="og:description" content="Главният прокурор не е податлив на натиск и не показва никаква предубеденост"/>
  </head>
  <body>
    <article>
      <h1>Цацаров приключва успешен мандат на гл. прокурор</h1>
      <address><time datetime="2019-11-20T09:46:00+00:00">20 Nov 2019, 09:46</time> by <a rel="author">Редактори, кадър Нова ТВ</a></address>
      <p>„Седемте години, в които Сотир Цацаров е главен прокурор доказват, че той не е податлив на натиск и не показва никаква предубеденост. Това му е внушено от дълбокото разбиране като юрист. Аз съм сигурен, че той е подходящата кандидатура. Той е човек, който е обърнал гръб на изкушенията на властта и стои стабилно на мястото си”. Това заяви пред Нова телевизия Явор Нотев от „Атака”.</p>
      <p>„Лично аз научих за номинацията на Сотир Цацаров за шеф на КПКОНПИ от представители на ГЕРБ и по свои усмотрения се присъединих към групата на вносителите. Говорих лично с г-жа Дариткова. Стана дума за тази номинация и аз заявих желанието си да се включа”, посочи Нотев.</p>
      <p>„По мое виждане г-н Цацаров приключва един успешен мандат като главен прокурор. В моята практика като юрист следя работата на главни прокурори още от времето на г-н Лютов”, каза още той.</p>
      <p>„Г-н Цацаров е актуална фигура в сегашната практика. За мен е едно щастливо стечение на обстоятелствата приключването на неговия мандат при неговия ресурс и неговия опит и отварянето на позицията за шеф на КПКОНПИ”, посочи Нотев.</p>
      <p>Запитан дали е притеснително това, че се концентрира много власт в тандема Гешев-Цацаров, Явор Нотев коментира: „За мен не е притеснително. Не разглеждам като тандем тези двама юристи, които кандидатстват за различни позиции. До известна степен те няма как да не са екип, защото Гешев е зам.-главен прокурор. При евентуален избор на двамата, всеки от тях ще носи своя кръст. Смятам, че тази комбинация е подходяща”.</p>
    </article>
  </body>
</html>