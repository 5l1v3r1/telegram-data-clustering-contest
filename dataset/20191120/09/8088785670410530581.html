<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/kapsayici-erken-cocukluk-egitimi-cocuk-senligi-basladi-h543816.html"/>
    <meta property="og:site_name" content="KamuAjans"/>
    <meta property="article:published_time" content="2019-11-20T09:19:35+00:00"/>
    <meta property="og:title" content="Kapsayıcı Erken Çocukluk Eğitimi Çocuk Şenliği Başladı"/>
    <meta property="og:description" content="Avrupa Birliği ve Türkiye Cumhuriyeti’nin eş finansmanı, MEB Temel Eğitim Genel Müdürlüğü ve UNICEF iş birliğinde yürütülen “Engeli Olan Çocuklar İçin Kapsayıcı Erken Çocukluk Eğitimi Projesi” kapsamında hazırlanan Bursa Çocuk Şenliği Tüyap Fuar alanında başladı."/>
  </head>
  <body>
    <article>
      <h1>Kapsayıcı Erken Çocukluk Eğitimi Çocuk Şenliği Başladı</h1>
      <address><time datetime="2019-11-20T09:19:35+00:00">20 Nov 2019, 09:19</time> by <a rel="author">KamuAjans</a></address>
      <p>
        <b>Avrupa Birliği ve Türkiye Cumhuriyeti’nin eş finansmanı, MEB Temel Eğitim Genel Müdürlüğü ve UNICEF iş birliğinde yürütülen “Engeli Olan Çocuklar İçin Kapsayıcı Erken Çocukluk Eğitimi Projesi” kapsamında hazırlanan Bursa Çocuk Şenliği Tüyap Fuar alanında başladı.</b>
      </p>
      <p>MEB Temel Eğitim Genel Müdürü Dr. Cem Gençoğlu’nun da katılım gösterdiği şenlikte İl Milli Eğitim Müdürü Sabahattin Dülger, İl ve İlçe Milli Eğitim İdarecileri, proje ekibi, öğretmenler, veliler ve öğrenciler yer aldı.</p>
      <p>Birbirinden eğlenceli atölyelerin yer aldığı yer aldığı şenlikte 10 farklı alanda atölyeler kuruldu. Seramik, ebru, bilim, spor, sanat, akıl zekâ ve kutu oyunları, balon, masal, yüz ve parmak boyama atölyeleri ile gölge oyunu atölyelerinde çocuklar oldukça keyifli zamanlar geçirdi.</p>
      <p>2019-2020 eğitim ve öğretim yılının ilk ara tatiline denk gelen şenlikte oyun ve öğrenmeyi bir arada gerçekleştiren minikler, kendilerine özel hazırlanan atölyelerdeki etkinlikleri deneyerek hem doyasıya eğlendiler hem de öğrenmenin mutluluğunu yaşadılar.</p>
      <p>Atölyelerde gerçekleştirilen etkinliklere katılarak çocuklarla birlikte oyunlar oynayan Gençoğlu ve Dülger çocukların mutluluğuna ortak oldu.</p>
      <p>Minik öğrenciler, beceri ve oyun parkurlarıyla, düşünme, tasarlama ve üretim ortamlarının sunulduğu atölyelerde; düşünsel, duygusal ve fiziksel ihtiyaçlarını destekleyecek etkinleri deneyebilme fırsatını yakaladılar.</p>
      <p>Gençoğlu, “Çocukların bireysel özellikleri temelinde, ilgi ve gereksinimleri doğrultusunda eğitim alabilmeleri, bireyler arası fırsat eşitliğini sağlamak, farklı öğrenme özellikleri ve hızlarını dikkate alan ve buna bağlı olarak çocuklara uygun bir program dâhilinde öğrenme ortamları oluşturmayı hedefleyen proje değerli öğretmenlerimizin çabası, aynı zamanda diğer paydaşların da iş birliği sonucunda hayata geçiriliyor. Kalıcı olabilecek bir kapsayıcı eğitim anlayışı geliştirmeyi ve en temelinde evrensel bir hak olan eğitim hakkını her çocuk için gerçekleştirmeyi hedefliyoruz.” dedi.</p>
      <p>Türkiye genelinde Bursa’nın da içerisinde yer aldığı 6 ilde yürütülen proje “Eğitimde birlikteyiz, hiçbir ferdi hiçbir nefesi ayırt etmeksizin.” sloganıyla çalışmalarını yürütüyor.</p>
      <p>Kapsayıcı eğitim kapsamındaki tüm çocukların bilişsel, duygusal ve sosyal gelişimlerinin iyileştirilmesi, bilgi ve becerilerinin geliştirilmesi amacıyla yürütülen proje ile sadece engeli olan çocuklar ve bu çocukların ailelerine değil, aynı zamanda tipik gelişim gösteren çocuklar ve bu çocukların ailelerine ulaşmak da hedefleniyor. Bu sayede engeli olan bireylerin toplumda kabullenilmeleri yönünde farkındalık kazandırılması amaçlanıyor.</p>
      <p>Engeli olan bireylerin karşılaştıkları sorunların üstesinden birlikte gelme hedefiyle yürütülen proje Bursa, Antalya, İzmir, Gaziantep, Konya ve Samsun olmak üzere 6 pilot ilde uygulanıyor. Toplamda 90 pilot okulda uygulanan projeye Bursa’dan 16 pilot okul katılım sağlıyor.</p>
    </article>
  </body>
</html>