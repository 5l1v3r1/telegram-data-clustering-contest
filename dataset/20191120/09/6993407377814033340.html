<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zerkal-pojasnyla-prychyny-vidstavky/30282347.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T09:48:30+00:00"/>
    <meta property="og:title" content="Зеркаль пояснила, чому завершує роботу в МЗС України"/>
    <meta property="og:description" content="«Я не той персонаж, який про дружбу», – заявила Зеркаль, відзначивши, що президент Зеленський «сказав, що є запит суспільства на мир з Росією»"/>
  </head>
  <body>
    <article>
      <h1>Зеркаль пояснила, чому завершує роботу в МЗС України</h1>
      <address>
        <time datetime="2019-11-20T09:48:30+00:00">20 Nov 2019, 09:48</time>
      </address>
      <p>Заступниця міністра закордонних справ України Олена Зеркаль підтвердила намір піти у відставку і пояснила мотиви своїх дій. Про це вона заявила в <a href="https://www.youtube.com/watch?v=--9pxkHVvAg">інтерв’ю Bihus.info</a>.</p>
      <p>«З точки зору «ми будемо дружити з Росією» – я не той персонаж, який про дружбу», – наголосила Зеркаль, відзначивши також, що запропонований президентом Зеленським міністр закордонних справ Вадим Пристайко «сказав, що є запит суспільства на мир з Росією».</p>
      <p>Вона зазначила, що впродовж останнього місяця була відсторонена від процесів щодо газу, і це був останній аргумент, що треба йти.</p>
      <p>Зеркаль розповіла, що перед звільненням виконає останнє завдання.</p>
      <p>«Проведу процесуальне слухання в Гаазі по новому арбітражу, що стосується наших військових кораблів, які були затримані рік тому та утримувалися Росією, і наших моряків. І все, як я і обіцяла», – сказала Зеркаль.</p>
      <figure>
        <iframe src="https://www.youtube.com/embed/--9pxkHVvAg" width="640" height="360" data-service="Youtube" scrolling="no"/>
      </figure>
      <p>Уперше про свою <a href="https://www.radiosvoboda.org/a/news-vidstavka-zerkal/30109915.html">плановану відставку</a> Олена Зеркаль заявила 14 серпня.</p>
      <p>«Зараз у мене завдання визначитися щодо процедурних питань у арбітражі по моряках. І, думаю, цим я буду завершувати свою каденцію в МЗС. Треба рухатися далі», – розповіла Зеркаль в інтерв’ю виданню <a href="https://www.bbc.com/ukrainian/features-49344622?ocid=socialflow_facebook&amp;fbclid=IwAR2F7euu3jpzMAFuEfH56i7DpJ1cBAZjU7WurWWnvq2bSIwr5rgmfo5jHFw">«BBC News Україна»</a>.</p>
      <p>Олена Зеркаль працює заступником голови МЗС з питань європейської інтеграції із серпня 2014 року. Вона представляє позицію Києва в справі <a href="https://www.radiosvoboda.org/a/ukrajina-rosija-mizhnarodnyj-sud/29987100.html">«Україна проти Росії» в Міжнародному суді ООН</a> та в <a href="https://www.radiosvoboda.org/a/ukraine-vs-russia-permanent-court-of-arbitration/29993793.html">Арбітражному трибуналі з морського права</a>.</p>
      <p>21 травня новий президент України Володимир Зеленський <a href="https://www.radiosvoboda.org/a/news-golova-ap-bohdan/29955059.html">призначив головою своєї адміністрації Андрія Богдана</a>. Одним із його заступників стала Олена Зеркаль.</p>
      <p>Уже через кілька годин указ про призначення Зеркаль <a href="https://www.radiosvoboda.org/a/news-zerkal-administracija-prezydenta/29955832.html">зник із сайту АП</a>. Сама <a href="https://www.radiosvoboda.org/a/news-zelenskyi-zerkal/29956021.html">чиновниця заявила</a>, що «питання не в посаді». Згодом Зеленський <a href="https://www.radiosvoboda.org/a/news-zelenskyy-zerkal/29956138.html">скасував</a> свій указ про призначення Зеркаль.</p>
      <p>
        <b>Найцікавіші новини читайте також на нашому телеграм каналі –<a href="https://t.me/svoboda_radio"> https://t.me/svoboda_radio</a></b>
      </p>
    </article>
  </body>
</html>