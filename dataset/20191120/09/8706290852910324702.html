<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685439/sos-apo-to-kastellorizo-diarrixeis-kai-eisvoles-se-ekklisies-apo-"/>
    <meta property="og:site_name" content="enikos.gr"/>
    <meta property="article:published_time" content="2019-11-20T09:24:00+00:00"/>
    <meta property="og:title" content="SOS από το Καστελλόριζο: Διαρρήξεις και εισβολές σε εκκλησίες από πρόσφυγες και μετανάστες"/>
    <meta property="og:description" content="Ανήσυχοι είναι οι κάτοικοι στο Καστελλόριζο από ..."/>
  </head>
  <body>
    <article>
      <h1>SOS από το Καστελλόριζο: Διαρρήξεις και εισβολές σε εκκλησίες από πρόσφυγες και μετανάστες</h1>
      <address>
        <time datetime="2019-11-20T09:24:00+00:00">20 Nov 2019, 09:24</time>
      </address>
      <p>Ανήσυχοι είναι οι κάτοικοι στο Καστελλόριζο από τις καθημερινές αφίξεις προσφύγων και μεταναστών και ζητούν την παρέμβαση του κράτους, προκειμένου να αντιμετωπιστεί το πρόβλημα γιατί, σύμφωνα με την ιστοσελίδα dimokratiki.gr, στην προσπάθειά τους να αναζητήσουν καταφύγιο για να κοιμηθούν, έχουν ξεκινήσει τις διαρρήξεις.</p>
      <p>Όπως δήλωσε ο αντιδήμαρχος του νησιού Στράτος Αμύγδαλος, έχουν καταγραφεί περιστατικά διάρρηξης που πλέον προκαλούν ανησυχία στους κατοίκους για το τι μέλει γενέσθαι στη διάρκεια του χειμώνα.</p>
      <figure>
        <img src="http://media.enikos.gr/data/photos/685439_3d7969d44d-b5b1343aca6f0f31.jpg"/>
      </figure>
      <p>Ήδη, τις προηγούμενες ημέρες, διέρρηξαν την πόρτα του ξενοδοχείου του νησιού, το οποίο στη διάρκεια του χειμώνα είναι κλειστό, όπου βρήκαν καταφύγιο για να κοιμηθούν. Κάποιοι από αυτούς, επέλεξαν να αναζητήσουν καταφύγιο στην εκκλησία του Αγίου Νικολάου, που βρίσκεται στο κάστρο, ενώ όπως λέει ο αντιδήμαρχος, η «κατάληψη» εγκαταλειμμένων ή ημιτελών οικιών, είναι πλέον σύνηθες φαινόμενο στο Καστελλόριζο.</p>
      <p>«Η κατάσταση αυτή δεν μπορεί να συνεχιστεί. Ανάμεσα στους πρόσφυγες και στους μετανάστες, που έρχονται σχεδόν καθημερινά στο νησί ανά 10 με 15 άτομα, υπάρχουν και πολλά μικρά παιδιά. Οι άνθρωποι αυτοί, δεν έχουν πού να κοιμηθούν, δεν υπάρχουν δομές εδώ, με αποτέλεσμα να αναζητούν καταφύγιο είτε σε εγκαταλειμμένα σπίτια, είτε σε ημιτελή για να προστατευθούν από τις καιρικές συνθήκες. Πριν από μερικές ημέρες άνοιξαν το ξενοδοχείο και μπήκαν μέσα, ενώ κάποιοι βρήκαν καταφύγιο στην εκκλησία του Αγίου Νικολάου στο κάστρο. Καταλαβαίνετε ότι αυτή η κατάσταση δεν μπορεί να συνεχιστεί διότι ο χειμώνας δεν είναι μακριά και όπως δείχνουν τα πράγματα, οι ροές μεταναστών δύσκολα θα σταματήσουν. Δεν ξέρω τι υπόσχονται οι “απέναντι” στους ανθρώπους που έρχονται στο Καστελλόριζο, αλλά δυστυχώς οι συνθήκες διαβίωσης εδώ είναι πολύ δύσκολες για τους ίδιους αλλά και για εμάς. Περιφέρονται στον οικισμό και περιμένουν πότε θα αναχωρήσουν για τις δομές φιλοξενίας αλλά αυτό γίνεται κάθε δύο εβδομάδες ίσως και κάθε 20 ημέρες και οπωσδήποτε δεν μεταφέρονται όλοι. Άρα μιλάμε για δεκάδες ανθρώπους που αναζητούν στέγη για τους ίδιους και τα παιδιά τους με ό,τι αυτό συνεπάγεται για τις συνθήκες υγιεινής. Δεν θα πρέπει να ξεχνάμε επίσης, ότι στο Καστελλόριζο δεν υπάρχει δυνατότητα να υποβληθούν οι άνθρωποι αυτοί σε ιατρικές εξετάσεις και γενικώς είναι εκτεθειμένοι κι εκείνοι κι εμείς», λέει ο κ. Αμύγδαλος.</p>
      <p>Ο ίδιος απευθύνει έκκληση, σε κάθε αρμόδιο φορέα και στο κεντρικό κράτος, να ληφθεί μέριμνα ώστε οι πρόσφυγες και μετανάστες να αποχωρούν από το νησί για τις δομές φιλοξενίας με το πλοίο της γραμμής, που προσεγγίζει το νησί δύο φορές την εβδομάδα.</p>
      <p>«Ζητάμε να ληφθεί μέριμνα από όλους τους αρμόδιους ώστε οι μετανάστες, να αποχωρούν από το νησί σε κάθε δρομολόγιο που εκτελεί το πλοίο της γραμμής, το οποίο έρχεται δύο φορές την εβδομάδα. Με τον τρόπο αυτό θα επιλυθεί το πρόβλημα. Σε διαφορετική περίπτωση, προβλέπονται ανεξέλεγκτες καταστάσεις, διότι είναι λογικό οι άνθρωποι αυτοί όσο μένουν εδώ να αναζητήσουν καταλύματα για να διαμείνουν. Πού θα μείνουν; Μέσα στο κρύο και στη βροχή;», διερωτάται ο αντιδήμαρχος.</p>
      <p>Μάλιστα, ο ίδιος επισημαίνει πως το Καστελλόριζο δεν θα πρέπει να γίνεται σημείο αναφοράς μόνον όσον αφορά στα ελληνοτουρκικά αλλά να αντιμετωπιστούν με την ίδια ευαισθησία και άλλα ζητήματα όπως αυτό του μεταναστευτικού. «Το Καστελλόριζο βρίσκεται μονίμως στην επικαιρότητα για τα ελληνοτουρκικά, όμως υπάρχουν και πολλά άλλα ζητήματα και θα πρέπει το κράτος, η πολιτεία, να εγκύψει με την ίδια ευαισθησία και σε αυτά. Ο αριθμός των μεταναστών στο νησί μας, αναλογικά με τον πληθυσμό, είναι πολύ μεγάλος και ζητούμε να βρεθεί λύση. Λύση δεν είναι να εγκαταλείπουμε στο έλεός τους, ούτε αυτούς τους ανθρώπους ούτε όμως κι εμάς. Είμαστε φιλόξενοι κι ευαισθητοποιημένοι και το έχουμε αποδείξει, το να συνωστίζονται όμως άνθρωποι κατατρεγμένοι σε ένα μικρό νησί όπου δεν υπάρχει η δυνατότητα φιλοξενίας, σίγουρα δεν είναι πρόβλημα που μπορούμε να λύσουμε μόνοι μας. Ούτε μπορούμε να κλείσουμε τα μάτια στις διαρρήξεις επιχειρήσεων και σπιτιών, ούτε οπωσδήποτε στη χρήση των εκκλησιών μας ως κατάλυμα προσφύγων, παρά την κατανόηση και την ευαισθησία μας», καταλήγει ο κ. Αμύγδαλος ζητώντας γι άλλη μια φορά την συνδρομή των αρμόδιων φορέων.</p>
      <related>
        <h4>σχετικά άρθρα</h4>
        <a href="http://www.enikos.gr/society/685318/xespoun-oi-prosfyges-kai-metanastes-sti-rodo-afiste-mas-tora-na-f%0A%20%20%20%20%0A"/>
        <a href="http://www.enikos.gr/society/685402/sto-katakolo-to-istioforo-me-tous-43-metanastes-pou-entopistike-v%0A%20%20%20%20%0A"/>
        <a href="http://www.enikos.gr/society/685331/diamartyria-astynomikon-sti-thessaloniki-giname-metanastes-sti-ch%0A%20%20%20%20%0A"/>
        <a href="http://www.enikos.gr/society/685214/nees-afixeis-prosfygon-kai-metanaston-ston-peiraia%0A%20%20%20%20%0A"/>
        <a href="http://www.enikos.gr/society/685088/peripou-1400-prosfyges-kai-metanastes-eftasan-sta-ellinika-nisia-%0A%20%20%20%20%0A"/>
        <a href="http://www.enikos.gr/society/685026/ston-peiraia-eftasan-179-prosfyges-kai-metanastes-apo-nisia-tou-a%0A%20%20%20%20%0A"/>
        <a href="http://www.enikos.gr/society/684809/diasosi-65-metanaston-se-samo-kai-ko%0A%20%20%20%20%0A"/>
        <a href="http://www.enikos.gr/society/684665/synelifthisan-pente-diakinites-metanaston-se-evro-kai-kavala-anam%0A%20%20%20%20%0A"/>
        <a href="http://www.enikos.gr/society/684398/nees-afixeis-prosfygon-kai-metanaston-ston-peiraia%0A%20%20%20%20%0A"/>
      </related>
    </article>
  </body>
</html>