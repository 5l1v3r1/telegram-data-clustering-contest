<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/artykul/2019/11/20/wydmuszka-na-licencji-recenzja-jumanji-the-video-game-ps4.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-20T09:15:00+00:00"/>
    <meta property="og:title" content="Wydmuszka na licencji - recenzja Jumanji: The Video Game (PS4)"/>
    <meta property="og:description" content="Dobre gry na filmowej licencji to bardzo rzadkie okazy. Niestety Jumanji: The Video Game nie zalicza się do tego wyjątkowego grona."/>
  </head>
  <body>
    <article>
      <h1>Wydmuszka na licencji - recenzja Jumanji: The Video Game (PS4)</h1>
      <h2>Dobre gry na filmowej licencji to bardzo rzadkie okazy. Niestety Jumanji: The Video Game nie zalicza się do tego wyjątkowego grona.</h2>
      <address><time datetime="2019-11-20T09:15:00+00:00">20 Nov 2019, 09:15</time> by <a rel="author">Jakub Zagalski</a></address>
      <figure>
        <img src="https://img7.gram.pl/znzm20191119165136937rwtc.jpg"/>
      </figure>
      <p>Jumanji: The Video Game miało na siebie bardzo dobry pomysł, ale z wykonaniem i konsekwencją jest ogromny problem. <b>Chcecie jakąś wadę na rozgrzewkę?</b> Proszę bardzo. Jumanji: The Video Game na PlayStation 4 to gra multiplayerowa z lokalną i sieciową kooperacją, z niektórymi trofeami do zdobycia tylko po sieci, ale niemająca w menu opcji wyboru grania online. Serio.</p>
      <p><b>Brak sieciowego multiplayera, reklamowanego nawet na pudełku z grą</b>, w zakładce na PS Store itd., to kuriozalne zagranie. Nie chciało mi się wierzyć, że twórcy "zapomnieli" o takim szczególe, więc zajrzałem do każdej zakładki w menu. Sprawdziłem, czy mam wykupione PS Plus, którego niby sieciowe Jumanji: The Video Game wymaga. Przejrzałem fora i zachodnie serwisy, gdzie ze świecą szukać rzetelnych recenzji konsolowej wersji i odpowiedzi na moje pytania o granie po sieci. <b>W końcu cudem natrafiłem na oficjalną informację prasową</b>, gdzie w ostatniej linijce napisano, że tryb online na PS4 będzie dodany po premierowej aktualizacji. Kiedy? "Później w listopadzie". Piszę ten tekst 10 dni po premierze i zgadnijcie, czy dostałem już patcha?</p>
      <p>https://www.youtube.com/watch?v=OAZB2VinTbI</p>
      <p>Nie wiem, jak sprawa wygląda na PC i Xboksie One, ale na Switchu Jumanji: The Video Game w ogóle ma nie dostać sieciowej rozgrywki. Ale przynajmniej to jest uczciwie zaznaczone na oficjalnej stronie gry. Na samym dole z gwiazdką.</p>
      <p>Załóżmy, że posiadacze PlayStation 4 dostaną kiedyś sieciowy multiplayer, który w takiej grze jest fundamentem dobrej zabawy. Jumanji: The Video Game to bowiem nic innego jak <b>drużynowa strzelanka TPP. Można grać solo z trzema botami</b> (albo bez, by podnieść sobie poprzeczkę) lub ze znajomymi na podzielonym ekranie. I to wszystko. Nie łudzę się, że tryb online uratowałby całokształt tej produkcji, ale jeśli wszędzie się o nim trąbi (powtarzam – nawet na pudełku z grą), to jego brak na starcie drastycznie obniża ocenę.</p>
      <figure>
        <img src="https://img7.gram.pl/ynii20191119165207286kkzj.jpg"/>
      </figure>
      <p>A co z graczami, którzy wcale nie chcą grać po sieci i nastawiają się na lokalny coop? Samotną zabawę z Jumanji: The Video Game z miejsca odradzam, ale wierzę, że grając w to na podzielonym ekranie można się dobrze bawić. Przez 2-3 godziny. Dzieło brytyjskiego studia Funsolve to wydmuszka na znanej licencji. <b>Gra sugeruje powiązania z najnowszymi filmami</b> ("Jumanji: Powrót do dżungli" z 2017 roku, "Jumanji: Następny poziom" trafi do kin w grudniu) – postacie przypominają Dwayne'a Johnsona, Kevina Harta, Jacka Blacka i Karen Gillan. Ale nie ma tu jakiegoś głębszego pomysłu na wykorzystanie filmowej marki.</p>
      <p>Chwila wytchnienia od narzekania, bo jak wspomniałem na początku, Jumanji: The Video Game jest w założeniu bardzo fajną grą dla kilku osób. Oprócz typowych akcji z bieganiem i strzelaniem, chowaniem się za osłonami itd., trzeba po drodze wykonywać zadania. <b>Każdy poziom jest podzielony na kilka mniejszych stref</b> i aby przejść dalej, konieczne jest zebranie czterech porozrzucanych po okolicy statuetek. To otwiera kamienne wrota i pozwala kontynuować wyprawę. Po drodze trafiamy oczywiście na agresywnych przeciwników. Są typowi samobójcy rzucający się na nas z gołymi rękami, strzelcy poukrywani za osłonami, a nawet wielkie powolne stwory z młotem lub chaingunem. Czasami można się też natknąć na nosorożca i inne dzikie zwierzęta, które lepiej omijać.</p>
      <figure>
        <img src="https://img7.gram.pl/wtpx20191119165220778vggq.jpg"/>
      </figure>
      <p>Między strefami często porozmieszczano korytarze z ruchomymi pułapkami – wielkie ostrza na wahadłach, kolce wyskakujące z podłogi, płomienie. Ot, drobne urozmaicenie, które stara się nas przekonać, że <b>Jumanji: The Video Game to coś więcej niż run'n'gun</b>.</p>
      <p>Inny stałym elementem w każdym poziomie jest arena z menhirem, który trzeba naładować mocą kryształu. Działa to na zasadzie okupowania terenu wokół wielkiego kamienia do czasu, aż jego ikonka nie zaświeci się na zielono. <b>Utrudnieniem jest fakt</b>, że okupantem może być tylko członek drużyny dzierżący kryształ, a nie można go mieć cały czas przy sobie. Musi on co jakiś czas wędrować z rąk do rąk, więc campowanie pod osłoną pozostałych graczy odpada. W trakcie ładowania menhira zalewają nas fale wrogów, trzeba biegać po okolicy i zbierać amunicję, granaty, apteczki. Krótko mówiąc, nie można narzekać na nudę i ze zgraną ekipą da się tu fajnie współpracować.</p>
      <figure>
        <img src="https://img7.gram.pl/mdxg20191119165234231pryx.jpg"/>
      </figure>
      <p>Niestety o samym strzelaniu nie mogę napisać wiele dobrego. Grałem w dziesiątki strzelanek TPP i na ich tle Jumanji: The Video Game wypada najwyżej poprawnie. Ruchy postaci, bieganie, wślizgi, przeskakiwanie przez osłonę (normalnie nie można skakać) – <b>wszystko to już było robione o wiele lepiej</b>. Jest rzucanie granatem, walka wręcz, atak specjalny odmienny dla każdej postaci i nic poza tym. Mechanika rozgrywki w Jumanji: The Video Game bazuje na bardzo prostych elementach, które poznajemy w mig i później nic się w nich nie zmienia.</p>
      <p>Jedyną nagrodą za progres jest odblokowywanie broni i ciuchów. Marny argument za tym, by w kółko powtarzać te same misje na… czterech mapach. Tak jest, Jumanji: The Video Game <b>nie ma żadnego trybu kampanii</b>, a jedynie lokalną (10 dni po premierze na PS4) kooperację, która sprowadza się do biegania, strzelania, zbierania figurek itd. na czterech poziomach różniących się scenerią. A w dwóch przypadkach porą dnia i nocy. Zmiana trudności (easy, normal, hard) też na wiele nie starcza.</p>
      <figure>
        <img src="https://img7.gram.pl/kbtq20191119165308474lscl.jpg"/>
      </figure>
      <p><b>Brzmi śmiesznie, ale to niestety nie żart.</b> Jumanji: The Video Game wpisuje się w tradycję gier na licencjach filmowych, które są oczywistym skokiem na kasę. Jasne, każdy twórca i wydawca chce zarobić na swojej grze, ale w tym przypadku nie widać żadnego starania, by gracz otrzymał coś więcej niż półprodukt, który sprzeda się ze względu na znany tytuł. <b>Byłbym bardziej wyrozumiały, gdyby Jumanji: The Video Game było sprzedawana na smartfonach za kilka dolarów</b>. Bo zresztą wygląda jak gra mobilna, a nie produkcja na PS4 z 2019 roku. Ale to przecież pudełkowa gra za ok. 150 zł (wersja na Steam jest niewiele tańsza).</p>
      <p>Trudno mi polecić tę grę komukolwiek, szczególnie w pełnej cenie. Bo nawet jeśli spodoba wam się kooperacyjna akcja w lekkim klimacie, to <b>wszystkie cztery mapy można przejść za pierwszym razem w 1-1,5 godziny</b>. Twórcy przekonują w reklamach, że żadna runda nie wygląda tak samo. Fajnie brzmi, ale nadal nie zmienia faktu, że <b>mamy do dyspozycji tylko cztery mapy z takimi samymi zadaniami i brakiem sensownej motywacji do grindu</b>. No chyba że ktoś się uprze i będzie chciał zdobyć wszystkie (czyli ze dwadzieścia) skinów i broni dla każdej postaci.</p>
      <p><b>Jedynym argumentem za sięgnięciem po Jumanji: The Video Game</b> może być fakt bycia rodzicem, którego dzieci uwielbiają Jumanji z Rockiem i Hartem. Prosta mechanika, kreskówkowy styl i przejrzyste zasady z pewnością przypadną do gustu młodym graczom. Chyba że już wsiąknęli w Fortnite'a, co jest bardziej prawdopodobne.</p>
      <p>
        <b>
          <a href="https://www.sferis.pl/">Sprawdź ofertę gier w naszym sklepie</a>
        </b>
      </p>
      <hr/>
      <h4>Jumanji: The Video Game</h4>
      <p>✅ Kooperacja</p>
      <p>✅ Zróżnicowane postacie</p>
      <p>✅ Nie tylko bieganie i strzelanie</p>
      <p>⛔️ Brak sieciowego multiplayera w dniu premiery</p>
      <p>⛔️ Cztery mapy</p>
      <p>⛔️ Zero motywacji do powtarzania misji</p>
      <p>⛔️ Po 2 godzinach widzieliśmy praktycznie wszystko</p>
      <p>⛔️ Wygórowana cena</p>
      <p>⛔️ Grafika z poprzedniej epoki</p>
      <p>⛔️ Zmarnowany potencjał</p>
      <p>
        <b>Dobra gra do wspólnej zabawy na 2 godziny</b>
      </p>
      <h3>3.0</h3>
      <hr/>
    </article>
  </body>
</html>