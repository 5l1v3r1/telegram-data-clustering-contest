<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/niezwykle-znalezisko-w-kozlowce-natrafiono-na-wina-sprzed-100-lat-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T09:36:00+00:00"/>
    <meta property="og:title" content="Niezwykłe znalezisko w Kozłówce. Natrafiono na wina sprzed 100 lat (zdjęcia)"/>
    <meta property="og:description" content="W trakcie prac remontowych prowadzonych w rezydencji w Kozłówce odkryto kilkanaście butelek wina pochodzących z czasów pierwszego ordynata. Butelki zostały zabezpieczone, trwają również konsultacje ze specjalistami w sprawie dokładnego wieku wina i jego wartości."/>
  </head>
  <body>
    <article>
      <h1>Niezwykłe znalezisko w Kozłówce. Natrafiono na wina sprzed 100 lat (zdjęcia)</h1>
      <address>
        <time datetime="2019-11-20T09:36:00+00:00">20 Nov 2019, 09:36</time>
      </address>
      <p>
        <b>W trakcie prac remontowych prowadzonych w rezydencji w Kozłówce odkryto kilkanaście butelek wina pochodzących z czasów pierwszego ordynata. Butelki zostały zabezpieczone, trwają również konsultacje ze specjalistami w sprawie dokładnego wieku wina i jego wartości.</b>
      </p>
      <p>W Muzeum Zamoyskich w Kozłówce podczas prac remontowych w jednej z piwnic oficyny pałacowej odkryto kilkanaście butelek wina. Wśród znalezionych 15 butelek są wina czerwone i białe pochodzące z różnych francuskich winnic. Na podstawie zachowanych na butelkach kapturków do tej pory udało się ustalić trzy winnice: Château Pontet-Canet, Château Branaire-Ducru i Cantenac Médoc.</p>
      <p>Na znalezisko natrafiono w trakcie pogłębiania fundamentów w jednej z piwnic oficyny. Miejsce odkrycia wskazuje na to, że wina pochodzą sprzed 100 lat, czyli z czasów Konstantego Zamoyskiego, I ordynata kozłowieckiego.</p>
      <p>Po wstępnym oczyszczeniu, butelki zostały zabezpieczone i obecnie są przechowywane w podobnych warunkach, w jakich przetrwały przez te wszystkie lata – obsypane piaskiem, w niskiej temperaturze i bez dostępu światła. Trwają również konsultacje ze specjalistami w sprawie wieku, pochodzenia i wartości znaleziska. Po zakończeniu remontu muzeum planuje prezentowanie cennego znaleziska w nowo powstałych ekspozycjach.</p>
      <p>To już kolejne odkrycie pamiątek z przeszłości podczas wielkiego remontu w Kozłówce. Na początku roku odkopano piec z początku XX w. będący częścią systemu ogrzewania kaplicy pałacowej. Muzeum Zamoyskich w Kozłówce mieści się w późnobarokowej rezydencji magnackiej, dawnej siedzibie arystokratycznego rodu Zamoyskich. Obecnie jest to jeden z najlepiej zachowanych zespołów pałacowych w Europie z autentycznym wyposażeniem z przełomu XIX i XX wieku w stylu Drugiego Cesarstwa.</p>
      <p>Prace remontowe w zespole pałacowym w Kozłówce odbywają się w ramach projektu „Przebudowa, rewitalizacja i konserwacja budynków zespołu pałacowo-parkowego w Kozłówce (dwie oficyny, stajnia, teatralnia) z adaptacją na cele kulturowe i turystyczne”, dofinansowanego z Programu Operacyjnego Infrastruktura i Środowisko 2014–2020”. Ze zmodernizowanych obiektów będzie można korzystać już na początku 2021 roku.</p>
      <figure>
        <img src="https://www.lublin112.pl/wp-content/uploads/2019/11/wina-z-Kozlowki-2.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/wina-z-Kozlowki-3.jpg"/>
      </figure>
      <p>(fot. nadesłane)</p>
    </article>
  </body>
</html>