<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/zeli-si-nadgraditi-dosedanje-sezone-250463"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T09:55:00+00:00"/>
    <meta property="og:title" content="Želi si nadgraditi dosedanje sezone"/>
    <meta property="og:description" content="Po besedah Gorazda Bertonclja, glavnega trenerja slovenske reprezentance v smučarskih skokih, uvodno postajo 41. sezone svetovnega pokala, ki se bo s treningom in kvalifikacijami pojutrišnjem začel..."/>
  </head>
  <body>
    <article>
      <h1>Želi si nadgraditi dosedanje sezone</h1>
      <h2>Anže Lanišek ohranil vrhunsko pripravljenost z začetka jeseni. Kadar je doma, se poskuša čim bolj posvetiti sinu Ijanu Luki.</h2>
      <address><time datetime="2019-11-20T09:55:00+00:00">20 Nov 2019, 09:55</time> by <a rel="author">Miha Šimnovec</a></address>
      <p>Po besedah <b>Gorazda Bertonclja</b>, glavnega trenerja slovenske reprezentance v smučarskih skokih, uvodno postajo 41. sezone svetovnega pokala, ki se bo s treningom in kvalifikacijami pojutrišnjem začela v Visli, ob <b>Timiju Zajcu</b> v najboljši formi pričakuje <b>Anže Lanišek</b>. <b>Žaba</b>, kakor ga pravzaprav vsi kličejo, je ohranil vrhunsko pripravljenost z začetka jeseni, ko je v veliki nagradi FIS devetemu mestu iz Hinzenbacha dodal zmago med skoraj vso svetovno elito v Klingenthalu.<br/><br/>»Moje skakanje je zdaj na občutno višji ravni, kot je bilo, denimo, v enakem obdobju lani, o tem ni nobenega dvoma. Lani sem se veliko bolj lovil, skakal sem v krču, kar se je seveda poznalo pri daljavah in uvrstitvah,« je pojasnil Lanišek in glede zdajšnjih skokov pristavil, da se mu zdijo tehnično izvedeni na visoki ravni in sproščeni, kar je sicer ob vrhunski telesni pripravljenosti v tem športu pogosto že ključ do uspeha. V isti sapi je opozoril, da je bil to šele trening, koliko je v resnici vredna njegova forma, se bo pokazalo konec tedna, ko si bo skupaj z drugimi spet nadel startno številko.<br/><br/>»Bomo videli, kaj bo pokazala tekma, čeprav bo treba Vislo vzeti malce z rezervo. Prava slika o razmerjih moči se bo po mojem pokazala šele na naslednjih preizkušnjah,« je ocenil 23-letni Domžalčan, ki si pred odhodom na Poljsko ni zastavil kakšnih posebnih ciljev. Upa, da bo nadgradil dosedanje sezone. »Najbolj si želim, da bi skakal stanovitno in da se mi ne bi ponovila sezona izpred treh let, ko sem dobro začel in nadaljeval, nato pa sredi zime kar na lepem močno popustil. Res ne bi rad, da bi imel podobna nihanja tudi v prihajajočih tednih in mesecih,« je poudaril.<br/> </p>
      <h3>Pustil se bo presenetiti</h3>
      <p>Z rezultati se ne obremenjuje, najbolj zadovoljen pa je, ko mu uspeta dva dobra skoka. »Kdaj ju bom dočakal, bo pokazal čas,« ne bo poskušal preskakovati po dveh stopnic ali več naenkrat. Šel bo iz tekme v tekmo in si na sleherni prizadeval dati vse od sebe.<br/><br/>»Videli bomo, kam me bo to pripeljalo, pustil se bom presenetiti,« je dodal član SSK Mengeš in na vprašanje, ali se mu zdi Visla pravšnja za start v sezono, odvrnil: »Primerna je, kar zadeva občinstvo oziroma število gledalcev, saj se jih tam vedno zbere veliko. Za ta čas so morda kočljive le razmere na Poljskem, dejstvo je, da tamkajšnja skakalnica v prejšnjih dveh letih ni bila optimalno pripravljena. Vendar se prireditelji iz leta v leto učijo in izboljšujejo, verjamem, da se bodo potrudili po svojih najboljših močeh.«<br/><br/>Tisti, ki ga bolje poznajo, pravijo, da Anže tudi navzven deluje bolj sproščen – kakor njegovi skoki. Zagotovo na to vpliva tudi dobro poldrugo leto star sin <b>Ijan Luka</b>. »Ko sem doma, se poskušam čim bolj posvetiti Ijanu, v čigar družbi svoje misli nemudoma preusmerim stran od skokov. Seveda po napornih treningih potrebujem počitek, in takrat si ga tudi vzamem. Da si lahko to privoščim, sem resnično hvaležen vsem bližnjim,« je še dejal Lanišek, čigar najboljši uvrstitvi v svetovnem pokalu sta sicer četrti mesti iz Nižjega Tagila 2015 in Pjongčanga 2017. </p>
    </article>
  </body>
</html>