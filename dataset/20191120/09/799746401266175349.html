<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103256/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T09:24:43+00:00"/>
    <meta property="og:title" content="Уряд відкриває досі закриту систему моніторингу виконання асоціації"/>
    <meta property="og:description" content="В уряді заявили про відкриття для публічного доступу системи “Пульс угоди”, яка раніше була доступною лише для представників Кабінету міністрів."/>
  </head>
  <body>
    <article>
      <h1>Уряд відкриває досі закриту систему моніторингу виконання асоціації</h1>
      <address>
        <time datetime="2019-11-20T09:24:43+00:00">20 Nov 2019, 09:24</time>
      </address>
      <p>В уряді заявили про відкриття для публічного доступу системи "Пульс угоди", яка раніше була доступною лише для представників Кабінету міністрів.</p>
      <p>Як повідомляє кореспондент "Європейської правди", про це сказав прем'єр-міністр Олексій Гончарук, відкриваючи засідання уряду, присвячене євроінтеграції.</p>
      <p>"Ми хочемо відкрити систему, софт, який дозволяє відслідковувати, як ми просуваємося по євроінтеграції", - зазначив прем'єр-міністр.</p>
      <p>За його словами, публічний доступ до системи мають надати сьогодні.</p>
      <p>Віцепрем’єр-міністр з питань європейської і євроатлантичної інтеграції Дмитро Кулеба повідомив, що моніторити реалізацію Угоди про асоціацію можна буде на сайті pulse.eu-ua.org.</p>
      <p>"Система працює в режимі реального часу і оновлюється щоквартально за результатом інформації, яку подають відповідні міністерства", - повідомив Дмитро Кулеба, додавши, що система охоплює фактично всю діяльність уряду у сфері євроінтеграції.</p>
      <p>"Три роки до нас ця система існувала, але була доступна виключно представникам органів влади... Ми відкриваємо доступ для зовнішніх спостерігачів та аналітиків", - додав він.</p>
      <p>"Пульс угоди", який є інструментом моніторингу за прогресом у виконанні Угоди про асоціацію, розпочав роботу понад два роки тому. Тоді прем’єр Гройсман обіцяв <b><a href="https://www.eurointegration.com.ua/news/2017/07/13/7068463/">зробити його публічним з вересня 2017 року</a></b>.</p>
      <p>Однак з’ясувалося, що "Пульс угоди" показує  не лише успіхи, але і провали, адже Україна за низкою галузей серйозно відстає від графіка виконання угоди.</p>
      <p>Попередня віцепрем’єрка з питань європейської і євроатлантичної інтеграції Іванна Климпуш-Цинцадзе також виступала за відкриття доступу до "Пульсу угоди", однак не домоглася успіху.</p>
      <related>
        <a href="https://www.eurointegration.com.ua/articles/2017/11/15/7073698/"/>
      </related>
    </article>
  </body>
</html>