<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/cronaca/telecamere-nascoste-al-valentino-contro-lo-spaccio-lindagine/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-20T09:02:39+00:00"/>
    <meta property="og:title" content="Telecamere nascoste al Valentino contro lo spaccio, l’indagine"/>
    <meta property="og:description" content="Telecamere nascoste al Valentino contro lo spaccio, l'indagine. Con questa tecnica i Carabinieri hanno eseguito cinque misure cautelari."/>
  </head>
  <body>
    <article>
      <h1>Telecamere nascoste al Valentino contro lo spaccio, l’indagine</h1>
      <h2>Con questa tecnica i Carabinieri hanno eseguito cinque misure cautelari.</h2>
      <address>
        <time datetime="2019-11-20T09:02:39+00:00">20 Nov 2019, 09:02</time>
      </address>
      <p>Telecamere nascoste al Valentino contro lo spaccio, l’indagine. Con questa tecnica i Carabinieri hanno eseguito cinque misure cautelari.</p>
      <h3>Telecamere nascoste al Valentino</h3>
      <p>Incastrati grazie alla telecamere nascoste, installate dai Carabinieri del Comando Provinciale di Torino. Così sono stati individuati i pusher che spacciavano anche in pieno giorno al Parco del Valentino. Le indagini hanno permesso di documentare un’intensa attività di spaccio, nel periodo tra gennaio e aprile 2019. L’operazione è stata coordinata dal gruppo criminalità organizzata, comune e sicurezza urbana della Procura della Repubblica di Torino.</p>
      <h3>L’area di spaccio</h3>
      <p>Gli spacciatori svolgevano la propria attività illecita soprattutto nell’area corrispondente al campetto in erba sintetica, nella zona antistante il V° padiglione di Torino esposizioni, nonché al giardino roccioso e all’adiacente parco giochi per bambini. Monitorato dai Carabinieri, anche il controviale alberato di corso Massimo d’Azeglio, nel tratto compreso tra via Valperga Caluso e Corso Raffaello. E’ proprio sotto la pineta, nei pressi della dismessa fermata bidone, che si è registrata la maggior parte degli scambi di droga.</p>
      <h3>Tra le piante, i nascondigli</h3>
      <p>Le dosi di stupefacente venivano nascoste sfruttando la fitta vegetazione circostante, i cestini dell’immondizia, i pali per l’illuminazione pubblica e basamenti in cemento su condotte di aereazione. Gli investigatori hanno monitorato oltre 160 cessioni, che hanno portato al sequestro di complessivi 3,5 kg tra hashish, marijuana, cocaina e crack. Cinque i provvedimenti cautelari eseguiti dalla Stazione Torino – Borgo San Salvario; 53, invece, gli acquirenti segnalati alla Prefettura.</p>
    </article>
  </body>
</html>