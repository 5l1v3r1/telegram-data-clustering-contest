<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/ot-even-belul-jon-a-budapesti-dugodij-korlatozzak-a-dizeleket-is"/>
    <meta property="og:site_name" content="infostart"/>
    <meta property="article:published_time" content="2019-11-20T09:51:00+00:00"/>
    <meta property="og:title" content="Öt éven belül jön a budapesti dugódíj, korlátozzák a dízeleket is"/>
    <meta property="og:description" content="A levegő jobb minősége miatt öt éven belül korlátozni fogják az autók közlekedését a belvárosban - közölte Dorosz Dávid főpolgármester-helyettes."/>
  </head>
  <body>
    <article>
      <h1>Öt éven belül jön a budapesti dugódíj, korlátozzák a dízeleket is</h1>
      <address><time datetime="2019-11-20T09:51:00+00:00">20 Nov 2019, 09:51</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/16/budapesti-nepszavazas-dont-a-dugodijrol-karacsony-gergely-friss-igeretei"/>
        <a href="https://infostart.hu/belfold/2019/05/29/atment-a-dugodijat-is-tartalmazo-javaslat"/>
        <a href="https://infostart.hu/belfold/2019/04/18/vita-az-uj-dugodij-modozatrol"/>
        <a href="https://infostart.hu/belfold/2019/04/16/meglepo-informaciok-a-fovarosi-dugodijrol"/>
        <a href="https://infostart.hu/belfold/2015/09/18/tarlos-elkerulhetetlen-a-dugodij-bevezetese-758777"/>
      </related>
      <h3>A levegő jobb minősége miatt öt éven belül korlátozni fogják az autók közlekedését a belvárosban - közölte Dorosz Dávid főpolgármester-helyettes.</h3>
      <p>"Olyan intézkedéseket fogunk hozni, hogy Budapesten és a budapesti belvárosban jobb legyen a levegő minősége. Ez egy ötéves terv, és felmerülhetnek olyan lépések, amelyek a dízelautók korlátozásával járnak" - mondta Dorosz Dávid főpolgármester-helyettes az <a href="https://rtl.hu/rtlklub/hirek/bevezetik-a-dugodijat-es-korlatoznak-a-dizelauto-hasznalatot?utm_source=Facebook&amp;utm_medium=Hirado&amp;utm_campaign=post">RTL Klub Híradójában.</a> Azt is mondta, hogy nemcsak a dízelesek számíthatnak szigorításra, azt szeretnék, ha a belvárosba csak pénzért hajthatnának be az autósok, függetlenül attól, hogy milyen üzemanyagot használnak.</p>
      <p>"Állandó dugókat, közlekedési káoszt látunk, ez így nem maradhat, és el fogunk lépni ebbe az irányba. lesz a dugódíjnak olyan formája, amellyel a mostani szabályozást szigorúbbá tesszük" - közölte Karácsony Gergely helyettese.</p>
      <p>A fővárosi dugódíj ötlete nem először kerül elő, a 4-es metró építésének egyik uniós feltétele volt a forgalomcsillapítás más európai nagyvárosokban már alkalmazott eszköze, sőt 2015-ben Tarlós istván akkor főpolgármester már ismertette is javaslatát, amely két fokozatot tartalmazott: az egyik Budapest teljes területére vonatkozott volna, és évi 5000 forintért lehetett volna megváltani, a másik pedig a városmagra. Később azonban a dugódíj lekerült a napirendről, sőt törvény tiltja, hogy önkormányzat díjat szedjen úthasználatért.</p>
      <p>
        <i>Nyitókép: Pixabay</i>
      </p>
    </article>
  </body>
</html>