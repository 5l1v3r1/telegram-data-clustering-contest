<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/cevre/135378/yok-edilen-dipsiz-gol-icin-tankerle-su-takviyesi-gundemde"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T09:25:00+00:00"/>
    <meta property="og:title" content="Yok edilen Dipsiz Göl için tankerle su takviyesi gündemde"/>
    <meta property="og:description" content="Çevre ve Şehircilik Bakan Yardımcısı Prof. Dr. Mehmet Emin Birpınar, Gümüşhane'nin Taşköprü Yaylası'nda yasal izinle yapılan define kazısında toprak doldurulup yok edilen Dipsiz Göl'den geriye kalanları inceledi."/>
  </head>
  <body>
    <article>
      <h1>Yok edilen Dipsiz Göl için tankerle su takviyesi gündemde</h1>
      <h2>Çevre ve Şehircilik Bakan Yardımcısı Prof. Dr. Mehmet Emin Birpınar, Gümüşhane'nin Taşköprü Yaylası'nda yasal izinle yapılan define kazısında toprak doldurulup yok edilen Dipsiz Göl'den geriye kalanları inceledi.</h2>
      <address>
        <time datetime="2019-11-20T09:25:00+00:00">20 Nov 2019, 09:25</time>
      </address>
      <p>Çevre ve Şehircilik Bakan Yardımcısı Birpınar, Gümüşhane'nin merkeze bağlı Dumanlı köyündeki Taşköprü Yaylası'nda yasal izinle yapılan define kazısı çalışmasında toprak doldurulup yok edilen, Çevre ve Şehircilik Bakanı Murat Kurum'un doğal SİT alanı ilan edileceğini duyurduğu Dipsiz Göl'de incelemelerde bulundu.</p>
      <p>İncelemelerin ardından açıklamada bulunan Birpınar, yaşananları çevre felaketi olarak nitelendirerek, "Burası bir çevre felaketi olarak görülüyor. Gölün yok olması hiç istenmeyen bir durum. Doğal yapının bozulması başka etkileri de beraberinde getiriyor. Burada bir define arama hikayesi var. Define aramak için bir yönetmelik var, buradan izinler alınıyor. Hazine iddia edilerek, burada bir arama yapılıyor. Bu yapılırken de gölün doğal yapısı bozuluyor. Gölün suyu da tahliye ediliyor. Sonrasında ise gölün restore edilme süreci başlıyor. Biz gölün küçük ve büyüklüğüne bakmıyoruz, restore edilerek tekrar eski hale getirilmesi ve bu tip olayların tekrar yaşanılmaması için ne yapılması gerektiği üzerine duruyoruz" dedi.</p>
      <h3>'Gölü eski haline getireceğiz'</h3>
      <p>Define kazısı izinlerinde her ne olursa olsun ÇED raporu isteyeceklerini kaydeden Birpınar, şöyle konuştu:</p>
      <p>"SİT alanında olsun veya olmasın, Türkiye’nin herhangi bir yerinde define aranacaksa mutlaka ÇED raporu alınmasını talep edecekler. Dağın tepesinde olsa, gölün içerisinde de olsa bu tip bir faaliyet öncesinde mutlaka ÇED raporu isteyeceğiz. Bunun yanında üniversite raporu da istenecek. Bilimsel bir rapor olmadan bu tip aramalara müsaade etmeyeceğiz. Gölü eski haline getirmek için üniversitemizden yararlanarak bir rapor hazırlanmasını isteyeceğiz. Gölün yeraltında mı yoksa yüzeysel mi beslendiğini çok kısa bir süre içerisinde tespit edilecek. Dipsiz Göl'ü tekrar eski haline getireceğiz."</p>
      <h3>Göl doğal haline gelmezse tankerlerle su takviyesi yapılacak</h3>
      <p>Yasal izinle yapılan kazı çalışması sırasında toprak doldurulup yok edilen Dipsiz Göl'ün eski haline dönüştürülmesi için başlatılan göl tabanının hazır hale getirilme çalışmaları da tamamlandı. Suya dayanıklı kireçli, killi toprak dökülüp, iş makinesi ve silindir eşliğinde tabanı hazırlanan gölün, su takviyesi yapılmadan, bölgede beklenen yağışların ardından eriyecek karla doğal haline dönmesi beklenecek. Gölün doğal haline gelmemesi halinde ise yapılacak incelemeler sonucu yaklaşık 2 metrelik derinliğe sahip alana, tankerlerle su takviye edilip edilmeyeceğine karar verilecek.</p>
      <related>
        <h4>Bağlantılı Haberler</h4>
        <a href="https://www.gercekgundem.com/cevre/135436/jeomorfoloji-dernegi-dipsiz-gol-paha-bicilemez-dogal-deger"/>
        <a href="https://www.gercekgundem.com/cevre/135381/dipsiz-gol-yok-oldu-kaziyi-yapanlar-inkar-ediyor"/>
        <a href="https://www.gercekgundem.com/cevre/135219/dipsiz-golu-inceleyen-bakan-yardimcisi-burasi-bir-cevre-felaketi-olarak-goruluyor"/>
        <a href="https://www.gercekgundem.com/guncel/134984/doc-dr-coskun-eruzden-dipsiz-gol-aciklamasi-defineci-ruyasinda-romayi-oraya-getirdi"/>
        <a href="https://www.gercekgundem.com/guncel/134931/kurutulmasina-izin-verilen-dipsiz-gol-sit-alani-ilan-edilecek"/>
        <a href="https://www.gercekgundem.com/medya/134898/yandas-a-haber-dipsiz-gol-katliamini-ortbas-cabasi-icinde"/>
        <a href="https://www.gercekgundem.com/guncel/134865/dipsiz-golu-define-icin-yok-eden-iki-kisiden-biri-akpli-cikti"/>
        <a href="https://www.gercekgundem.com/medya/134692/sinan-ogandan-a-haberin-skandal-dipsiz-gol-haberine-tepki-siz-nasil-bir-seysiniz"/>
        <a href="https://www.gercekgundem.com/gezi-mekan/134610/define-icin-yagmalanan-12-bin-yillik-dipsiz-golun-tek-umudu-kar"/>
        <a href="https://www.gercekgundem.com/siyaset/134570/hdpli-murat-cepniden-dipsiz-golun-yok-edilmesine-tepki"/>
      </related>
    </article>
  </body>
</html>