<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/jonavietis-avarinis-signalas---ne-mygtukas-stok-kur-nori/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-20T09:32:00+00:00"/>
    <meta property="og:title" content="Jonavietis: avarinis signalas – ne mygtukas ,,stok, kur nori“"/>
    <meta property="og:description" content="Rimkuose, Chemikų gatvėje, prie R. Samulevičiaus bei J. Vareikio progimnazijų rytais susidaro nemenkos automobilių eilės. Jonavos rajono savivaldybės administracijos Viešosios tvarkos skyriaus darbuotojai dar anksčiau atkreipė dėmesį, kad čia p"/>
  </head>
  <body>
    <article>
      <h1>Jonavietis: avarinis signalas – ne mygtukas ,,stok, kur nori“</h1>
      <address>
        <time datetime="2019-11-20T09:32:00+00:00">20 Nov 2019, 09:32</time>
      </address>
      <p>
        <i>Rimkuose, Chemikų gatvėje, prie R. Samulevičiaus bei J. Vareikio progimnazijų rytais susidaro nemenkos automobilių eilės. Jonavos rajono savivaldybės administracijos Viešosios tvarkos skyriaus darbuotojai dar anksčiau atkreipė dėmesį, kad čia pat nuolatos pažeidžiamos Kelių eismo taisyklės (KET) – vairuotojai nepaiso sustatytų kelio ženklų „Stovėti draudžiama“ (<a href="https://www.jonavoszinios.lt/naujiena/rimkuose-prie-mokyklu-praso-paisyti-kelio-zenklu/">plačiau skaitykite čia</a>). Tačiau portalo jonavoszinios.lt skaitytojas Mindaugas tikina pastebėjęs dar vieną, su kelių eismo taisyklėmis prasilenkiančią tendenciją – anot jo, nemaža dalis transporto priemonių valdytojų piktybiškai naudojasi avariniu signalu ir stoja ten, kur papuola.</i>
      </p>
      <p>
        <b>Jungia avarinį signalą ir stoja</b>
      </p>
      <p>,,Tie, kas prieš 8 valandas ryto važiuoja pro R. Samulevičiaus ir J. Vareikio mokyklas žino, kad gali tekti pastovėti automobilių eilėse. Daug tėvų veža savo vaikus į mokyklas. Dalis jų, ko gero, gyvena toje pačioje Chemikų gatvėje. Žinoma, čia yra kiekvieno reikalas, ar leisti vaikui paeiti kelis šimtus metrų ryte, ar vežti jį su automobiliu, tačiau ,,supermamytės“ ir ,,supertėčiai“ pamiršo, kada reikia naudoti avarinį signalą – važiuoja, važiuoja, tada stoja prieš pat greičio ribojimo kalnelį su perėja, jungia avarinį signalą ir stoja. Man įdomu, ar žmonės žino, kad avarinis signalas – ne mygtukas ,,stok, kur nori“? Nuo tokių smulkmenų ir prasideda kultūra kelyje, o ką jau kalbėti apie jų įtaką spūstims“, - piktinosi Mindaugas.</p>
      <p>
        <b>Kada naudojamas avarinis signalas?</b>
      </p>
      <p>Kelių eismo taisyklės nurodo, kad avarinė šviesos signalizacija transporto priemonėje privalo būti įjungta keliais atvejais:</p>
      <ol>
        <li>priverstinai sustojus, kur sustoti (stovėti) draudžiama;</li>
        <li>įvykus eismo įvykiui;</li>
        <li>tikrinančiam pareigūnui sustabdžius;</li>
        <li>sustojus neapšviestuose kelių ruožuose tamsiuoju paros metu arba esant blogam matomumui, o važiuojant tamsiuoju paros metu arba esant blogam matomumui, jeigu nedega bent viena galinė gabaritinė šviesa;</li>
        <li>kai transporto priemonė velkama;</li>
        <li>kai vairuotojas akinamas;</li>
        <li>kai norima perspėti kitus vairuotojus apie kliūtį ar pavojų;</li>
        <li>vaikų įlaipinimo (išlaipinimo) į (iš) transporto priemonę (-ės) su vaikų vežimo skiriamaisiais ženklais metu.</li>
      </ol>
      <p>Jeigu avarinės šviesos signalizacijos nėra arba ji sugedusi, taip pat jeigu priverstinai sustojama ten, kur sustojusią transporto priemonę kiti eismo dalyviai pamatytų likus iki jos mažiau kaip 100 m, motorinės transporto priemonės (išskyrus mopedą, motociklą be priekabos), traktoriaus, savaeigės mašinos vairuotojas privalo nedelsdamas prieš transporto priemonių važiavimo kryptį toje važiuojamosios dalies pusėje pastatyti avarinio sustojimo ženklą: gyvenvietėse – ne arčiau kaip 25 m atstumu, o ne gyvenvietėse – ne arčiau kaip 50 m atstumu nuo sustojusios transporto priemonės.</p>
      <p>
        <b>Nuo atsakomybės neatleidžia</b>
      </p>
      <p>Kelių policijos tarnyba primena, kad avarinė šviesos signalizacija nesuteikia teisės nepaisyti KET.</p>
      <p>Pėsčiųjų perėjose ir arčiau kaip 5 m atstumu prieš jas, o keliuose, kuriuose yra po vieną kiekvienos krypties eismo juostą, ir arčiau kaip 5 m atstumu už pėsčiųjų perėjų - sustoti ir stovėti draudžiama.</p>
      <p>Vairuotojai raginami avarinę šviesos signalizaciją naudoti tik esant būtinybei.</p>
      <p>Archyvo nuotrauka</p>
    </article>
  </body>
</html>