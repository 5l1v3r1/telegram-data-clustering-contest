<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919001/%D9%85%D8%AC%D8%A8%D9%88%D8%B1-%D8%B4%D8%AF%D9%85-%D8%A8%D9%87-%D9%87%DB%8C%D8%A3%D8%AA-%D9%88%D8%A7%D9%84%DB%8C%D8%A8%D8%A7%D9%84-%D8%A8%DB%8C%D8%A7%DB%8C%D9%85-%D8%A8%D8%A7-%D8%AA%D9%85%D8%A7%D9%85-%D9%88%D8%AC%D9%88%D8%AF-%D8%A7%D8%B2-%D9%BE%DB%8C%D8%A7%D9%85-%D8%AD%D9%85%D8%A7%DB%8C%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T09:53:54+00:00"/>
    <meta property="og:title" content="مجبور شدم به هیأت والیبال بیایم/ با تمام وجود از پیام حمایت خواهم کرد"/>
    <meta property="og:description" content="ایسنا/خراسان رضوی رئیس هیأت والیبال خراسان رضوی گفت: وظیفه ذاتی من و هیأت والیبال این است که از تنها نماینده استان در لیگ برتر حمایت کنیم، مجموعه پیام نیز باید به گونه‌ای مدیریت کند که تنش بی‌مورد رخ ندهد."/>
  </head>
  <body>
    <article>
      <h6 class="kicker">قوچان‌نژاد:</h6>
      <h1>مجبور شدم به هیأت والیبال بیایم/ با تمام وجود از پیام حمایت خواهم کرد</h1>
      <address><time datetime="2019-11-20T09:53:54+00:00">20 Nov 2019, 09:53</time> by <a rel="author">مصطفی صارمی نیا</a></address>
      <p>ایسنا/خراسان رضوی رئیس هیأت والیبال خراسان رضوی گفت: وظیفه ذاتی من و هیأت والیبال این است که از تنها نماینده استان در لیگ برتر حمایت کنیم، مجموعه پیام نیز باید به گونه‌ای مدیریت کند که تنش بی‌مورد رخ ندهد.</p>
      <p>جبار قوچان‌نژاد در حاشیه مجمع انتخابی هیأت والیبال خراسان رضوی، اظهار کرد: از کسانی که رأی داده و اعتماد کردند، تشکر می‌کنم. مجمع سالمی برگزار شد. انتظار داشتم بیش از این رأی بیاورم. اگر بخواهم موفق باشم باید با بخش رسانه همکاری و همگامی کنم. تمام تلاشم این است تا اصحاب رسانه در کنار هیأت والیبال باشند، یک خرد جمعی را در هیأت به وجود آورم و تمام کسانی که از هیأت والیبال خراسان رضوی فاصله گرفته‌اند را پای کار بیاورم.</p>
      <p>وی در خصوص حمایت هیأت والیبال خراسان رضوی از پیام مشهد، بیان کرد: با مدیرعامل پیام اختلاف‌نظر دارم، اما این وظیفه ذاتی من و هیأت والیبال خراسان رضوی است که از تنها نماینده استان در لیگ برتر حمایت کنیم. شک نکنید این کمک انجام خواهد شد. اگر نماینده خراسان در لیگ و کشور فعال باشد، من نیز خواهم بود و در آینده می‌توانم مربی‌گری کنم.</p>
      <p>قوچان‌نژاد افزود: با تمام وجود از پیام حمایت خواهم کرد. هر جا کمک بخواهند، به طور شفاف و مشخص کمک خواهم نمود. یکی از مواردی که در حال حاضر می‌توانم به آنها کمک کنم، موضوعات سخت‌افزاری مانند در اختیار قرار دادن سالن است. حتما برای آنان برنامه‌ریزی خواهم کرد تا خللی در تمرینات و مسابقات ایجاد نشود. از تیم پیام نیز تقاضا دارم که برنامه‌ریزی و مدیریت کرده تا تنش بی‌مورد به وجود نیاید.</p>
      <p>رئیس هیأت والیبال خراسان رضوی در پاسخ به این سؤوال که در صورت یک پیشنهاد خوب مربی‌گری چه واکنشی خواهد داشت، گفت: خیلی به آن فکر می‌کنم. اگر بخواهم بگویم قبول نمی‌کنم، دروغ گفته‌ام. کار اصلی‌ام مربی‌گری است. مجبور شدم به هیأت والیبال بیایم. پست‌های دیگری نیز پیش از این پیشنهاد شده بود، اما مربی‌‎گری قابل تامل است، زیرا شرایط اقتصادی حرف اول را می‌زند، اما باز هم از رسانه‌ها، انجمن خبرنگاران و ورزشی‌نویسان و بزرگان والیبال خراسان مشورت و هم‌فکری خواهم گرفت.</p>
      <p>قوچان‌نژاد در مجمع انتخابی هیأت والیبال خراسان رضوی در خصوص برنامه‌هایش، تصریح کرد: از مهدی نیکویی تشکر می‌کنم. اذعان می‌کنم که با او اختلاف‌نظر داشتم، اما در سال گذشته با تمام وجود به پیام کمک و پیام را یاری و همراهی مالی کرد، از جمله در چند سفر که بیرون از استان مانده بودیم، به تیم کمک زیادی نمود. هر زمانی که برای تمرینات پیام در سالن مهران، از هیأت والیبال وقت می‌خواستیم، سالن را در اختیارمان قرار می‌دادند.</p>
      <p>وی ادامه داد: تنها راه نجاتم این است که دست به دامن آموزش‌وپرورش، شهرستان‌ها و دانشگاه‌‎ها شوم. دانشگاه‌ها فضای علمی خوبی دارند. آموزش‌وپرورش دریای استعداد است. اگر بخواهم راهی برای موفقیت طی کنم، ناچارم با شهرستان‌ها، ورزش کارگری، دانشگاه‌ها و آموزش‌وپرورش هماهنگ باشم. اگر غیر از این باشد، زمین خواهم خورد.</p>
      <p>رئیس هیأت والیبال خراسان رضوی بیان کرد: بدون تعارف یک چهره اسمی در مشهد و خراسان رضوی هستم. اگر کانون والیبال تاسیس کنم، با استفاده از اسم و رسمم می‌توانم بسیاری را گول زده و به سمت کانونم جذب نمایم. این راه اشتباهی است. یکی از مواردی که توجه زیادی می‌طلبد نظارت بر کانون‌های ورزشی و درآمدزایی کاذب آن‌هاست. با اسمم کانون زده و مردم را فریب می‌دهند. این فضا را محدود خواهم کرد.</p>
      <p>قوچان‌نژاد اضافه کرد: دستمزدی که داوران والیبال چه در سطح کشوری و چه در سطح استان دریافت‌ می‌کنند، مایه شرم است. باید این دستمزد را ارتقا دهیم.</p>
      <p>وی در خصوص این که چرا همانند مجامع گذشته کناره‌گیری نکرده، عنوان کرد: آن روزی که با حیدر خوش‌نیت برنامه‌ریزی کرده و تصمیم به کناره‌گیری گرفتم، می‌توانستیم از پست سیاسی و ظرفیت نفوذش در استان استفاده کنیم. یکی از دلایلی که کنار نرفتم و پای کار ماندم این است که حیدر خوش‌‎نیت در حال حاضر در سمتی حضور ندارد. همچنین یک سری از مربیان و داوران تقاضا داشتند که پای کار بمانم. امیدوارم بازوی خوبی برای والیبال شهرستان‌ها باشم.</p>
      <p>انتهای پیام</p>
    </article>
  </body>
</html>