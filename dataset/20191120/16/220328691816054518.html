<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/geshev-mozhe-da-stane-glaven-prokuror-predsrochno-407210.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T16:50:00+00:00"/>
    <meta property="og:title" content="Гешев може да стане главен прокурор предсрочно"/>
    <meta property="og:description" content="Процедурата как се случва това обясни говорителката на прокурорите във ВСС Даниела Машева"/>
  </head>
  <body>
    <article>
      <h1>Гешев може да стане главен прокурор предсрочно</h1>
      <address><time datetime="2019-11-20T16:50:00+00:00">20 Nov 2019, 16:50</time> by <a rel="author">Редактори</a></address>
      <p>Иван Гешев може да встъпи в длъжността главен прокурор и преди 10 януари догодина, когато изтича мандатът на Сотир Цацаров на поста. Това ще стане ако е издаден указ от президента за назначаването на Гешев, обясни днес пред репортери говорителката на прокурорската колегия във Висшия съдебен съвет (ВСС) Даниела Машева.</p>
      <p>Въпросът й бе зададен във връзка с издигането на кандидатурата на Сотир Цацаров за председател на КПКОНПИ и възможността той да освободи поста преди да дойде крайната дата на неговия мандат. Освен това Цацаров не е длъжен да подава оставка като главен прокурор предсрочно, ако не бъде избиран до 10 януари 2020 г. за шеф на антикорупционната комисия, обясни Машева.</p>
      <p>Евентуален проблем може да възникне ако той бъде избран за председател на КПКОНПИ, а все още не е сдал длъжността на главен прокурор. Най-важното тук е на коя дата ще стане встъпването в новия пост.</p>
      <p>Според Даниела Машева ако Сотир Цацаров поиска да бъде освободен по-рано като гл. прокурор той трябва да се обърне с молба към Пленума на ВСС. Пленумът разглежда молбата и взема решение (отново с минимум 17 гласа!) и предлага на президента да издаде нов указ. Този път указът ще е за освобождаване на главния прокурор.</p>
      <p>Машева каза, че няма начин процедурата да се обърка, защото законовата възможност в тези случаи, преди да има назначен титуляр за главен прокурор е, че по предложение на съответната колегия Пленумът на ВСС може да вземе решение, с което да бъде определен изпълняващ функцията, като това ще е някой от заместниците на Цацаров.</p>
    </article>
  </body>
</html>