<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560855/ston-eisaggelea-i-ergolavia-gia-to-kedro-dimiourgikis-apasholisis-amea/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T16:52:06+00:00"/>
    <meta property="og:title" content="Στον εισαγγελέα η εργολαβία για το Κέντρο Δημιουργικής Απασχόλησης ΑμεΑ"/>
    <meta property="og:description" content="Πρόκειται για το παλιό δημοτικό κτήριο επί της λεωφόρου Αρχιεπισκόπου Μακαρίου που θα μετατρέπονταν σε Κέντρο Δημιουργικής Απασχόλησης για ΑμεΑ"/>
  </head>
  <body>
    <article>
      <h1>Στον εισαγγελέα η εργολαβία για το Κέντρο Δημιουργικής Απασχόλησης ΑμεΑ</h1>
      <address>
        <time datetime="2019-11-20T16:52:06+00:00">20 Nov 2019, 16:52</time>
      </address>
      <p>
        <b>Πρόκειται για το παλιό δημοτικό κτήριο επί της λεωφόρου Αρχιεπισκόπου Μακαρίου που θα μετατρέπονταν σε Κέντρο Δημιουργικής Απασχόλησης για ΑμεΑ</b>
      </p>
      <p>Στο μικροσκόπιο της Δικαιοσύνης βρίσκεται πλέον η περιβόητη υπόθεση της λύσης της εργολαβίας ΚΔΑΠ/ΑμεΑ του Δήμου Ηρακλείου.</p>
      <p>Πρόκειται για την εργολαβία εκείνη που θα μετέτρεπε το παλιό δημοτικό κτήριο επί της λεωφόρου Αρχιεπισκόπου Μακαρίου σε Κέντρο Δημιουργικής Απασχόλησης για ΑμεΑ. Η εργολαβία, παρά τις οχλήσεις της δημοτικής Αρχής προς τον εργολάβο, δεν έλεγε να ξεκινήσει, η υπηρεσία είχε κηρύξει έκπτωτο τον εργολάβο και παρ’ όλα αυτά το Δημοτικό Συμβούλιο απάλλαξε τον τελευταίο κατά ένα τρόπο από την όποια υπαιτιότητα, αποφασίζοντας λύση της εργολαβίας! Μάλιστα, στη συνέχεια ο εργολάβος που είχε βγει “λάδι” προσέφυγε στα δικαστήρια αξιώνοντας ως αποζημίωση το ποσό των 233.000 ευρώ.</p>
      <p>Αυτό θεωρείται ζημιά για το Δημόσιο και η Αποκεντρωμένη κάλεσε σε απολογίες όσους ψήφισαν υπέρ μιας τέτοιας απόφασης, που έχει αποβεί σε βάρος του Δήμου Ηρακλείου. Πλέον, όπως ανακοίνωσε ο πρόεδρος του Δημοτικού Συμβουλίου Ηρακλείου Γρηγόρης Πασπάτης στην προχθεσινή συνεδρίαση, η υπόθεση έχει φτάσει στον εισαγγελέα, που έχει διατάξει τη διενέργεια προκαταρκτικής εξέτασης, και για τον λόγο αυτό οι 37 δημοτικοί σύμβουλοι της προηγούμενης θητείας που είχαν ψηφίσει υπέρ της λύσης της εργολαβίας καλούνται να καταθέσουν σε πταισματοδίκη αύριο και μεθαύριο, δηλαδή Πέμπτη και Παρασκευή.</p>
      <p>Μάλιστα, ο κ. Πασπάτης κάλεσε όσους επιθυμούν να συμπράξουν σε ένα κοινό απολογητικό υπόμνημα προς τις δικαστικές Αρχές, να βρεθούν σήμερα στο γραφείο του, όπου θα βρίσκεται ο νομικός σύμβουλος που έχει επιφορτιστεί να χειριστεί την υπόθεση.</p>
      <p>Την υπόθεση-σκάνδαλο με το ΚΔΑΠ/ΑμεΑ έφερε στο φως τον περασμένο Μάιο η εφημερίδα “Νέα Κρήτη”. Εν συνεχεία τον Ιούλιο η “Ν.Κ.” έφερε στο φως και την κλήση σε απολογία από την Αποκεντρωμένη Διοίκηση, ενώ λίγες ημέρες μετά αποκαλύψαμε και το απολογητικό υπόμνημα περίπου 30 συμβούλων που είχε συντάξει ο νομικός σύμβουλος του Δήμου Ηρακλείου.</p>
      <p>Οι υπόλοιποι προτίμησαν να απολογηθούν μεμονωμένα. Η υπερασπιστική γραμμή που ακολουθήθηκε στο προηγούμενο υπόμνημα προς την Αποκεντρωμένη ανέφερε ότι δεν υπήρχε δόλος και συνεπώς δε στοιχειοθετείται κατηγορία για παράβαση καθήκοντος. Εικάζεται ότι περίπου στην ίδια γραμμή θα κινηθεί και αυτό προς τις εισαγγελικές Αρχές.</p>
    </article>
  </body>
</html>