<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121083/to-on-jest-tajemniczym-kandydatem-w-prawyborach-ko-ciekawe-doniesienia-z-po.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T16:46:00+00:00"/>
    <meta property="og:title" content="To on jest tajemniczym kandydatem w prawyborach KO? Ciekawe doniesienia z PO"/>
    <meta property="og:description" content="Tajemniczym kandydatem w prawyborach Koalicji Obywatelskiej na prezydenta RP jest prezydent Poznania Jacek Jaśkowiak – donosi &quot;Gazeta Wyborcza&quot;."/>
  </head>
  <body>
    <article>
      <h1>To on jest tajemniczym kandydatem w prawyborach KO? Ciekawe doniesienia z PO</h1>
      <address>
        <time datetime="2019-11-20T16:46:00+00:00">20 Nov 2019, 16:46</time>
      </address>
      <h4>Tajemniczym kandydatem w prawyborach Koalicji Obywatelskiej na prezydenta RP jest prezydent Poznania Jacek Jaśkowiak – donosi "Gazeta Wyborcza".</h4>
      <p>Jak informuje "GW", prezydenta Poznania do startu w prawyborach namawiał sam lider PO Grzegorz Schetyna. Pomysł, by to prezydent Poznania rzucił rękawicę Andrzejowi Dudzie, pojawia się w Platformie już przed rokiem. Jaśkowiak wygrywa wtedy w pierwszej turze wybory samorządowe w Poznaniu. Zachwyceni są tym najbliżsi współpracownicy Schetyny: Piotr Borys i Igor Ostachowicz – opisuje "Wyborcza".</p>
      <p>Atutem Jaśkowiaka ma być to, że nie waha się w mocnych słowach krytykować PiS i prezesa Jarosława Kaczyńskiego. "Miał odwagę jako pierwszy prezydent dużego miasta uczestniczyć w Marszu Równości oraz pójść na zwarcie z Kościołem w sprawie jego roszczeń do nieruchomości" – przypomina dziennik.</p>
      <p>Jeszcze kilkanaście dni temu Schetyna rozmawia z Jaśkowiakiem o jego starcie w prawyborach. Namawia go, ale według informacji "GW" Jaśkowiak odmawia. Nie chce rywalizować z bardziej rozpoznawalnymi politykami</p>
      <p>Politycy Platformy Obywatelskiej od kilku tygodni informowali o prawyborach, które miały wyłonić kandydata na prezydenta z ramienia Koalicji Obywatelskiej. Kandydaci mogli zostać zgłoszeni do 19 listopada i jeszcze dzisiaj rano media podawały, że w prawyborach udział weźmie... tylko poseł PO Małgorzata Kidawa-Błońska. W rozmowie z Polsat News lider PO Grzegorz Schetyna poinformował jednak, że do partii wpłynęła też druga kandydatura. Schetyna nie podał jednak nazwiska kandydata.</p>
      <p>– Oferta personalna została zgłoszona wczoraj wieczorem, w zamkniętej kopercie. Nie wiem, czyje nazwisko jest w środku – powiedział "Wydarzeniom" Polsat News Schetyna.</p>
      <footer>/ Źródło: poznan.wyborcza.pl <br/>/ zdą</footer>
    </article>
  </body>
</html>