<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/trangt-pa-tagsparen-nasta-ar-kanske-har-natt-taket-6979219"/>
    <meta property="og:site_name" content="Ny Teknik"/>
    <meta property="article:published_time" content="2019-11-20T16:23:00+00:00"/>
    <meta property="og:title" content="Trångt på tågspåren nästa år: ”Kanske har nått taket”"/>
    <meta property="og:description" content="Det blir trångt på den svenska järnvägen nästa år, enligt en rapport från Trafikverket som Ekot tagit del av. Planeringen för 2020 visar att det på vissa sträckor nu är så gott som fullt."/>
  </head>
  <body>
    <article>
      <h1>Trångt på tågspåren nästa år: ”Kanske har nått taket”</h1>
      <address><time datetime="2019-11-20T16:23:00+00:00">20 Nov 2019, 16:23</time> by <a rel="author">Malin Johanson/TT</a></address>
      <h4>Det blir trångt på den svenska järnvägen nästa år, enligt en rapport från Trafikverket som Ekot tagit del av. Planeringen för 2020 visar att det på vissa sträckor nu är så gott som fullt.</h4>
      <p>Aldrig tidigare har så många tåg trafikerat den svenska järnvägen på ett år som 2019 – och nästa år räknar Trafikverket med att det blir ännu fler. Planeringen inför 2020 år har varit särskilt utmanande för myndigheten, säger Roberto Maiorana, verksamhetschef på Trafikverket, till Sveriges Radio Ekot.</p>
      <p>Allt fler banarbeten planeras nästa år samtidigt som intresset från företag att köra tåg ökar, något som gjort att arbetet med att få ihop tågtrafiken varit komplext. Trafikverkets planering för 2020 visar att det på vissa tågsträckor inte går att köra fler tåg. Det gäller främst trafik i anslutning till storstäderna Stockholm, Göteborg och Malmö.</p>
      <p>– Mellan Malmö och Lund är det väldigt tät trafik och där finns det inte plats för så mycket mer, säger Maiorana till TT.</p>
      <related>
        <a href="https://www.nyteknik.se/fordon/fler-svenskar-valjer-taget-nu-storsatsar-sj-6976065"/>
      </related>
      <p>Med dagens utveckling är mer järnväg en förutsättning för att tillgodose framtida behov.</p>
      <p>– Vi behöver använda den järnväg vi har på ett så bra sätt som möjligt genom förbättringsarbeten och att vara duktiga på att planera, men det kommer inte att hålla. Om den här utvecklingen fortsätter många år framåt så kommer det inte att vara tillräckligt.</p>
      <p>Investeringarna i järnvägen har hittills handlat mer om att förbättra och renovera den befintliga järnvägen än att bygga nytt, menar Roberto Maiorana.</p>
      <p>– Vi har kommit till en punkt där efterfrågan ökar i en takt som gör att vi ser att vissa tider på dygnet, och vissa sträckor, kanske har nått taket i kapacitet, säger han.</p>
      <related>
        <h4>Relaterade artiklar</h4>
        <a href="https://www.nyteknik.se/fordon/fler-valjer-taget-pa-affarsresan-okad-medvetenhet-6978904"/>
        <a href="https://www.nyteknik.se/innovation/13-aring-avfardar-musks-teknik-mitt-projekt-mer-praktiskt-6978751"/>
        <a href="https://www.nyteknik.se/fordon/fler-svenskar-valjer-taget-nu-storsatsar-sj-6976065"/>
        <a href="https://www.nyteknik.se/fordon/kina-paborjar-planeringen-for-maglevtag-som-ska-klara-1000-km-h-6974233"/>
      </related>
    </article>
  </body>
</html>