<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/grammychans-for-candlemass-och-tove-lo/"/>
    <meta property="og:site_name" content="DN.SE"/>
    <meta property="article:published_time" content="2019-11-20T16:03:26+00:00"/>
    <meta property="og:title" content="Grammychans för Candlemass och Tove Lo"/>
    <meta property="og:description" content="Candlemass och Tove Lo är de svenska hoppen på nästa års Grammygala. Men nomineringarna domineras stort av två nykomlingar: Lizzo och Billie Eilish."/>
  </head>
  <body>
    <article>
      <h1>Grammychans för Candlemass och Tove Lo</h1>
      <address><time datetime="2019-11-20T16:03:26+00:00">20 Nov 2019, 16:03</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Candlemass och Tove Lo är de svenska hoppen på nästa års Grammygala. Men nomineringarna domineras stort av två nykomlingar: Lizzo och Billie Eilish.</b>
      </p>
      <p>Candlemass är nominerade i kategorin bästa metalframförande för låten ”Astorolus – the great octopus”, med Tony Iommi som gästartist.</p>
      <p>Svenska Tove Lo är i sin tur nominerad i kategorin årets video för ”Glad he's gone”.</p>
      <p><b>Flest nomineringar har </b>dock amerikanska Lizzo. Under året har hon hyllats för sitt album ”Cuz I love you” och när Grammynomineringarna presenterades återfanns hon i åtta kategorier. Det är första gången en ny artist dominerar nomineringarna sedan 2004 då en färsk Kanye West kammade hem tio nomineringar, konstaterar Billboard.</p>
      <p>Efter Lizzo kommer Billie Eilish och Lil Nas X, med sex nomineringar vardera.</p>
      <p>För första gången i Grammyprisernas 62-åriga historia är två artister nominerade i de fyra största kategorierna: Lizzo och Billie Eilish kan båda få pris för bästa album, skiva, låt och som bästa nykomling.</p>
      <p><b>Den blott 17-åriga Billie Eilish</b> är dessutom yngst hittills att bli nominerad i dessa fyra kategorier. Lizzo, Eilish och den 20-årige rapparen Lil Nas X är också alla tre nominerade i kategorin bästa nykomling och Los Angeles Times beskriver dem som en ny generation artister och en indikation på att jurymedlemmarna försöker se till andra artister än vita äldre män.</p>
      <p>Eilish släppte tidigare i år sitt debutalbum ”When we all fall asleep, where do we go?” som inte har lämnat Billboardlistans topp tio-lista sedan det nådde lyssnarna i mars.</p>
      <p>Ytterligare några nomineringar har Sverigeanknytning: Max Martin har varit med och skrivit musik till Ariana Grandes album ”Thank u, next” som är nominerat till årets bästa album.</p>
      <p><b>Den tidigare chefsdirigenten</b> för Göteborgs Symfoniker, Gustavo Dudamel, är nominerad i kategorin bästa orkesterframträdande och Johan Rencks tv-serie ”Chernobyl”, närmare bestämt den isländska kompositören Hildur Gudnadóttir, kan få en Grammy för bästa soundtrack.</p>
      <p>Årets Grammygala hålls den 25 januari.</p>
    </article>
  </body>
</html>