<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381971/moldova-milli-takiminda-engin-firat-farki"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T16:21:00+00:00"/>
    <meta property="og:title" content="Moldova Milli Takımı'nda Engin Fırat farkı"/>
    <meta property="og:description" content="Engin Fırat'tan memnun olan Moldova Futbol Federasyonu da, başarılı teknik adamın sözleşmesinin uzatılması konusunda 1 yıllık prensip anlaşmasına vardı."/>
  </head>
  <body>
    <article>
      <h1>Moldova Milli Takımı'nda Engin Fırat farkı</h1>
      <h2>Moldova Milli Futbol Takımı'nın başında Fransa ve İzlanda maçlarına çıkan Türk Teknik Direktör Engin Fırat kısa zamanda takıma oynattığı iyi futbolla Avrupa basınında da adından söz ettirdi.</h2>
      <address>
        <time datetime="2019-11-20T16:21:00+00:00">20 Nov 2019, 16:21</time>
      </address>
      <p>Engin Fırat'tan memnun olan Moldova Futbol Federasyonu da, başarılı teknik adamın sözleşmesinin uzatılması konusunda 1 yıllık prensip anlaşmasına vardı.</p>
      <p>UEFA Avrupa Futbol Şampiyonası Elemeleri H Grubu'ndaki Fransa ve İzlanda maçlarına Moldova Milli Takımı'nın başında çıkan Türk teknik adam Engin Fırat, Avrupa basınında manşetleri süsledi. İki maçta da takımına oynattığı futbolla rakip takım teknik adam ve oyuncularının tebrik demeçleri verdiği Türk çalıştırıcıya Avrupalı gazeteciler de özel yer ayırdı.</p>
      <p>Fransız L’equipe Gazetesi, Fransa maçı sonrası Engin Fırat’a Didier Dechamps’tan daha yüksek puan verirken, The Independent Gazetesi de Türk antrenör liderliğindeki Moldova’nın Fransızlara ecel terleri döktürdüğünü ve bu kadar kısa sürede dünya şampiyonu karşısına böyle bir takım çıkarabilmesinin herkesi şaşırttığını yazdı. Engin Fırat’ın basın toplantısında Varane’ın beraberlik golünden önce Giroud’nun kaleciye yaptığı faulün verilmemesine verdiği tepki ise sosyal medya platformlarında Fransızların dahi desteğini aldı. İzlanda maçı öncesi ve sonrası İzlanda basınının da yoğun ilgi gösterdiği Engin Fırat, makalelerde fantastik teknik direktör olarak anıldı. Göreve geldikten sonra takımdaki farkı geceyle gündüz olarak tarif eden İzlandalı gazeteciler Engin Fırat ve takımının mücadelesini saygı değer olarak nitelendirdi.</p>
      <h3>Engin Fırat'ın sözleşmesi uzuyor</h3>
      <p>Moldova’da milli futbolcular ve halk, takımlarına Engin Fırat ile yeniden inanmaya başladı. Hafta boyunca medyada ve taraftar portallarında Fırat’ın takıma getirdiği hava, karakterli ve inançlı oyun konuşuldu. Çağırdığı yeni oyuncular ve adaletli forma dağıtımıyla da tüm ülkenin desteğini alan Türk teknik direktörün menajeri Tolgahan Tuğlu, dün federasyonla bir araya geldiklerini ve bir yıllık prensipte anlaştıklarını bildirdi.</p>
      <p>Engin Fırat’lı Moldova, 70 bin taraftarın izlediği Fransa deplasmanında 1-0 öne geçmiş, 79. dakikada gelen penaltı golüne kadar müsabakayı 1-1 sürdürmüştü. İzlanda karşısında da pas, isabetli pas, ceza sahasına yapılan orta, gol pozisyonları gibi birçok istatistikte ise kendi rekorunu kırmıştı.</p>
      <h3>ENGİN FIRAT KİMDİR?</h3>
      <p>Engin Fırat 11 Haziran 1970’de İstanbul’da doğdu. UEFA-Pro lisansı olan Engin Fırat, Türkiye ve Almanya uyruğuna sahip… Engin Fırat, Süper Lig'de de antrenör olarak görev yaptı. Engin Fırat 2002 yılında Fenerbahçe'de, 2005 yılında Sivasspor'da, 2007 yılında K. Erciyesspor'da antrenör görevlerinde bulundu.</p>
      <p>Engin Fırat, 2013-2014 sezonunda İran Ligi takımlarından Saipa’da görev yaptı. Saipa’nın başında 30 maça çıkan Engin Fırat, maç başına 1.17 puan ortalaması tutturdu.</p>
      <p>2002-2003 sezonunda Werner Lorant’ın yardımcısı olarak Fenerbahçe’de görev yapan deneyimli teknik adam, Samsunspor, Antalyaspor, Eintracht Frankfurt ve Sivasspor’un da aralarında yer aldığı çok sayıda takımda çalıştı.</p>
      <p>Engin Fırat son olarak Moldova milli takımının teknik direktörlük görevine getirildi.</p>
    </article>
  </body>
</html>