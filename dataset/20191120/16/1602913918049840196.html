<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/violeta-alexandru-ministrul-muncii-o-crestere-a-salariului-minim-va-fi-cu-siguranta-alexandru-nu-avanseaza-procente-18599546"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T16:08:49+00:00"/>
    <meta property="og:title" content="Violeta Alexandru, Ministrul Muncii: O creştere a salariului minim va fi cu siguranţă/Alexandru nu avansează procente"/>
    <meta property="og:description" content="Ministrul Muncii, Violeta Alexandru, a declarat, miercuri, că Guvernul va lua săptămâna viitoare o decizie în ceea ce priveşte creşterea salariului minim, însă, a refuzat să avanseze un procent, aşa cum a făcut premierul Ludovic Orban, care a lansat un procent de 7,2%."/>
  </head>
  <body>
    <article>
      <h1>Violeta Alexandru, Ministrul Muncii: O creştere a salariului minim va fi cu siguranţă/Alexandru nu avansează procente</h1>
      <address><time datetime="2019-11-20T16:08:49+00:00">20 Nov 2019, 16:08</time> by <a rel="author">Nicolae Oprea, Mediafax</a></address>
      <p>Ministrul Muncii, Violeta Alexandru, a declarat, miercuri, că Guvernul va lua săptămâna viitoare o decizie în ceea ce priveşte creşterea salariului minim, însă, a refuzat să avanseze un procent, aşa cum a făcut premierul Ludovic Orban, care a lansat un procent de 7,2%.</p>
      <p>„Decizia finală ( în privinţa creşterii salariului minim pe economie – n.r.), avem o întâlnire marţi cu Consiliul Naţional Tripartit, iar consultările mele continuă pe parcursul săptămânii viitoare. Nu punem partenerii sociali în faţa unei decizii şi îi rugăm să ia act, ci ne prezentăm în faţa domniilor lor cu cel puţin trei scenarii, explicând avantajele şi dezavantajele sub aspectul impactului bugetar, sub aspectul evoluţiei pieţei muncii, astfel încât să luăm împreună cea mai bună decizie, care să fie şi sustenabilă şi să nu genereze disfuncţionalităţi”, a declarat, miercuri, ministrul Muncii.</p>
      <p>Ministrul a precizat că o creştere a salariului va fi cu siguranţă.</p>
      <p>„Va fi o creştere, acum lucrăm la scenariile pentru cuantumul acestei creşteri. Scenariile la care lucrăm ne arată diferite tipuri de creşteri pe care le vom prezenta marţi partenerilor sociali (...) Le vom pune pe toate pe masă şi le discutăm cu partenerii sociali”, a mai precizat ministrul.</p>
      <p>Violeta Alexandru nu a vrut însă să precizeze dacă salariul va creşte cu 7,2 %, aşa cum a anunţat, marţi, premierul Ludovic Orban.</p>
      <p>„În cursul acestei săptămâni, definitivăm propunerile pentru formula de calcul a salariului minim. Dacă stabilim că formula de calcul pentru salariul minim va fi determinată de rata inflaţiei, indicele de creştere a preţurilor de consum, şi de indicele de creştere a productivităţii, salariul minim pe economie ar putea creşte cu 7,2%”, a scris Orban marţi, pe Facebook.</p>
    </article>
  </body>
</html>