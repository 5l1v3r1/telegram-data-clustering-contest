<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-"/>
    <meta property="og:site_name" content="enikos.gr"/>
    <meta property="article:published_time" content="2019-11-20T16:47:00+00:00"/>
    <meta property="og:title" content="ΣΥΡΙΖΑ: Οι εξαγγελίες της κυβέρνησης επιβεβαιώνουν το μπάχαλο που δημιούργησε στο προσφυγικό"/>
    <meta property="og:description" content="«Ο κ. Μητσοτάκης, αφού ήρθε αντιμέτωπος μετεκλογικά με τον χυδαίο λαϊκισμό που ο ίδιος καλλιέργησε και τον οποίο θερίζει τώρα με τις αντιδράσεις βουλευτών, δημάρχων και περιφερειαρχών της ΝΔ..."/>
  </head>
  <body>
    <article>
      <h1>ΣΥΡΙΖΑ: Οι εξαγγελίες της κυβέρνησης επιβεβαιώνουν το μπάχαλο που δημιούργησε στο προσφυγικό</h1>
      <address>
        <time datetime="2019-11-20T16:47:00+00:00">20 Nov 2019, 16:47</time>
      </address>
      <p>«Ο κ. Μητσοτάκης, αφού ήρθε αντιμέτωπος μετεκλογικά με τον χυδαίο λαϊκισμό που ο ίδιος καλλιέργησε και τον οποίο θερίζει τώρα με τις αντιδράσεις βουλευτών, δημάρχων και περιφερειαρχών της ΝΔ, <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket">επιβεβαιώνει σήμερα το μπάχαλο που δημιούργησε ανακοινώνοντας για πολλοστή φορά «σχέδιο» διαχείρισης</a>» αναφέρει ο ΣΥΡΙΖΑ, σχολιάζοντας τα κυβερνητικά μέτρα για το προσφυγικό.</p>
      <p>Όπως σημειώνει ο ΣΥΡΙΖΑ, «αφού κατήργησε το υπουργείο Μεταναστευτικής Πολιτικής. Αφού καθυστέρησε για 4 μήνες το πρόγραμμα μετεγκαταστάσεων δημιουργώντας χάος στα νησιά με τους αιτούντες άσυλο να εκτοξεύονται από τις 15.000 στις αρχές Ιουλίου στις 37.000 σήμερα. Αφού μπροστά στο αδιέξοδο ανέθεσε διαδοχικά σε τέσσερις διαφορετικούς υπουργούς τη διαχείρισή του ζητήματος, τώρα έρχεται να κάνει την «τελευταία μετεγκατάσταση προσφύγων» και με φωτογραφίες να διασκεδάσει τις εντυπώσεις και να κερδίσει χρόνο».</p>
      <p>Η αξιωματική αντιπολίτευση επισημαίνει ότι «με τα μέτρα που ανακοίνωσε σήμερα η κυβέρνηση, ούτε η κατάσταση στα νησιά θα βελτιωθεί, ούτε προφανώς οι συνθήκες για τους πρόσφυγες και τους μετανάστες θα γίνουν καλύτερες.</p>
      <p>Πιο συγκεκριμένα:</p>
      <p>• H κυβέρνηση υπόσχεται πως σε 7-8 μήνες θα έχει την κατάσταση υπό έλεγχο. Το μόνο πρακτικό όμως που υποσχέθηκε είναι το νέο ΚΥΤ Σάμου, που η κυβέρνηση ΣΥΡΙΖΑ είχε δρομολογήσει και έπρεπε να είχε παραδοθεί τέλος Αυγούστου.</p>
      <p>• Η κυβέρνηση ισχυρίζεται πως η λύση είναι τα κλειστά Κέντρα Κράτησης των 5.000 ανθρώπων. Μετατρέπει δηλαδή τα νησιά σε φυλακές όπου θα κρατούνται όλοι οι αιτούντες άσυλο, οικογένειες και ανήλικοι. Η κράτηση μετατρέπεται έτσι από έσχατο μέτρο σε γενικό κανόνα. Παραβιάζονται δηλαδή βασικές διατάξεις του Διεθνούς και Ευρωπαϊκού Δικαίου, αλλά επιπλέον, γεμίζοντας φυλακές τα νησιά μας δημιουργείται ακόμα μεγαλύτερος κίνδυνος εντάσεων.</p>
      <p>• Ενημερωθήκαμε ακόμα για την πρόθεση της Κυβέρνησης να εφαρμόσει το δόγμα της γενικευμένης αποτροπής και για τη συγκρότηση ενός Ενιαίου Φορέα Επιτήρησης Συνόρων. Απέφυγε, για ακόμα μια φορά, ο Υφυπουργός να απαντήσει σε ερώτηση δημοσιογράφου για το πώς θα πραγματοποιήσει η Κυβέρνηση το σχέδιό της για την αποτροπή στη θάλασσα. Ή κάτι κρύβουν ή είναι όντως τόσο επικίνδυνοι».</p>
      <p>«Η κυβέρνηση πρέπει να σταματήσει να τάζει. Να σταματήσει επίσης να επαναλαμβάνει μονότονα το δόγμα της περιόδου 2012-2014: να κάνει δηλαδή τον βίο αβίωτο σε πρόσφυγες και μετανάστες, να διασύρει τη χώρα διεθνώς και τελικά να μην έχει κανένα πρακτικό αποτέλεσμα.</p>
      <p>Ας προχωρήσει η κυβέρνηση άμεσα στις προσλήψεις χειριστών ασύλου και διερμηνέων. Ας μεταφέρει άμεσα τις 20.000 από τα νησιά στην ενδοχώρα, σε ξενοδοχεία και λοιπές δομές, ώστε να λειτουργήσουν κανονικά οι υπηρεσίες και να αποσυμφορηθούν τα νησιά μας.</p>
      <p>Ας πιέσει τη Ε.Ε. ώστε να επιβάλλει στην Τουρκία τις υποχρεώσεις που απορρέουν από την κοινή Δήλωση Ε.Ε. – Τουρκίας και, συγχρόνως, να αποδεχθούν τα κράτη μέλη έναν δίκαιο καταμερισμό του αντικειμενικού βάρους.</p>
      <p>Και, επιτέλους, ας σταματήσει τα λόγια και ας προχωρήσει σε πράξεις, σεβόμενη πάντα το διεθνές δίκαιο» καταλήγει ο ΣΥΡΙΖΑ.</p>
      <related>
        <h4>σχετικά άρθρα</h4>
        <a href="http://www.enikos.gr/politics/680021/kontra-kyvernisis-syriza-gia-to-prosfygiko-epeita-apo-tin-tragodi%0A%20%20%20%20%0A"/>
        <a href="http://www.enikos.gr/politics/685477/varoufakis-ston-realfm-978-afto-pou-ginetai-tora-einai-na-spernou%0A%20%20%20%20%0A"/>
        <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket%0A%20%20%20%20%0A"/>
        <a href="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva%0A%20%20%20%20%0A"/>
        <a href="http://www.enikos.gr/politics/685260/allazoun-oi-taftotites%0A%20%20%20%20%0A"/>
        <a href="http://www.enikos.gr/politics/685462/enstasi-antisyntagmatikotitas-katethese-o-syriza%0A%20%20%20%20%0A"/>
        <a href="http://www.enikos.gr/politics/685426/to-keimeno-apofasi-ton-53-tou-syriza-ti-zitoun-enopsei-tou-synedr%0A%20%20%20%20%0A"/>
        <a href="http://www.enikos.gr/politics/685385/dimoskopisi-pos-axiologoun-oi-polites-tous-ypourgous-tis-kyvernis%0A%20%20%20%20%0A"/>
        <a href="http://www.enikos.gr/politics/685380/tsipras-allazoun-tous-poinikous-kodikes-gia-na-kanoun-deals-me-to%0A%20%20%20%20%0A"/>
      </related>
    </article>
  </body>
</html>