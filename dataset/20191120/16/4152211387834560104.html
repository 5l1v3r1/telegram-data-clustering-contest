<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/journey/news/592245/%E0%A6%AD%E0%A7%81%E0%A6%9F%E0%A6%BE%E0%A6%A8%E0%A7%87-%E0%A6%AA%E0%A6%B0%E0%A7%8D%E0%A6%AF%E0%A6%9F%E0%A6%A8-%E0%A6%86%E0%A6%95%E0%A6%B0%E0%A7%8D%E0%A6%B7%E0%A6%A3%E0%A6%97%E0%A7%81%E0%A6%B2%E0%A7%8B%E0%A6%B0-%E0%A6%9F%E0%A6%BF%E0%A6%95%E0%A6%BF%E0%A6%9F%E0%A7%87%E0%A6%B0-%E0%A6%AE%E0%A7%82%E0%A6%B2%E0%A7%8D%E0%A6%AF-%E0%A6%AC%E0%A6%BE%E0%A7%9C%E0%A6%9B%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T16:21:00+00:00"/>
    <meta property="og:title" content="ভুটানে পর্যটন আকর্ষণগুলোর টিকিটের মূল্য বাড়ছে"/>
    <meta property="og:description" content="ভুটান জুড়ে বিভিন্ন পর্যটন আকর্ষণের প্রবেশমূল্য বৃদ্ধি করা হচ্ছে। ২০২০ সালের জানুয়ারি থেকে এসব স্থানে টিকিটের দাম বেড়ে যাবে। ট্যুরিজম কাউন্সিল অব ভুটান (টিসিবি) এই ঘোষণা দিয়েছে। তবে এর নির্দিষ্ট কোনও কারণ জানায়নি সংস্থাটি। ট্যুরিজম কাউন্সিল অব ভুটানের মহাপরিচালক দর্জি ধরাধুল জানান,..."/>
  </head>
  <body>
    <article>
      <h1>ভুটানে পর্যটন আকর্ষণগুলোর টিকিটের মূল্য বাড়ছে</h1>
      <address><time datetime="2019-11-20T16:21:00+00:00">20 Nov 2019, 16:21</time> by <a rel="author">জার্নি ডেস্ক</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/20/19a9a44bf4ebb01b113dd82ad4d5e1e0-5dd568212ca6e.jpg"/>
        <figcaption>ভুটানে বৌদ্ধদের আশ্রম টাইগার’স নেস্ট</figcaption>
      </figure>
      <p>
        <b>ভুটান জুড়ে বিভিন্ন পর্যটন আকর্ষণের প্রবেশমূল্য বৃদ্ধি করা হচ্ছে। ২০২০ সালের জানুয়ারি থেকে এসব স্থানে টিকিটের দাম বেড়ে যাবে। ট্যুরিজম কাউন্সিল অব ভুটান (টিসিবি) এই ঘোষণা দিয়েছে। তবে এর নির্দিষ্ট কোনও কারণ জানায়নি সংস্থাটি।</b>
      </p>
      <p>ট্যুরিজম কাউন্সিল অব ভুটানের মহাপরিচালক দর্জি ধরাধুল জানান, সাময়িকভাবে প্রবেশমূল্য বাড়ানো হচ্ছে। তিনি উল্লেখ করেন, পর্যটক সমাগম নিয়ন্ত্রণ ও এই খাতের উন্নয়নের লক্ষ্যে প্রবেশমূল্য বৃদ্ধির সিদ্ধান্ত নিয়েছে সরকার।</p>
      <p>জানা গেছে, দেশটির উপত্যকা শহর পারোতে অবস্থিত আশ্রম টাইগার’স নেস্টের টিকিটের দাম ৭ দশমিক ১৪ ডলার থেকে বেড়ে হবে ১৪ দশমিক ২৫ ডলার। এছাড়া থিম্পুর দুর্গ চিচো-জঙ, বৌদ্ধস্তূপ মেমোরিয়াল চোরটেনসহ অন্যান্য পর্যটন স্পটের প্রবেশমূল্য ৪ দশমিক ২৮ ডলার থেকে বাড়িয়ে করা হচ্ছে ৭ দশমিক ১৪ ডলার। শিক্ষার্থীদের জন্য অবশ্য ৫০ শতাংশ ছাড় থাকবে।</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/20/c9eacecdf789ed44da85a051d1169a48-5dd568f2644a5.jpg"/>
        <figcaption>ভুটানের দুর্গ চিচো-জঙ</figcaption>
      </figure>
      <p>কয়েক বছর ধরে বাংলাদেশ, ভারত ও মালদ্বীপের আঞ্চলিক পর্যটকদের ভিড় লেগেই থাকে ভুটানে। ধারণা করা হচ্ছে, ঐতিহাসিক স্থানে তাদের উপস্থিতি কমাতেই টিকিটের দাম বাড়ছে। টিসিবির আশা, পর্যটনবান্ধব বিভিন্ন সুবিধা বাড়াতে এই উদ্যোগ কাজে আসবে।</p>
      <p>ভুটানের বেশ কয়েকজন ট্যুর গাইডের মন্তব্য, আঞ্চলিক পর্যটকদের জন্য যথাযথ গাইডলাইন ও নিয়ম থাকলে অনাকাঙ্ক্ষিত ঘটনা এড়াতে সহায়ক হবে।</p>
      <p>
        <i>সূত্র: টাইমস অব ইন্ডিয়া</i>
      </p>
      <footer>/জেএইচ/</footer>
    </article>
  </body>
</html>