<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23503218-incidentul-diplomatic-constanta-muftiul-comunitatii-musulmane-contrazice-consulatul-turciei-stiau-oficialul-american-este-oaspetele-nostru-este-regretabil-intamplat.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T16:17:00+00:00"/>
    <meta property="og:title" content="Incidentul diplomatic de la Constanța. Muftiul comunității musulmane contrazice Consulatul Turciei: Știau că oficialul american este oaspetele nostru / Este regretabil ce s-a întâmplat"/>
    <meta property="og:description" content="Iusuf Murat, muftiul comunității musulmane din România, îi contrazice pe reprezentanții Consulatului Turciei la Constanța, care au spus că Abigail Rupp, adjunctul ambasadorului SUA la"/>
  </head>
  <body>
    <article>
      <h1>Incidentul diplomatic de la Constanța. Muftiul comunității musulmane contrazice Consulatul Turciei: Știau că oficialul american este oaspetele nostru / Este regretabil ce s-a întâmplat</h1>
      <address><time datetime="2019-11-20T16:17:00+00:00">20 Nov 2019, 16:17</time> by <a rel="author">A.O.</a></address>
      <p><b>Iusuf Murat, muftiul comunității musulmane din România, îi contrazice pe reprezentanții Consulatului Turciei la Constanța, care au spus că Abigail Rupp, adjunctul ambasadorului SUA la București, nu a fost invitată la evenimentul de la Constanța, astfel că a fost dată jos de pe scenă de către consul. Muftiul a declarat pentru HotNews.ro că diplomatul american era invitat la eveniment, iar Consulatul Turciei știa. "Este regretabil ceea ce s-a întâmplat și chiar ne pare foarte rău", a mai spus muftiul. <br/></b><br/><a href="https://www.hotnews.ro/stiri-esential-23502687-video-diplomat-american-coborat-scena-consulul-turciei-constanta-reactia-ambasadei.htm">Adjunctul ambasadorului SUA la București, Abigail Rupp, a fost coborâtă de pe scenă de către consulul Turciei la Constanța, în momentul în care se pregătea să rostească un discurs despre libertatea religioasă.</a> Incidentul diplomatic a avut loc la Constanța, în cadrul simpozionului "Săptămâna Nașterii Profetului Muhammed”, eveniment organizat de Muftiatul Cultului Musulman din România, în colaborare cu Atașatul pentru Servicii Religioase și Consulatul General al Republicii Turcia la Constanța.<br/><br/>Contactat de HotNews.ro, Iusuf Murat, muftiul comunității musulmane din România, a spus că este regretabil ce s-a întâmplat.<br/><br/>"Îmi cer scuze față de reprezentanții Ambasadei SUA, pentru că dumnealor au fost oaspeții noștri. Este regretabil ceea ce s-a întâmplat și chiar ne pare foarte rău. Dar noi nu vrem să creăm o stare de tensiune pe acel subiect unic în istoria comunității noastre. Sperăm că vom continua buna colaborare pe care am avut-o cu reprezentanții acestei misiuni diplomatice în țara noastră. Am avut o colaborare foarte bună și foarte roditoare în folosul comunității noastre", a declarat muftiul. <br/><br/>El îi contrazice pe reprezentanții Consulatului Turciei la Constanța, care au spus că "participarea și susținerea unui discurs" de către un reprezentant al Ambasadei SUA la București nu erau prevăzute.<br/><br/>"Cei de la Consulatul turc nu au cum să spună că nu știam de participarea diplomatului american, ei știau că este oaspetele nostru. Noi suntem organizatorii principali, dumnealor sunt doar partenerii noștri. Problema este că noi nu am avut mijoacele financiare să organizăm acest eveniment. Noi înainte organizam asemenea evenimente în moschei. Dar am zis să facem ceva mai frumos. Evenimentul în sine a fost frumos, cu 1000 de participanți, dar n-am înțeles ce s-a întâmplat. Le-am spus că nu este frumos ce s-a întâmplat", a adăugat muftiul.<br/><br/><b>CITEȘTE ȘI: ​</b><a href="https://www.hotnews.ro/stiri-esential-23502687-video-diplomat-american-coborat-scena-consulul-turciei-constanta-reactia-ambasadei.htm">VIDEO Diplomat american, coborât de pe o scenă de consulul Turciei, în Constanța. Reacția Ambasadei<br/><br/></a><a href="https://www.hotnews.ro/stiri-esential-23503437-secretarul-stat-victor-opaschi-prezent-evenimentul-constanta-unde-oficial-american-fost-dat-jos-scena-incident-regretabil.htm">Secretarul de stat Victor Opaschi, prezent la evenimentul de la Constanța unde un oficial american a fost dat jos de pe scenă: Un incident regretabil</a></p>
    </article>
  </body>
</html>