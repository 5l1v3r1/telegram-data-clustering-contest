<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198038/thessaloniki-50xronos-ellinas-dioketai-apo-ti-germaniki-dikaiosyni-gia-apati-mamoyth"/>
    <meta property="og:site_name" content="CNN.gr"/>
    <meta property="article:published_time" content="2019-11-20T16:21:25+00:00"/>
    <meta property="og:title" content="Θεσσαλονίκη: 50χρονος Έλληνας διώκεται από τη γερμανική δικαιοσύνη για απάτη «μαμούθ»"/>
    <meta property="og:description" content="Απάτη «μαμούθ» - ύψους 15,3 εκατ. ευρώ - με μετοχές εταιρειών «φαντάσματα» που πουλούσε σε ανυποψίαστους επενδυτές καταλογίζουν οι Γερμανικές διωκτικές αρχές..."/>
  </head>
  <body>
    <article>
      <h1>Θεσσαλονίκη: 50χρονος Έλληνας διώκεται από τη γερμανική δικαιοσύνη για απάτη «μαμούθ»</h1>
      <h2>Απάτη «μαμούθ» -ύψους 15,3 εκατ. ευρώ- με μετοχές εταιρειών «φαντάσματα» που πουλούσε σε ανυποψίαστους επενδυτές καταλογίζουν οι Γερμανικές διωκτικές αρχές σε 50χρονο Έλληνα που συνελήφθη στη Θεσσαλονίκη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:21 , 20 November 2019</p>
      <p>Η σύλληψή του έγινε το μεσημέρι της Τρίτης στο σπίτι του στο Πανόραμα, σε εκτέλεση ευρωπαϊκού εντάλματος σύλληψης και ήδη οδηγήθηκε στην Εισαγγελία Εφετών Θεσσαλονίκης προκειμένου να δρομολογηθούν οι <b>διαδικασίες εξέτασης του αιτήματος έκδοσής του στη Γερμανία.</b></p>
      <p>Σύμφωνα με τα διωκτικά έγγραφα που έστειλε η Εισαγγελία του Ντίσελντορφ (πρωτεύουσα του κρατιδίου της Βόρειας Ρηνανίας-Βεστφαλίας), ο χαρακτηριζόμενος ως διεθνώς διωκόμενος, κατηγορείται ότι μαζί με δύο Γερμανούς δημιουργούσαν<b> "εικονικές εταιρείες" και πουλούσαν "μετοχές" τους σε επενδυτές</b>. Οι μετοχές φαίνεται να προωθούνταν μέσω τηλεφωνικών κέντρων, η έδρα των οποίων ήταν σε Γερμανία και Ισπανία.</p>
      <p>Σύμφωνα με τα ίδια διωκτικά έγγραφα, η φερόμενη απάτη <b>τελέστηκε με "όχημα" δύο εταιρείες που χαρακτηρίζονται "ανύπαρκτες"</b> και εμφανίζονται να λειτουργούσαν εικονικά σε δύο διαφορετικές χρονικές περιόδους: η πρώτη από τις αρχές του 2015 έως το φθινόπωρο του 2017 με την απάτη να υπολογίζεται σε 2,1 εκατ. ευρώ και η δεύτερη από τον Οκτώβριο του 2017 έως τον Απρίλιο του 2019 με καταλογιζόμενη απάτη το<b> ποσό των 13,2 εκατ. ευρώ.</b></p>
      <p>Επιπλέον η Γερμανική Δικαιοσύνη αποδίδει στον πενηντάχρονο συμμετοχή σε ανταλλαγή κρυπτονομισμάτων τα οποία απέκτησε καταβάλλοντας μικρό χρηματικό αντίτιμο και <b>πούλησε έναντι πολλαπλάσιας αξίας (σε ευρώ).</b></p>
      <p>Ο εκζητούμενος αρνείται τις εις βάρος του αποδιδόμενες πράξεις δηλώνοντας ότι είναι αθώος κι ότι δεν επιθυμεί να εκδοθεί στη Γερμανία.</p>
      <p>Το αίτημα έκδοσης θα εξεταστεί το επόμενο διάστημα από το αρμόδιο Συμβούλιο Εφετών Θεσσαλονίκης σε δημόσια επ' ακροατηρίω συνεδρίαση και μέχρι τότε ο ίδιος παραμένει υπό κράτηση.</p>
      <p>Στο μεταξύ, σε συνέχεια της σύλληψής του αστυνομικοί της Ασφάλειας Θεσσαλονίκης, δυνάμει σχετικής εντολής έρευνας, διενήργησαν <b>έρευνες σε σπίτια, επιχειρήσεις και οχήματα</b>, κατάσχοντας πλήθος <b>εγγράφων, ψηφιακά μέσα αποθήκευσης και συσκευές κινητής τηλεφωνίας</b> για να συσχετιστούν με την υπό έρευνα υπόθεση των Γερμανικών αρχών.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198025/thessaloniki-plimmyrisan-spitia-apo-tin-kakokairia-dekades-kliseis-stin-pyrosvestiki">Θεσσαλονίκη: Πλημμύρισαν σπίτια από την κακοκαιρία - Δεκάδες κλήσεις στην Πυροσβεστική</a>
        </li>
        <li>
          <a href="https://www.cnn.gr/news/kosmos/story/197961/germania-dolofonithike-o-gios-toy-proin-proedroy-rixarnt-fon-vaitseker">Γερμανία: Δολοφονήθηκε ο γιος του πρώην προέδρου Ρίχαρντ φον Βάιτσεκερ</a>
        </li>
        <li>
          <a href="https://www.cnn.gr/news/kosmos/story/197918/germania-26xronos-tzixantistis-etoimazotan-gia-tromokratiko-xtypima-sto-verolino">Γερμανία: 26χρονος τζιχαντιστής ετοιμαζόταν για τρομοκρατικό χτύπημα στο Βερολίνο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/2623/thessaloniki">ΘΕΣΣΑΛΟΝΙΚΗ</a>
        </li>
        <li>
          <a href="https://www.cnn.gr/eidhseis/tag/351/germania">ΓΕΡΜΑΝΙΑ</a>
        </li>
        <li>
          <a href="https://www.cnn.gr/eidhseis/tag/376/dikaiosyni">ΔΙΚΑΙΟΣΥΝΗ</a>
        </li>
        <li>
          <a href="https://www.cnn.gr/eidhseis/tag/13861/apati">ΑΠΑΤΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198036/snapshot/telesigrafo-katalipsies.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198011/snapshot/2561032.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197987/snapshot/prosfygiko.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198014/snapshot/2755742.jpg"/>
      </figure>
    </article>
  </body>
</html>