<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%af%ce%bd%ce%b1%ce%b9-%ce%b3%ce%b5%ce%b3%ce%bf%ce%bd%cf%8c%cf%82-%ce%ad%cf%81%cf%87%ce%b5%cf%84%ce%b1%ce%b9-%cf%84%ce%bf-joker-2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T16:13:55+00:00"/>
    <meta property="og:title" content="Joker 2: Άρχισαν οι συζητήσεις για τη νέα ταινία"/>
    <meta property="og:description" content="DC, Warner, ο σκηνοθέτης Τοντ Φίλιπς και ο πρωταγωνιστής Χοακίν Φίνιξ έδωσαν τα χέρια και επιστρέφουν με τη συνέχεια της ταινίας που «σπάει ταμεία» παγκοσμίως, έχοντας ήδη ξεπεράσει το ένα δισ. δολάρια σε εισπράξεις σε όλο τον κόσμο."/>
  </head>
  <body>
    <article>
      <h1>Joker 2: Άρχισαν οι συζητήσεις για τη νέα ταινία</h1>
      <address>
        <time datetime="2019-11-20T16:13:55+00:00">20 Nov 2019, 16:13</time>
      </address>
      <p>
        <b>DC, Warner, ο σκηνοθέτης Τοντ Φίλιπς και ο πρωταγωνιστής Χοακίν Φίνιξ έδωσαν τα χέρια και επιστρέφουν με τη συνέχεια της ταινίας που «σπάει ταμεία» παγκοσμίως, έχοντας ήδη ξεπεράσει το ένα δισ. δολάρια σε εισπράξεις σε όλο τον κόσμο.</b>
      </p>
      <p>Υπήρχε ο… καπνός, η φήμη, η κοινή επιθυμία. Τώρα, ο «καπνός» γίνεται φωτιά. Το -πιο έγκυρο δεν γίνεται- «Hollywood Reporter» επιβεβαιώνει την μεγάλη είδηση, που κυκλοφορεί από στόμα σε στόμα και από σάιτ σε σάιτ τις τελευταίες ώρες: η σούπερ εισπρακτική επιτυχία του «Joker» φέρνει το… «Joker 2»!</p>
      <p>Με την ταινία να έχει ήδη συγκεντρώσει και ξεπεράσει το ένα δισ. δολάρια σε εισπράξεις στο παγκόσμιο «box office», DC και Warner ήταν βέβαιο ότι δεν θα άφηναν αυτό το… χρυσωρυχείο να φύγει από τα χέρια τους. Πλέον, είναι επίσημο: η σπουδαία ταινία του Τοντ Φίλιπς, με πρωταγωνιστή τον ανυπέρβλητο Χοακίν Φίνιξ, που προβάλλει ως το απόλυτο φαβορί των Όσκαρ, θα έχει και συνέχεια, με τον σκηνοθέτη και τον πρωταγωνιστή να επιστρέφουν στις θέσεις τους για το sequel.</p>
      <p>Σύμφωνα με το «Hollywood Reporter», η Warner προχωράει με τη δεύτερη ταινία, ενώ και ο ήδη «ψημένος» Φίνιξ θα επιστρέψει στον πρωταγωνιστικό ρόλο του ψυχικά διαταραγμένου «Joker». Κατά τα άλλα, το ίδιο ρεπορτάζ λέει ότι ο Φίλιπς συζητάει με το στούντιο, προκειμένου να αναλάβει να «επιβλέψει» μια σειρά από origin stories άλλων χαρακτήρων της DC.</p>
      <p>Η μόνη ένσταση, ίσως, που θα μπορούσε να καταγραφεί στο όλο εγχείρημα, προκύπτει από την ίδια τη μοναδικότητα της ταινίας, που έγινε ο απόλυτος κινηματογραφικός θρίαμβος της σεζόν. Αυτό που έκανε ξεχωριστό το «Joker» ήταν το γεγονός ότι ο κεντρικός του ήρωας στεκόταν αυτοτελώς, χωρίς απαραίτητα να εντάσσεται στο κινηματογραφικό σύμπαν των υπερηρώων της DC. Με το «sequel» στα… σκαριά, αυτη η μοναδικότητα και η ξεχωριστή ατμόσφαιρα της πρώτης ταινίας,. ενδεχομένως να χάσουν λίγη από την λάμψη και την αίγλη τους…</p>
    </article>
  </body>
</html>