<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919334/%D8%B7%D8%B1%D8%AD-%D8%A7%D8%B5%D9%84%D8%A7%D8%AD-%D8%B3%D8%A7%D8%AE%D8%AA%D8%A7%D8%B1-%D8%A8%D9%88%D8%AF%D8%AC%D9%87-%D8%AF%D8%B1-%D9%85%D9%88%D8%B9%D8%AF-%D9%85%D9%82%D8%B1%D8%B1-%D8%A8%D9%87-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D9%87%D9%85%D8%A7%D9%87%D9%86%DA%AF%DB%8C-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:50:53+00:00"/>
    <meta property="og:title" content="طرح اصلاح ساختار بودجه در موعد مقرر به شورای عالی هماهنگی اقتصادی سران سه قوه تقدیم شد"/>
    <meta property="og:description" content="معاون رئیس جمهور و رئیس سازمان برنامه و بودجه کشور در نامه ای به رهبر معظم انقلاب اسلامی ضمن قدردانی از رهنمودهای معظم له اعلام کرد که طرح اصلاح ساختار بودجه در موعد مقرر به شورای عالی هماهنگی اقتصادی سران سه قوه تقدیم شد."/>
  </head>
  <body>
    <article>
      <h6 class="kicker">در نامه نوبخت به مقام معظم رهبری عنوان شد:</h6>
      <h1>طرح اصلاح ساختار بودجه در موعد مقرر به شورای عالی هماهنگی اقتصادی سران سه قوه تقدیم شد</h1>
      <address>
        <time datetime="2019-11-20T16:50:53+00:00">20 Nov 2019, 16:50</time>
      </address>
      <p>معاون رئیس جمهور و رئیس سازمان برنامه و بودجه کشور در نامه ای به رهبر معظم انقلاب اسلامی ضمن قدردانی از رهنمودهای معظم له اعلام کرد که طرح اصلاح ساختار بودجه در موعد مقرر به شورای عالی هماهنگی اقتصادی سران سه قوه تقدیم شد.</p>
      <p>به گزارش ایسنا  به نقل از مرکز اطلاع رسانی سازمان برنامه و بودجه کشور، متن کامل این نامه به شرح زیر است:</p>
      <p>محضر مبارک حضرت آیت الله خامنه‌ای <br/>رهبر معظم انقلاب اسلامی (دامت برکاته)<br/><br/>باسلام و احترام؛<br/>پیرو فرمایشات داهیانه حضرتعالی در دیدار با تولیدکنندگان، کارآفرینان و فعالان اقتصادی در ۲۸ آبان ۱۳۹۸ لازم می‌دانم به عنوان مسوول سازمان برنامه و بودجه کشور که وظیفه برنامه‌ریزی و بودجه‌ریزی در راستای رشد و پیشرفت ایران اسلامی را برعهده دارد، ‌اولاً از رهنمودهای آن رهبر فرزانه اظهار امتنان نموده و اطمینان ‌دهم که با اهتمام مضاعف نسبت به تحقق این آرمان‌ها اقدام خواهیم کرد. ثانیاً به استحضار می‌رساند که این سازمان با اتکال به الطاف الهی و در پیروی از فرمان حضرت‌عالی در آذر ماه ۱۳۹۷ مبنی بر «تدوین نقشه راه و برنامه کلی اصلاح ساختار بودجه عمومی»، با یک‌سال تلاش شبانه‌روزی و با بهره‌گیری از ظرفیت‌های کارشناسی این سازمان و گروه‌های متعددی از متخصصین، اندیشمندان و قابلیت‌های موجود در دانشگاه‌ها، پژوهشکده‌های فعال در این حوزه و نیز دستگاه‌های اجرایی،‌ طرح اصلاح ساختاری بودجه و نقشه راه آن را آماده نموده و حسب تأکید حضرت‌عالی در موعد مقرر به شورای عالی هماهنگی اقتصادی سران سه قوه تقدیم کرده ‌است. پس از آن،‌ جزئیات این طرح به صورت مستمر بر اساس برنامه زمان‌بندی‌شده به آن شورای محترم ارائه شد که به ترتیب اولویت در حال بررسی است.<br/>با تشکر فراوان از دغدغه و حمایت‌های حضرت‌عالی در خصوص اصلاحات ساختاری بودجه، ‌به پیوست گزارش این طرح که بر چهار محور «درآمدزایی پایدار،‌ هزینه‌کرد کارا،‌ ارتقای ثبات، توسعه و عدالت و اصلاحات نهادی بودجه» استوار است و مشتمل بر ۹ بسته، ۲۳ برنامه و ۶۵ پروژه می باشد، شامل موارد ذیل تقدیم حضورتان می‌گردد؛ <br/>- ‌خلاصه طرح<br/>- گزارش آسیب شناسی بودجه<br/>- برنامه‌های پیشنهادی<br/>- نقشه راه<br/>- گزارش‌های پشتیبان<br/> <br/>همچنین مراتب آمادگی خود و همکارانم را جهت ارایه این طرح در محضر شریف حضرت‌عالی اعلام می‌دارم.<br/> امید است با تأسی به منویات و بهره‌مندی از حمایت‌های آن رهبر فرزانه، زمینه قطع وابستگی بودجه به نفت و تبدیل تهدیدهای ناشی از تحریم‌های ظالمانه به فرصت، زمینه اصلاحات اساسی در بودجه فراهم گردد.<br/><br/>                                                                                                                                                                                                                                                                                                                                                                   با احترام مجدد               محمدباقرنوبخت</p>
      <p>انتهای پیام/</p>
    </article>
  </body>
</html>