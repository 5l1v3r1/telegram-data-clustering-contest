<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kypros/story/1031065/thriler-stin-kypro-to-kataskopeytiko-van-parakoloythoyse-kai-ta-katexomena-ti-anaferei-i-hurryiet"/>
    <meta property="og:site_name" content="Newsbomb"/>
    <meta property="article:published_time" content="2019-11-20T16:01:19+00:00"/>
    <meta property="og:title" content="Θρίλερ στην Κύπρο: Το κατασκοπευτικό βαν παρακολουθούσε και τα Κατεχόμενα; - Τι αναφέρει η Hurryiet"/>
    <meta property="og:description" content="Αναστάτωση έχουν προκαλέσει οι ισχυρισμοί του τουρκικού τύπου ότι το υπερσύγχρονο κατασκοπευτικό βαν, που ανήκει σε ισραηλινή εταιρεία και εντοπίστηκε στη Λάρνακα, φέρεται να πραγματοποιούσε ελέγχους και στα Κατεχόμενα."/>
  </head>
  <body>
    <article>
      <h1>Θρίλερ στην Κύπρο: Το κατασκοπευτικό βαν παρακολουθούσε και τα Κατεχόμενα; - Τι αναφέρει η Hurryiet</h1>
      <h2>Αναστάτωση έχουν προκαλέσει οι ισχυρισμοί του τουρκικού τύπου ότι το υπερσύγχρονο κατασκοπευτικό βαν, που ανήκει σε ισραηλινή εταιρεία και εντοπίστηκε στη Λάρνακα, φέρεται να πραγματοποιούσε ελέγχους και στα Κατεχόμενα.</h2>
      <address><time datetime="2019-11-20T16:01:19+00:00">20 Nov 2019, 16:01</time> by <a rel="author">Newsroom</a></address>
      <p>Οι παρακολουθήσεις του ισραηλινού βαν, σύμφωνα με την <a href="http://www.hurriyet.com.tr/">Hurryiet</a>, <b>περιλαμβάνουν και τα Κατεχόμενα</b>, ειδικά στη Λευκωσία η οποία είναι μοιρασμένη πόλη και σε περιοχές κοντά στα “σύνορα”. Η τουρκική εφημερίδα υποστηρίζει επίσης ότι η <b>ημερομηνία ίδρυσης της εν λόγω ισραηλινής εταιρείας</b> του στη Λάρνακα το 2011 <b>συμπίπτει με την ημερομηνία που υπογράφηκε η συμφωνία μυστικών υπηρεσιών πληροφόρησης μεταξύ Κύπρου και Ισραήλ</b>.</p>
      <p>Στο δημοσίευμα της<a href="http://www.hurriyet.com.tr/"> Hurryiet</a>, αναφέρεται ότι <b>το 2010 το Ισραήλ υπέγραψε συμφωνία για διαμοιρασμό της ανατολικής Μεσογείου με την Κύπρο.</b> Το 2011 ο τότε Πρόεδρος του Ισραήλ Σιμόν Πέρες επισκέφθηκε την Κύπρο και υπέγραψε συμφωνία μυστικών υπηρεσιών πληροφόρησης με τον τότε Πρόεδρο της Κύπρου Δημήτρη Χριστόφια. Η τουρκική εφημερίδα υποστηρίζει επίσης ότι ο Σιμόν Πέρες είχε επισκεφθεί τότε και τον τότε ηγέτη του ΔΗΣΥ και νυν Πρόεδρο της Κύπρου Νίκο Αναστασιάδη.</p>
      <figure>
        <img src="https://nb.bbend.net/media/news/2019/11/20/1031065/306.jpg"/>
      </figure>
      <h3>Έρευνες από τις Αρχές και η απάντηση της εταιρείας</h3>
      <p>Το Σάββατο οι κυπριακές Αρχές <b>προχώρησαν στην κατάσχεση του υπερσύγχρονου βαν</b>. Σύμφωνα με το <a href="https://www.newsbomb.com.cy/kypros/story/764647/se-israilina-mesa-i-ypothesi-me-to-kataskopeytiko-van-stin-kypro-eikones">newsbomb.com.cy</a>, <b>ο αρχηγός της κυπριακής Αστυνομίας</b>, σε δηλώσεις του σε ραδιοφωνικό σταθμό, ανέφερε ότι ο ίδιος <b>έδωσε οδηγίες για διερεύνηση του θέματος</b> ενώ, όπως ανέφερε, υπήρχε υπόνοια για διάπραξη κάποιων ποινικών αδικημάτων σε σχέση με το νόμο περί απόρρητου και προσωπικής επικοινωνίας. Όπως δήλωσε, μετά από την<b> έκδοση ενταλμάτων</b>, έγινε έρευνα στα υποστατικά της εταιρείας αλλά και του συγκεκριμένου οχήματος με αποτέλεσμα το βαν να κατασχεθεί και να μεταφερθεί στο Αρχηγείο της Αστυνομίας όπου συνεχίζονται οι έρευνες. Μάλιστα, <b>η Αστυνομία σε συνεργασία με το Τελωνείο διερευνά το πώς έχει εισαχθεί ο εξοπλισμός</b>.</p>
      <p><b>Απάντηση</b> σε όσα έχουν δει μέχρι στιγμής το φως της δημοσιότητας έδωσε μέσω του δικηγόρου τους η <b>εταιρεία Ws Wispear, στην οποία ανήκει το βαν</b> που κατασχέθηκε. <i>«Η Ws Wispear απορρίπτει όλες τις κατηγορίες που μεταδίδει ο κυπριακός Τύπος και είμαστε σίγουροι ότι αυτές οι κατηγορίες πολύ σύντομα θα απορριφθούν. Η εταιρεία σέβεται και ακολουθεί τους νόμους της Κυπριακής Δημοκρατίας. Το ζήτημα έχουν επιληφθεί οι δικηγόροι της εταιρείας»</i> αναφέρει η ανακοίνωση της εταιρείας.</p>
      <figure>
        <img src="https://nb.bbend.net/media/news/2019/11/20/1031065/309.jpg"/>
      </figure>
      <h3>Αυτό είναι το υπερσύγχρονο κατασκοπευτικό φορτηγάκι</h3>
      <p>Εξοπλισμένο με <b>υπερσύγχρονα μηχανήματα τελευταίας τεχνολογίας</b> είναι το όχημα τύπου βαν που «κόβει» βόλτες στους δρόμους της Λάρνακας και <b>έχει τη δυνατότητα παρακολούθησης κινητών τηλεφώνων και άλλων ηλεκτρονικών συσκευών, από απόσταση 500 μέτρων</b>.</p>
      <p>Το νέο <b>απόκτημα</b> είναι <b>ενός Ισραηλινού πρώην μυστικού πράκτορα</b>, ο οποίος δραστηριοποιείται πλέον στον ιδιωτικό τομέα προσφέροντας υπηρεσίες κατασκοπείας σε κράτη και διεθνείς φορείς.</p>
      <p><b>Τηλεοπτικό συνεργείο του διεθνούς ειδησεογραφικού δικτύου Forbes,</b> συνάντησε τον Ισραηλινό στην έδρα του και κατέγραψε καρέ-καρέ τη διαδικασία παρακολουθήσεων, η οποία περιλαμβάνει υποκλοπή ηχητικών συνδιαλέξεων, γραπτών κειμένων και άλλων ηλεκτρονικών δεδομένων.</p>
      <figure>
        <iframe src="https://www.youtube.com/embed/Tl3mpywMYFA" width="480" height="270" data-service="Youtube" scrolling="no"/>
      </figure>
      <p>Ενώπιον του πρώην κατασκόπου τίθενται ερωτήματα αναφορικά με την ενδεχόμενη εμπλοκή δύο τουλάχιστον θυγατρικών εταιρειών του ιδίου σε υποθέσεις όπως ο θάνατος <b>του Σαουδάραβα δημοσιογράφου Τζαμάλ Κασόγκι στην Τουρκία,</b> την παρακολούθηση Ισραηλινού αξιωματούχου στο Λονδίνο και την παρακολούθηση κρατικών αξιωματούχων της Νιγηρίας.</p>
      <figure>
        <img src="https://nb.bbend.net/media/news/2019/11/15/1029642/Capture-6.jpg"/>
      </figure>
      <p><b>Ο δημοσιογράφος παρέμεινε στη Λάρνακα για δύο ημέρες</b> και παρακολούθησε από κοντά όλα τα στάδια λειτουργίας της εταιρείας του Ισραηλινού.</p>
      <p>Με πληροφορίες alphanews.live/cyprus - Forbes</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που συμβαίνουν, στο <a href="https://www.newsbomb.gr/">Newsbomb.gr</a></i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/kypros/story/1031057/telesigrafo-xrysoxoidi-gia-tis-paranomes-katalipseis-exete-prothesmia-15-imeron">Τελεσίγραφο Χρυσοχοΐδη για τις παράνομες καταλήψεις: Έχετε προθεσμία 15 ημερών</a>
      </p>
      <p>
        <a href="https://www.newsbomb.gr/kypros/story/1030910/live-ayto-to-einai-to-ethniko-sxedio-tis-kyvernisis-gia-to-prosfygiko-metanasteytiko">Μεταναστευτικό: Τέλος τα hotspot σε Μόρια και Βαθύ - «Κλειστά» κέντρα σε πέντε νησιά</a>
      </p>
      <related>
        <a href="https://www.newsbomb.gr/ellada/story/1031001/epidoma-thermansis-anoixe-i-platforma-pos-tha-kanete-tin-aitisi-poioi-kai-pote-tha-to-paroyn"/>
        <a href="https://www.newsbomb.gr/ellada/story/1031063/anaziteitai-51xronos-poy-den-epestrepse-stis-fylakes-nigritas-meta-apo-adeia"/>
        <a href="https://www.newsbomb.gr/ellada/story/1030997/protofanes-poini-fylakisis-se-pethameni-gia-aythaireto"/>
      </related>
    </article>
  </body>
</html>