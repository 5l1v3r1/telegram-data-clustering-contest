<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/raluca-turcan-despre-deficitul-bugetar-ce-a-fost-deja-informata-cu-privire-la-derapajul-guvernarii-psd-18599658"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T16:45:38+00:00"/>
    <meta property="og:title" content="Raluca Turcan, despre deficitul bugetar: CE a fost deja informată cu privire la derapajul guvernării PSD"/>
    <meta property="og:description" content="Vicepremierul Raluca Turcan a declarat, miercuri, referitor la deficitul bugetar, că a informat deja Comisia Europeană cu privire la derapajul guvernării PSD, iar Cabinetul Orban este în momentul de faţă în etapa rectificării bugetare."/>
  </head>
  <body>
    <article>
      <h1>Raluca Turcan, despre deficitul bugetar: CE a fost deja informată cu privire la derapajul guvernării PSD</h1>
      <address><time datetime="2019-11-20T16:45:38+00:00">20 Nov 2019, 16:45</time> by <a rel="author">Diana Grigore, Mediafax</a></address>
      <p>Vicepremierul Raluca Turcan a declarat, miercuri, referitor la deficitul bugetar, că a informat deja Comisia Europeană cu privire la derapajul guvernării PSD, iar Cabinetul Orban este în momentul de faţă în etapa rectificării bugetare.</p>
      <p>„Deficitul bugetar la 10 luni este cât deficitul bugetar asumat pe întreg anul de gunevarea trecută. Comisia Europeană a fost deja informată cu privire la acest derapaj pe care guvernarea anterioară ni l-a lăsat în braţe. Asta nu înseamnă că ne speriem. În momentul de faţă suntem în etapa rectificării bugetare, ceea ce înseamnă că noi colectăm toate cheltuielile care să asigure buna funcţionare a instituţiilor până la finalul anului. Atrag atenţia că erau 43 de unităţi teritoriale administrative care riscau să pună lacătul pe usă pentru că rămăseseră fără cheltuieli de funcţionare, ca să nu mai vorbim de celelalte derapaje din alte ministere. Apoi construim bugetul pe anul viitor. În această construcţie avem deja câteva surse suplimentare de finanţare”, a spus Raluca Turcan, la Guvern.</p>
      <p>Ea a adăugat că Guvernul a identificat surse suplimentare pentru a atrage încă 200 de milioane de euro din fonduri europene.</p>
      <p>„Am anunţat că pe partea de fonduri europene deja am evitat riscul de dezangajare pentru 300 milioane de euro. S-au identificat surse suplimentare de atragere a încă 200 milioane de euro şi în acelaşi timp infomăm deja Comisia cu privire la renegocierea alocării de bani de la o axă de finanţare la alta. La această sursă numită fonduri europene se adaugă restructurarea aparatului bugetar, care va aduce nişte cheltuieli considerabile, plecând de la arhitectura instituţională care în momentul de faţă are în loc de 27 de ministere, 16 ministere şi înseamnă în oglindă o rostogolire a acestei arhitecturi instituţionale până la nivel de unităţi teritoriale administrative. Ca să nu mai vorbim că pe partea de investiţii, acolo unde s-au găsit sursele suplimentare de fonduri europene le canalizăm tocmai pentru a introduce aceşti bani în economie şi când bagi aceşti bani în economie îţi creşte partea de colectare la bugetul statului şi în felul acesta bugetul de anul viitor va avea o anumită structură, notificăm Comisia Europeană care este structura şi mi se pare firesc ca în ceea ce însemană cheltuieli interne şi proiecte de dezvoltare internă să fie în acord şi într-o permanentă informare cu Comisia Europeană”, a mai spus Turcan.</p>
      <p>Noua lege a pensiilor reprezintă un risc semnificativ pentru deficitul bugetar în 2020 şi în anii viitori, punctează Comisia Europeană în raportul privind constatările misiunii sale de supraveghere desfăşurată în ţara noastră în 25 septembrie.</p>
      <p>Raportul, publicat de Comisia Europeană miercuri, scoate în evidenţă că legea pensiilor, în vigoare din iunie 2019, conţine majorări importante anuale ale punctului de pensie în perioada 2019-2021, inclusiv o creştere de 40% în septembrie 2020. Actul normativ va creşte cheltuielile publice cu 0,8% din PIB în 2019, cu 2,3% în 2020 şi 4,9% din PIB în 2021 în comparaţie cu nivelul nominal al produsului intern brut din 2018, potrivit calculelor realizate de Ministerul de Finanţe condus de Eugen Teodorovici şi citate de Comisie.</p>
    </article>
  </body>
</html>