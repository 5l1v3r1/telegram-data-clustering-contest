<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134828-geriausiu-salies-krepsininku-rinkimuose-finiso-tiesioji.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-20T16:07:00+00:00"/>
    <meta property="og:title" content="Geriausių šalies krepšininkų rinkimuose – finišo tiesioji"/>
    <meta property="og:description" content="Gruodžio 3 dieną, antrą kartą organizuojamame „Krepšinio namų apdovanojimų“ vakare, kurį pristato degalinių tinklas „EMSI“, bus pagerbti geriausi šalies krepšininkai ir krepšininkės bei įvairių amžiaus kategorijų sportininkai. Likus kelioms dienoms iki balsavimo pabaigos jau aiškėja kai kurių kategorijų laimėtojai, o kitose – verda atkakli kova. Šiuo metu savo balsą jau atidavė daugiau nei 40 000 krepšinio sirgalių, o prie vyrų ir moterų ..."/>
  </head>
  <body>
    <article>
      <h1>Geriausių šalies krepšininkų rinkimuose – finišo tiesioji</h1>
      <address>
        <time datetime="2019-11-20T16:07:00+00:00">20 Nov 2019, 16:07</time>
      </address>
      <p>Nuotr.: BasketNews.lt/V.Mikaitis</p>
      <figure>
        <a href="https://www.basketnews.lt/paveikslelis-206445-any1000x1000.jpg">
          <img src="https://www.basketnews.lt/paveikslelis-206445-any630x500.jpg"/>
        </a>
      </figure>
      <p>Nuotr. BasketNews.lt/V.Mikaitis</p>
      <p>Gruodžio 3 dieną, antrą kartą organizuojamame „Krepšinio namų apdovanojimų“ vakare, kurį pristato degalinių tinklas „EMSI“, bus pagerbti geriausi šalies krepšininkai ir krepšininkės bei įvairių amžiaus kategorijų sportininkai. Likus kelioms dienoms iki balsavimo pabaigos jau aiškėja kai kurių kategorijų laimėtojai, o kitose – verda atkakli kova.</p>
      <p>Šiuo metu savo balsą jau atidavė daugiau nei 40 000 krepšinio sirgalių, o prie vyrų ir moterų internetinio balsavimo rezultatų dar bus pridėti degalinių tinklo „EMSI“ klientų balsai, kurie bus susumuoti pasibaigus balsavimui.</p>
      <p>U20 amžiaus vaikinų kategorijoje lyderių trejetas nepakito, tačiau vyksta atkakli kova tarp pirmaujančio ir antrą vietą užimančio krepšininko. Lyderių trejetą sudaro (pavardės surašytos atsitiktine tvarka): Rokas Jokubaitis, Arnas Velička ir Deividas Sirvydis, o merginų kategorijoje pirmauja Livija Sakevičiūtė, Klaudija Serkevičiūtė ir Gabija Šėgždaitė.</p>
      <p>U18 vaikinų kategorijoje lyderių trejetukas lieka nepakitęs, tačiau skirtumas tarp krepšininkų minimalus ir nugalėtojas paaiškės tik paskutinę balsavimo dieną. Dėl geriausio šios kategorijos krepšininko vardo varžosi ir nuo kitų nominantų nutolę yra šie krepšininkai: Ąžuolas Tubelis, Augustas Marčiulionis ir Marekas Blaževičius. Merginų grupėje taip pat tęsiasi atkakli kova ir dėl geriausios krepšininkės vardo varžosi Simona Visockaitė, Brigita Sinickaitė bei Justina Miknaitė.</p>
      <p>Jauniausioje vaikinų amžiaus grupėje (U16) įnirtinga kova vyksta dėl pirmos vietos, o pirmaujančių trejetą sudaro Titas Sargiūnas, Paulius Murauskas ir Radvilas Kneižys. Šio amžiaus merginų grupėje intrigos jau nebeliko, nes stipriai į priekį įsiveržusi Justė Veronika Jocytė daugiau nei dvigubai lenkia trejetuke esančias Audronę Zdanevičiūtę ir Gerdą Raulušaitytę.</p>
      <p>Saugusiųjų kategorijoje lyderių trejete pasikeitimų taip pat nėra, jame dominuoja Marius Grigonis, Jonas Valančiūnas ir Domantas Sabonis, o moterų grupėje – Santa Baltkojienė, Kamilė Nacickaitė ir Gintarė Petronytė.</p>
      <p>Šiais metais taip pat renkamas ir geriausias krepšinio žurnalistas. Nors šioje kategorijoje lyderiu trejetas nepakito, tačiau nominantai keičiasi pirmaujančio vaidmenimis. Lyderių trejetą čia ir toliau sudaro Jonas Miklovas, Rytis Kazlauskas ir Donatas Urbonas.</p>
      <p>Balsuoti už geriausiai 2019-aisiais rungtyniavusius Lietuvos krepšininkus sirgaliai galės iki lapkričio 22 dienos imtinai. Tai padaryti jie gali apsilankę puslapyje <a href="http://apdovanojimai.krepsinionamai.lt/">http://apdovanojimai.krepsinionamai.lt</a></p>
      <p>Geriausieji bus pagerbti gruodžio 3 dieną vyksiančiame „Krepšinio namų apdovanojimų“ vakare „Žalgirio“ arenos amfiteatre.</p>
      <p>Geriausių Lietuvos metų krepšininkų ir krepšininkių rinkimai rengiami dvyliktą kartą. 2008-aisiais geriausiu buvo išrinktas Ramūnas Šiškauskas (vyko bendri moterų ir vyrų rinkimai), 2009-aisiais – Gintarė Petronytė ir Linas Kleiza, 2010-aisiais – Sandra Linkevičienė ir Kleiza, 2011-aisiais Rima Valentienė ir Valančiūnas, 2012-aisiais – Linkevičienė ir Valančiūnas, 2013-aisiais – Lina Pikčiutė ir Mantas Kalnietis, 2014-aisiais – Petronytė ir Valančiūnas, 2015-aisiais – Petronytė ir Jonas Mačiulis. 2016-ųjų metų laureatais tapo pirmą kartą geriausiais šalyje krepšininkais išrinkti Mindaugas Kuzminskas ir Nacickaitė. Dar po metų, 2017-aisais vėl triumfavo Nacickaitė ir Valančiūnas, o 2018-aisiais geriausiais išrinkti D. Sabonis ir Nacickaitė.</p>
      <p>Už pasirinktus krepšininkus ir krepšininkes sirgaliai iš vieno įrenginio galės balsuoti po vieną kartą per 24 valandas. Taip pat savo balsus už geriausius krepšininkus bus galima atiduoti ir „EMSI” degalinėse. Sirgaliai, kurie balsavimo metu internete ir degalinėse užpildys žaidimo anketą, galės laimėti 100 bilietų į Europos čempionato atrankos rungtynes Lietuva – Čekija (vasario 24 dieną). Sirgaliai taip pat galės laimėti krepšinio kamuolius su Arvydo Sabonio parašu, „EMSI“ krepšinio kalendorius ir sirgalių marškinėlius.</p>
    </article>
  </body>
</html>