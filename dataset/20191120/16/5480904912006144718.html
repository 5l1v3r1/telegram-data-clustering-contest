<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rapperka-lizzo-ovladla-nominace-na-hudebni-ceny-grammy/1823350?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T16:34:00+00:00"/>
    <meta property="og:title" content="Rapperka Lizzo ovládla nominace na hudební ceny Grammy"/>
    <meta property="og:description" content="Los Angeles - Americká zpěvačka a rapperka Lizzo dnes získala osm nominací na americké hudební ceny Grammy, což je nejvíc ze všech popových hudebníků. Zpěvačka a skladatelka Billie Eilishová a rapper Lil Nas X mají po šesti nominacích na ocenění, která se budou udílet 26. ledna 2020."/>
  </head>
  <body>
    <article>
      <h1>Rapperka Lizzo ovládla nominace na hudební ceny Grammy</h1>
      <address><time datetime="2019-11-20T16:34:00+00:00">20 Nov 2019, 16:34</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles - Americká zpěvačka a rapperka Lizzo dnes získala osm nominací na americké hudební ceny Grammy, což je nejvíc ze všech popových hudebníků. Zpěvačka a skladatelka Billie Eilishová a rapper Lil Nas X mají po šesti <a href="https://www.grammy.com/grammys/news/2020-grammy-awards-complete-nominees-list">nominacích</a> na ocenění, která se budou udílet 26. ledna 2020.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574269689_P201911200892201.jpg"/>
        </figure>
        <figure>
          <img src="https://i3.cn.cz/6/1574269737_P201911200893001.jpg"/>
        </figure>
        <figure>
          <img src="https://i3.cn.cz/6/1574269772_P201911200893701.jpg"/>
        </figure>
        <figure>
          <img src="https://i3.cn.cz/6/1574269806_P201911200894201.jpg"/>
        </figure>
      </slideshow>
      <p>Všichni tři nejčastěji nominovaní mají šanci získat nejvýznamnější ocenění za album a nahrávku roku. Lizzo, vlastním jménem Melissa Viviane Jeffersonová, slaví dílčí úspěch s albem Cuz I Love You a s hitem Truth Hurts, který byl nominován na nahrávku i píseň roku. Jedenatřicetiletá zpěvačka se kromě toho může stát nejlepší novou umělkyní roku.</p>
      <p>Nominace na čtyři nejvýznamnější ocenění získala také 17letá Eilishová, která se tak stala nejmladším umělcem v dějinách Grammy, kterému se to podařilo. Uchází se mimo jiné o cenu pro nejlepší píseň se songem Bad Guy, který se letos stejně jako Truth Hurts dostal až na samý vrchol amerického žebříčku Billboard Hot 100.</p>
      <p>Lil Nas X byl nominován na tři z hlavních cen, včetně těch za album a nahrávku roku. Získat je může za kolekci Old Town Road.</p>
      <p>Majitelkami dalších pozlacených gramofonků se v lednu mohou stát rovněž ostřílené popové umělkyně Beyoncé či Taylor Swiftová, které byly nominovány v kategorii nejlepší popový sólový výkon. Swiftová má i nominaci na píseň roku.</p>
      <p>Slavná jména nechybějí ani mezi nominovanými na hlavní ceny. Například Ariana Grandeová může získat Grammy za album roku (Thank U, Next) i za píseň roku (7 Rings). Naději na získání Grammy za album roku může živit i zpěvačka Lana Del Rey, jejíž želízkem v ohni je CD Norman Fucking Rockwell se stejnojmenným songem, který byl nominován na píseň roku.</p>
      <p>Grammy patří mezi nejvýznamnější hudební ocenění na světě. O nominacích a udílení cen rozhoduje na 13.000 členů americké hudební akademie. Ocenění se udělují zhruba ve 80 kategoriích. Slavnostním večerem 26. ledna bude v Los Angeles provázet stejně jako letos v únoru americká zpěvačka a patnáctinásobná držitelka Grammy Alicia Keys.</p>
    </article>
  </body>
</html>