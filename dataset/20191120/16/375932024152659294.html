<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/az-egeszsegugyi-ellatokozpont-intezkedik-a-szabalyszeruseg-erdekeben-1881060/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T16:25:00+00:00"/>
    <meta property="og:title" content="Az egészségügyi ellátóközpont intézkedik a szabályszerűség érdekében"/>
    <meta property="og:description" content="Az egészségügyi ellátóközpont intézkedéseket tesz szabályszerű működése érdekében."/>
  </head>
  <body>
    <article>
      <h1>Az egészségügyi ellátóközpont intézkedik a szabályszerűség érdekében</h1>
      <address><time datetime="2019-11-20T16:25:00+00:00">20 Nov 2019, 16:25</time> by <a rel="author">MTI</a></address>
      <p>Folyamatos intézkedéseket tesz szabályszerű működés érdekében az Állami Egészségügyi Ellátó Központ (ÁEEK) – tudatta az intézmény az Állami Számvevőszék (ÁSZ) <a href="https://www.vg.hu/gazdasag/gazdasagi-hirek/szabalytalansagokat-tart-fel-az-asz-az-egeszsegugyi-ellatokozpontnal-1877718/">keddi közleményére</a> reagálva szerdán.</p>
      <p>A számvevőszék az ÁEEK belső kontrollrendszerének kialakítását és működtetését, valamint vagyongazdálkodását a 2015-2017-es, pénzügyi gazdálkodását a 2015-2016-os időszakra, a korrupciós veszélyek ellen védelmet biztosító integritáskontrollok kialakítását pedig 2017-re vonatkozóan ellenőrizte.</p>
      <p>Az ÁSZ közlése szerint a központ nem biztosította az átlátható és elszámoltatható közpénzfelhasználást, a vagyon értékének megőrzését, és nem volt védett a korrupciós kockázatok ellen a vizsgált időszakban.</p>
      <figure>
        <img src="https://www.vg.hu/wp-content/uploads/2018/06/DKOM20150521005.jpg"/>
        <figcaption>Fotó: MTI / Komka Péter</figcaption>
      </figure>
      <p>A közlemény szerint – az ÁSZ jelentés alapján – a központban többek között megtörtént már az ellenőrzési nyomvonalak elkészítése, az etikai elvárások meghatározása, az Integrált Kockázatkezelési Szabályzat kiadása, integritási tanácsadó kinevezése, folyamatgazdák kijelölése, folyamatok felülvizsgálata, kockázatkezelési intézkedési terv elkészítése és jóváhagyása, szabályzatok felülvizsgálata és módosítása. Ennek eredményeként jelentősen javult többek között az intézményi szabályozottság, a kontrollok érvényesülése, a gazdálkodás szabályszerűsége – emelték ki.</p>
      <p>Hozzátették: az ÁSZ jelentésének közreadásakor a központ haladéktalanul megkezdte az ÁSZ részére küldendő intézkedési terv elkészítését.<br/>Kitértek arra is, hogy Kásler Miklós miniszter amint észlelte a kórházfenntartó gazdálkodása körüli problémákat, teljes vezetőcserét rendelt el az Állami Egészségügyi Ellátó Központ élén.</p>
      <p>A háttérintézmény új főigazgatója pedig áttekintette az ÁEEK pénzügyi- és vagyongazdálkodását, és intézkedett a szabályszerű működés helyreállítása érdekében. Így – még az ÁSZ-jelentéstervezet kézhezvétele előtt – intézkedett annak érdekében, hogy a belső kontrollrendszer kialakítása és működtetése szabályszerű legyen, megteremtse az ÁEEK átlátható, szabályszerű, gazdaságos, hatékony és eredményes gazdálkodásának feltételeit, és az ÁEEK pénzügyi és vagyongazdálkodása megfeleljen a jogszabályi előírásoknak – közölték.</p>
    </article>
  </body>
</html>