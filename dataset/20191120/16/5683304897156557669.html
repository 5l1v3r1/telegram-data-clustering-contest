<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/mlas-enter-dais-speaker-leaves-chamber.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T16:16:00+00:00"/>
    <meta property="og:title" content="അന്ന് സ്പീക്കറുടെ കസേര മറിച്ചിട്ടു; ഇന്ന് പ്രതിഷേധച്ചൂടറിഞ്ഞ് അതേ കസേരയില്‍"/>
    <meta property="og:description" content="ധനമന്ത്രിയായിരിക്കേ ബാർ കോഴക്കേസിൽ ആരോപണ വിധേയനായ കെ.എം.മാണി ബജറ്റ് അവതരിപ്പിക്കുന്നതു തടയാൻ അന്നത്തെ പ്രതിപക്ഷമായ എൽഡിഎഫ് ശ്രമിച്ചതാണ് ഭരണ–പ്രതിപക്ഷ.Kerala Legislative Assembly. P. Sreeramakrishnan. Shafi Parambil. manorama news. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അന്ന് സ്പീക്കറുടെ കസേര മറിച്ചിട്ടു; ഇന്ന് പ്രതിഷേധച്ചൂടറിഞ്ഞ് അതേ കസേരയില്‍</h1>
      <address><time datetime="2019-11-20T16:16:00+00:00">20 Nov 2019, 16:16</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ ഡയസിൽ കയറി പ്രതിഷേധിച്ച നാല് യുഡിഎഫ് എംഎൽഎമാർക്കെതിരെയുള്ള നടപടി കൂടിയാലോചനയ്ക്കുശേഷം തീരുമാനിക്കുമെന്നു സ്പീക്കർ ശ്രീരാമകൃഷ്ണൻ വ്യക്തമാക്കുമ്പോൾ,  2015 മാർച്ച് 13ന് നിയമസഭയിൽ നടന്ന സംഭവമാണ് പ്രതിപക്ഷം തിരിച്ചടിക്ക് ആയുധമാക്കുന്നത്. </p>
      <p>ധനമന്ത്രിയായിരിക്കേ ബാർ കോഴക്കേസിൽ ആരോപണ വിധേയനായ കെ.എം.മാണി ബജറ്റ് അവതരിപ്പിക്കുന്നതു തടയാൻ അന്നത്തെ പ്രതിപക്ഷമായ എൽഡിഎഫ് ശ്രമിച്ചതാണ് ഭരണ–പ്രതിപക്ഷ കയാങ്കളിയിലേക്കു നീങ്ങിയത്. അന്ന് സ്പീക്കറുടെ കസേര മറിച്ചിടുന്നതിന് ഡയസിലേക്കു കയറിയ എൽഡിഎഫ് എംഎൽഎമാരുടെ കൂട്ടത്തിൽ ശ്രീരാമകൃഷ്ണനുമുണ്ടായിരുന്നു. ഇതിനെയാണ് ഇപ്പോൾ യുഡിഎഫ് വിമർശിക്കുന്നത്. </p>
      <p>ശ്രീരാമകൃഷ്ണൻ ഡയസിലേക്കു കയറുന്നതിന്റെ ഫോട്ടോ പ്രതിപക്ഷം സഭയിൽ ഉയർത്തികാട്ടുകയും ചെയ്തു. രണ്ടു ലക്ഷം രൂപയാണ് 2015ൽ സ്പീക്കറുടെ വേദി തകർത്തതിലൂടെ ഉണ്ടായ നഷ്ടം. അക്രമം നടത്തിയ 15 എംഎൽഎമാരെ പൊലീസ് തിരിച്ചറിഞ്ഞ് കേസ് എടുത്തെങ്കിലും നടപടികൾ എങ്ങുമെത്തിയില്ല.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/speaker-sreeramakrishnan.jpg"/>
        <figcaption>2015 മാർച്ച് 13ന് ശ്രീരാമകൃഷ്ണൻ സ്പീക്കറുടെ കസേര മറിച്ചിടുന്നു</figcaption>
      </figure>
      <p>റോജി എം.ജോൺ, അൻവർ സാദത്ത്, എൽദോസ് കുന്നപ്പള്ളി, ഐ.സി.ബാലകൃഷ്ണൻ എന്നീ യുഡിഎഫ് എംഎൽഎമാരാണ് ഇന്ന് സ്പീക്കറുടെ ഡയസിലേക്കു കയറിയത്. ഷാഫി പറമ്പിൽ എംഎൽഎയെ പൊലീസ് തല്ലിയതിൽ പ്രതിഷേധിച്ച് പ്രതിപക്ഷ എംഎൽഎമാർ നടുത്തളത്തിലിറങ്ങി പ്രതിഷേധിക്കുന്നതിനിടയിലാണ് നാല് എംഎൽഎമാർ ഡയസിലേക്കു കയറിയത്. ഉടൻതന്നെ സ്പീക്കർ സീറ്റിൽനിന്ന് എണീറ്റ് പുറത്തേക്ക് പോകുകയായിരുന്നു. തുടർന്ന് സഭ പരിഞ്ഞു.</p>
      <p><b>English Summary: </b>MLAs enter dais, Speaker leaves chamber</p>
    </article>
  </body>
</html>