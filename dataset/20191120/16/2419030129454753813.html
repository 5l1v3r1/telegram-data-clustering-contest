<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191120/europese-beurzen-omlaag-door-handelszorgen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T16:43:33+00:00"/>
    <meta property="og:title" content="Europese beurzen omlaag door handelszorgen"/>
    <meta property="og:description" content="AMSTERDAM (ANP) - De belangrijkste Europese beurzen zijn woensdag met verlies gesloten. Het sentiment werd gedrukt door een dreigement van de Amerikaanse president Donald Trump om de importtarieven op Chinese goederen te verhogen als Washington en Peking geen handelsdeal weten te bereiken. Vooral financiële fondsen en grondstoffenbedrijven hadden het te verduren."/>
  </head>
  <body>
    <article>
      <h1>Europese beurzen omlaag door handelszorgen</h1>
      <address><time datetime="2019-11-20T16:43:33+00:00">20 Nov 2019, 16:43</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De belangrijkste Europese beurzen zijn woensdag met verlies gesloten. Het sentiment werd gedrukt door een dreigement van de Amerikaanse president Donald Trump om de importtarieven op Chinese goederen te verhogen als Washington en Peking geen handelsdeal weten te bereiken. Vooral financiële fondsen en grondstoffenbedrijven hadden het te verduren.</b>
      </p>
      <p>De AEX-index op Beursplein 5 eindigde 0,4 procent in de min op 594,16 punten. De MidKap leverde 0,6 procent in tot 883,31 punten. De beurzen in Parijs, Frankfurt en Londen gingen tot 0,8 procent achteruit.</p>
      <p>De verzekeraars en banken Aegon, ABN AMRO en ING en staalconcern ArcelorMittal waren bij de grootste verliezers onder de hoofdfondsen in Amsterdam met minnen tot 1,9 procent. De grootste daler was chemicaliëndistributeur IMCD met een verlies van 2,7 procent. Biotechnoloog Galapagos eindigde aan kop met een winst van 2,2 procent.</p>
      <p>Bij de middelgrote bedrijven won Boskalis 0,6 procent. De maritiem dienstverlener en baggeraar heeft meerdere contracten voor zwaar zeetransport in de wacht gesleept. Verder liet topman Peter Berdowski weten een miljoenenclaim bij Vattenfall te hebben neergelegd wegens een geschil over een windpark.</p>
      <p>De koers van biotechbedrijf Kiadis Pharma schommelde weer flink en sloot bijna 22 procent hoger. De onderneming laat sinds de aankondiging van vorige week dat ze stop met de ontwikkeling van zijn belangrijkste medicijn al grote koersbewegingen zien. Avantium won 0,4 procent. Het chemiebedrijf gaat een samenwerking aan met het Japanse Nikki-Universal. Softwarebedrijf Tie Kinetix zakte 2,3 procent na publicatie van jaarcijfers.</p>
      <p>Op de beurs in Frankfurt verspeelde Wirecard 3,3 procent. Volgens de Duitse krant Handelsblatt is de jaarrekening van de Singaporese dochter van de Duitse betalingsverwerker over 2017 niet goedgekeurd door accountantsbureau EY. Wirecard werd eerder in Singapore in verband gebracht met boekhoudfraude.</p>
      <p>De euro was 1,1066 dollar waard tegen 1,1081 dollar een dag eerder. Een vat Amerikaanse olie werd 3,2 procent duurder op 56,95 dollar. De prijs van Brentolie steeg 2,7 procent tot 62,53 dollar per vat.</p>
    </article>
  </body>
</html>