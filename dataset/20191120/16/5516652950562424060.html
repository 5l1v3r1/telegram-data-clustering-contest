<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426133/se-synedrio-gia-ton-thrhskeytiko-toyrismo-symmeteixe-o-mhtropoliths-rodoy-k-kyrillos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T16:30:02+00:00"/>
    <meta property="og:title" content="Σε συνέδριο για τον θρησκευτικό τουρισμό συμμετείχε ο Μητροπολίτης Ρόδου κ. Κύριλλος"/>
    <meta property="og:description" content="Στο τέταρτο πανελλήνιο συνέδριο για τον θρησκευτικό τουρισμό που πραγματοποιήθηκε προ ημερών στην Άρτα, συμμετείχε ο Μητροπολίτης Ρόδου κ. Κύριλλος, εκπροσωπώντας τον Οικουμενικό Πατριάρχη κ. Βαρθολομαίο."/>
  </head>
  <body>
    <article>
      <h1>Σε συνέδριο για τον θρησκευτικό τουρισμό συμμετείχε ο Μητροπολίτης Ρόδου κ. Κύριλλος</h1>
      <address>
        <time datetime="2019-11-20T16:30:02+00:00">20 Nov 2019, 16:30</time>
      </address>
      <p>
        <b>Στο τέταρτο πανελλήνιο συνέδριο για τον θρησκευτικό τουρισμό που πραγματοποιήθηκε προ ημερών στην Άρτα, συμμετείχε ο Μητροπολίτης Ρόδου κ. Κύριλλος, εκπροσωπώντας τον Οικουμενικό Πατριάρχη κ. Βαρθολομαίο.</b>
      </p>
      <p>Σε σχετική ανακοίνωση της Ιεράς Μητρόπολης Ρόδου αναφέρονται τα εξής: «Ο Σεβασμιώτατος Μητροπολίτης Ρόδου κ.κ. Κύριλλος συμμετέσχε ως εκπρόσωπος της Α.Θ. Παναγιότητος του Οικουμενικού Πατριάρχου κ.κ. Βαρθολομαίου, στο Δ΄ Πανελλήνιο Συνέδριο επί θεμάτων Προσκυνηματικών περιηγήσεων (Θρησκευτικού Τουρισμού), που πραγματοποιήθηκε από 8 έως 10 Νοεμβρίου 2019 στην Άρτα, με θέμα «Ήπειρος: Προσέγγιση στα θρησκευτικά Μνημεία και τον Πολιτισμό της - Νέοι Δρόμοι στους μοναδικούς Προσκυνηματικούς Προορισμούς της».</p>
      <p>Από τα Δωδεκάνησα συμμετείχαν ο Θεοφιλέστατος Επίσκοπος Ολύμπου κ. Κύριλλος, Γραμματέας της Επιτροπής Θρησκευτικού Τουρισμού των Μητροπόλεων της Δωδεκανήσου, ο Θεοφιλέστατος Επίσκοπος Στρατονικείας κ. Στέφανος και ο Πανοσιολ. Αρχιμανδρίτης Βαρθολομαίος Σιαρλής, μέλη της ως άνω Επιτροπής.</p>
      <p>Το συνέδριο ξεκίνησε με την προβολή μαγνητοσκοπημένου χαιρετισμού του Παναγιωτάτου Πατριάρχου μας κ.κ. Βαρθολομαίου. Ο Παναγιώτατος, αφού αναφέρθηκε στον Τουρισμό ως πολυδιάστατο φαινόμενο, απεύθυνε έκκληση προς όλους τους υπευθύνους για την προσκυνηματική αξιοποίηση των μνημείων, ώστε να οργανώνουν τις επισκέψεις με πρώτο κριτήριο την πνευματική ωφέλεια των προσκυνητών. Ευχήθηκε κάθε επιτυχία στο συνέδριο και ακολούθως αναφέρθηκε στις τελευταίες εξελίξεις στον Εκκλησιαστικό χώρο.</p>
      <figure>
        <img src="https://www.rodiaki.gr/medias/2019/11/19/c48e0c37932c4e45364323da3c4a4866.jpg"/>
      </figure>
      <p>Το συνέδριο πραγματοποιήθηκε με την ευλογία του Μακαριωτάτου Αρχιεπισκόπου Αθηνών και πάσης Ελλάδος κ.κ. Ιερωνύμου, υπό την αιγίδα του Υπουργείου Τουρισμού και του Ελληνικού Οργανισμού Τουρισμού και τη συνδιοργάνωση του Συνοδικού Γραφείου Προσκυνηματικών Περιηγήσεων της Εκκλησίας της Ελλάδος, της Περιφέρειας Ηπείρου και των Ιερών Μητροπόλεων Άρτης, Πρεβέζης και Ιωαννίνων.</p>
      <p>Είχε Διορθόδοξο χαρακτήρα, καθώς πέρα από τη συμμετοχή 70 εκπροσώπων επί θεμάτων, από τις 82 Ιερές Μητροπόλεις της Εκκλησίας της Ελλάδος, συμμετείχαν και εκπρόσωποι των Πατριαρχείων Αλεξάνδρειας και Ιεροσολύμων, των Εκκλησιών Αλβανίας, Σερβίας, Βουλγαρίας και Κύπρου, ακαδημαϊκοί και επαΐοντες του Τουρισμού, καθώς επίσης και συνεργαζόμενοι με το Συνοδικό Γραφείο επιχειρηματίες του τουρισμού.</p>
      <p>Την έναρξη των εργασιών του Συνεδρίου κήρυξε ο Μακαριώτατος Αρχιεπίσκοπος Αθηνών και πάσης Ελλάδος κ.κ. Ιερώνυμος, στο οποίο συμμετείχαν οι Σεβασμιώτατοι Μητροπολίτες Άρτης κ. Καλλίνικος, Ρόδου κ. Κύριλλος, ως εκπρόσωπος της Α.Θ. Παναγιότητος του Οικουμενικού Πατριάρχου κ.κ. Βαρθολομαίου, ο Πρόεδρος της Διοικούσης Επιτροπής του Συνοδικού Γραφείου Προσκυνηματικών Περιηγήσεων, Σεβασμιώτατος Μητροπολίτης Δωδώνης κ. Χρυσόστομος, εκπρόσωπος του Υπουργού Τουρισμού κ. Χάρη Θεοχάρη, ο Περιφερειάρχης Ηπείρου κ. Αλέξανδρος Καχριμάνης, Βουλευτές της Ηπείρου, ο Δήμαρχος Αρτέων, ο Πρόεδρος του Επιμελητηρίου Άρτης, εκπρόσωποι του Συλλόγου Ξενοδόχων Ηπείρου και άλλοι εκπρόσωποι των τοπικών και περιφερειακών Αρχών.</p>
      <p>Της ενάρξεως των εργασιών ακολούθησε επίσημο δείπνο στο ξενοδοχείο «Βυζαντινόν», κατά την διάρκεια του οποίου προσφώνησε ο Σεβασμιώτατος Μητροπολίτης μας μεταφέροντας τις ευχές της Α.Θ. Παναγιότητος του Οικουμενικού Πατριάρχου κ.κ. Βαρθολομαίου κάνοντας εκτενή αναφορά σε θέματα που άπτονται του Θρησκευτικού Τουρισμού.</p>
      <p>Στο πλαίσιο του Δ΄ Πανελληνίου Συνεδρίου Θρησκευτικού Τουρισμού, τελέσθηκε, την Κυριακή 10 Νοεμβρίου 2019, πολυαρχιερατικό Συλλείτουργο, στον Ενοριακό ιερό Ναό Αγίου Μαξίμου του Γραικού πόλεως Άρτης.</p>
      <p>Του Όρθρου και της Θείας Λειτουργίας προεξήρχε ο Σεβασμιώτατος άγιος Δωδώνης κ. Χρυσόστομος, συλλειτουργούντων των Σεβ. Μητροπολιτών Λευκάδος κ. Θεοφίλου, Ιλίου κ. Αθηναγόρου, Πρεβέζης κ. Χρυσοστόμου, Ιωαννίνων κ. Μαξίμου, Άρτης κ. Καλλινίκου και των Θεοφιλ. Επισκόπων Στρατονικείας κ. Στεφάνου και Ολύμπου κ. Κυρίλλου. Συμπροσευχόμενοι παρέστησαν οι Σεβ. Μητροπολίτες Ρόδου κ. Κύριλλος και πρώην Άρτης κ. Ιγνάτιος.</p>
      <p>Το θείο λόγο κήρυξε ο Σεβ. Μητροπολίτης μας, ο οποίος αναφέρθηκε στα διδάγματα της Ευαγγελικής παραβολής του Καλού Σαμαρείτου και μετέφερε τις ευχές και ευλογίες του Παναγιωτάτου Πατριάρχου μας για ευόδωση του Συνεδρίου».</p>
    </article>
  </body>
</html>