<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184568/%E0%A6%A2%E0%A6%BE%E0%A6%95%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%A6%E0%A7%81%E0%A6%87-%E0%A6%B0%E0%A7%81%E0%A6%9F%E0%A7%87-%E0%A6%AF%E0%A6%BE%E0%A6%A8-%E0%A6%9A%E0%A6%B2%E0%A6%BE%E0%A6%9A%E0%A6%B2-%E0%A6%B8%E0%A7%8D%E0%A6%AC%E0%A6%BE%E0%A6%AD%E0%A6%BE%E0%A6%AC%E0%A6%BF%E0%A6%95"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T16:52:00+00:00"/>
    <meta property="og:title" content="ঢাকা থেকে দুই রুটে যান চলাচল স্বাভাবিক"/>
    <meta property="og:description" content="পরিবহন শ্রমিকদের ধর্মঘটের সাময়িকভাবে স্থগিত করায় ঢাকা-চট্টগ্রাম ও ঢাকা-সি"/>
  </head>
  <body>
    <article>
      <h1>ঢাকা থেকে দুই রুটে যান চলাচল স্বাভাবিক</h1>
      <address><time datetime="2019-11-20T16:52:00+00:00">20 Nov 2019, 16:52</time> by <a rel="author">শওকত আলী সৈকত</a></address>
      <p><b>পরিবহন শ্রমিকদের ধর্মঘটের সাময়িকভাবে স্থগিত করায় ঢাকা-চট্টগ্রাম ও ঢাকা-সিলেট মহাসড়কে সব ধরণের যান চলাচল শুরু হয়েছে। বুধবার (২০ নভেম্বর) দুপুর আড়াইটার পুলিশের সঙ্গে সমঝোতার পর নারায়ণগঞ্জের সিদ্ধিরগঞ্জের সাইনবোর্ড এলাকা থেকে অবস্থানরত পরিবহন শ্রমিকেরা সরে গেলে যান চলাচল স্বাভাবিক হয়।</b><br/><br/>এর আগে সড়ক পরিবহন আইন সংস্কারের দাবিতে বুধবার সকাল থেকে নারায়ণগঞ্জে ঢাকা-চট্টগ্রাম ও ঢাকা-সিলেট মহাসড়কে ধর্মঘট কর্মসূচি পালন করে পরিবহন শ্রমিকরা। ফলে দুই মহাসড়কে সব ধরণের যানবাহন চলাচল বন্ধ থাকে। ঢাকা-চট্টগ্রাম মহাসড়কের সাইনবোর্ড, শিমরাইল, কাঁচপুর, মোগড়াপাড়াসহ সব পয়েন্টে পরিবহন শ্রমিকরা সড়ক অবরোধ করে বিক্ষোভ করে। যানবাহন চলাচলে প্রতিবন্ধকতা সৃষ্টি করে যাত্রীদের নামিয়ে দেয় তারা।<br/><br/>এতে মহাসড়কে দূর পাল্লারসহ সব ধরণের যানবাহন চলাচল বন্ধ হয়ে যায়। শত শত মানুষ পায়ে হেঁটে গন্তব্যের উদ্দেশে যাত্রা করেন। ঢাকা-চট্টগ্রাম মহাসড়কের যাত্রাবাড়ী উড়াল সেতু থেকে মেঘনা সেতু পর্যন্ত দীর্ঘ যানজট সৃষ্টি হয়। ভোগান্তিতে পড়েন কর্মজীবী মানুষ ও শিক্ষার্থীসহ বিভিন্ন গণপরিবহনের যাত্রীরা।<br/><br/>তবে দুপুরে স্বরাষ্ট্র মন্ত্রণালয়ে পরিবহন শ্রমিক নেতাদের সঙ্গে সংশ্লিষ্টদের একটি বৈঠক হয়। এরপর কেন্দ্রীয় শ্রমিক নেতাদের নির্দেশে অবরোধ তুলে নেয়া হয় বলে জানা গেছে।<br/><br/>নারায়ণগঞ্জ পরিবহন মালিক সমিতির সভাপতি মুক্তার হোসেন জানান, আগামীকাল বৃহস্পতিবার (২১ নভেম্বর) সকাল দশটায় রাজারবাগ পুলিশ লাইনে পরিবহন মালিক এবং পরিবহন শ্রমিকদের ডাকা হয়েছে। সেখানে পুলিশ কমিশনার সড়ক আইন সম্পর্কে তাদের ব্রিফ করবেন।<br/><br/>নারায়ণগঞ্জের ভারপ্রাপ্ত পুলিশ সুপার মো. মনিরুল ইসলাম জানান, যেকোনো অপ্রীতিকর পরিস্থিতি মোকাবিলায় পুলিশ সম্পূর্ণ প্রস্তুত আছে।</p>
    </article>
  </body>
</html>