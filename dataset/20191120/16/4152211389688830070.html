<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/my-campus/news/592281/%E0%A6%B6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%A6%E0%A7%87%E0%A6%B0-%E0%A6%AE%E0%A6%BE%E0%A6%A8%E0%A6%AC%E0%A6%AC%E0%A6%A8%E0%A7%8D%E0%A6%A7%E0%A6%A8%E0%A7%87-%E0%A6%AA%E0%A7%8D%E0%A6%B0%E0%A6%B6%E0%A6%BE%E0%A6%B8%E0%A6%A8%E0%A7%87%E0%A6%B0-%E0%A6%AC%E0%A6%BE%E0%A6%A7%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T16:57:00+00:00"/>
    <meta property="og:title" content="শাবিতে শিক্ষার্থীদের মানববন্ধনে প্রশাসনের বাধা"/>
    <meta property="og:description" content="শীতকালীন অবকাশ ও তৃতীয় সমাবর্তন উপলক্ষে আগামী ৫ জানুয়ারি থেকে শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাস ও আবাসিক হল বন্ধ রাখার সিদ্ধান্তের প্রতিবাদ জানিয়ে মানববন্ধন করেছেন বিশ্ববিদ্যালয়ের সাধারণ শিক্ষার্থীরা। এদিকে অনুমতি না নিয়ে এ মানববন্ধন করায় বিশ্ববিদ্যালয়ের প্রক্টরিয়াল..."/>
  </head>
  <body>
    <article>
      <h1>শাবিতে শিক্ষার্থীদের মানববন্ধনে প্রশাসনের বাধা</h1>
      <address><time datetime="2019-11-20T16:57:00+00:00">20 Nov 2019, 16:57</time> by <a rel="author">শাবি প্রতিনিধি</a></address>
      <figure>
        <img src="http://cdn.banglatribune.com/contents/cache/images/850x0x1/uploads/media/2019/11/20/1960359e7a995362d7ba4d59d1b4caa5-5dd570cc51f8d.jpg"/>
      </figure>
      <p>শীতকালীন অবকাশ ও তৃতীয় সমাবর্তন উপলক্ষে আগামী ৫ জানুয়ারি থেকে শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাস ও আবাসিক হল বন্ধ রাখার সিদ্ধান্তের প্রতিবাদ জানিয়ে মানববন্ধন করেছেন বিশ্ববিদ্যালয়ের সাধারণ শিক্ষার্থীরা। এদিকে অনুমতি না নিয়ে এ মানববন্ধন করায় বিশ্ববিদ্যালয়ের প্রক্টরিয়াল বডি শিক্ষার্থীদের এ কর্মসূচিতে বাধা দিয়েছে।</p>
      <p>বুধবার (২০ নভেম্বর) বিশ্ববিদ্যালয়ের কেন্দ্রীয় গ্রন্থাগারের সামনে মানববন্ধনের আয়োজন করে সাধারণ শিক্ষার্থীরা।</p>
      <p>মানববন্ধন চলাকালে ঘটনাস্থলে বিশ্ববিদ্যালয়ের প্রক্টর অধ্যাপক জহীর উদ্দিন আহমদসহ কয়েকজন সহকারী প্রক্টর উপস্থিত হন। এসময় কোনও ধরনের অনুমতি না নেওয়ায় প্রক্টরিয়াল বডি মানববন্ধনে বাধা দেন। এছাড়া এক পর্যায়ে সাধারণ শিক্ষার্থীরা ও প্রক্টরিয়াল বডির মধ্যে ঘন্টাব্যাপী বাগবিতণ্ডা চলে।</p>
      <p>পরবর্তীকালে মানববন্ধনে অংশগ্রহণকারী শিক্ষার্থীরা বিশ্ববিদ্যালয় প্রেসক্লাবে এক প্রেস বিজ্ঞপ্তি প্রেরণ করে। প্রেস বিজ্ঞপ্তিতে বলা হয়, ‘শীতকালীন অবকাশ ও সমাবর্তন চলাকালীন সময়ে ক্যাম্পাস ও আবাসিক খোলা রাখার দাবিতে মানববন্ধন অনুষ্ঠিত হয়েছে। এসময় মানববন্ধনে প্রক্টর বাধা দেন এবং শিক্ষার্থীদের  সঙ্গে বাগবিতণ্ডায় লিপ্ত হন। এতে মানববন্ধন পণ্ড হয়ে যায়।</p>
      <p>প্রেস বিজ্ঞপ্তিতে আরও বলা হয়, প্রক্টরের ভাষ্যমতে ক্যাম্পাসে যেকোনও অবস্থানমূলক কর্মসূচির জন্য বিশ্ববিদ্যালয় প্রশাসনের অনুমতি আবশ্যক। তবে আমরা মনে করি প্রক্টরের এমন দাবি অগণতান্ত্রিক। এছাড়া শিক্ষার্থীরা শীতকালীন ছুটি ও সমাবর্তনের সময়ে ক্যাম্পাস ও হল খোলা রাখার দাবি জানান প্রেস বিজ্ঞপ্তিতে।</p>
      <p>এ বিষয়ে বিশ্ববিদ্যালয়ের প্রক্টর অধ্যাপক জহীর উদ্দিন আহমদ বলেন, বিশ্ববিদ্যালয় একটি সুনির্দিষ্ট নিয়মের মধ্য দিয়ে চলে। বিভিন্ন বিভাগ বা সংগঠন কোন কর্মসূচি পালনের বিষয়ে বিশ্ববিদ্যালয় প্রশাসনের নিকট থেকে অনুমতি নিয়ে থাকে। সুতরাং আমি মনে করি আমাকে আগে থেকে এ বিষয়ে জানানো উচিত ছিল।</p>
      <p>এদিকে মানববন্ধনে বাধা প্রদানের বিষয়ে প্রক্টর বলেন, ‘তারা কোনও আনুষ্ঠানিক অনুমতি নেয়নি। যদি তারা কোন ধরণের উশৃঙ্খল পরিবেশ তৈরি করে তার দায়ভার কে নেবে? এজন্য আমি তাদেরকে অনুমতির বিষয়ে জানানো চেষ্টা করেছি।’ এছাড়া বিশ্ববিদ্যালয়ের সর্বোচ্চ সিদ্ধান্ত গ্রহণকারী একটি প্রশাসন রয়েছে। তারা ভাবনা চিন্তা করে আবাসিক হল ও ক্যাম্পাস বন্ধের সিদ্ধান্ত নিয়েছে বলে জানান তিনি।  </p>
      <p>উল্লেখ্য, শীতকালীন অবকাশ উপলক্ষে আগামী ১৮ ডিসেম্বর থেকে ৩১ ডিসেম্বর পর্যন্ত হবার কথা থাকলেও গত ১৮ নভেম্বর বিশ্ববিদ্যালয়ের এক জরুরি সিন্ডিকেট সভায় আগামী ৫ জানুয়ারি থেকে ১৬ জানুয়ারি পর্যন্ত সময়সূচি পরিবর্তন করা হয়েছে। এদিকে আগামী ৮ জানুয়ারি বিশ্ববিদ্যালয়ের তৃতীয় সমাবর্তনের সার্বিক নিরাপত্তার কথা ভেবে ক্যাম্পাস ও আবাসিক হলসমূহ বন্ধ রাখার সিদ্ধাস্ত নেওয়া হয়েছে বলে জানিয়েছিলেন উপাচার্য অধ্যাপক ফরিদ উদ্দিন আহমেদ।    </p>
      <footer>/এমএএ/এফএএন/</footer>
    </article>
  </body>
</html>