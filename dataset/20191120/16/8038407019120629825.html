<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://druhydych.markiza.sk/epizody/1768131_druhy-dych-ii-35-a-36-epizoda"/>
    <meta property="og:site_name" content="markíza"/>
    <meta property="article:published_time" content="2019-11-20T16:40:00+00:00"/>
    <meta property="og:title" content="Druhý dych II: 35. a 36. epizóda"/>
    <meta property="og:description" content="Michal za mrežami začína podliehať beznádeji. Jedinou útechou mu je medailónik, ktorého druhú polovicu nosí na hrudi Zuzana..."/>
  </head>
  <body>
    <article>
      <h1>Druhý dych II: 35. a 36. epizóda</h1>
      <h2>Michal za mrežami začína podliehať beznádeji. Jedinou útechou mu je medailónik, ktorého druhú polovicu nosí na hrudi Zuzana...</h2>
      <address><time datetime="2019-11-20T16:40:00+00:00">20 Nov 2019, 16:40</time> by <a rel="author">Alexandra Stahlová</a></address>
      <p>Tibor (<b>Dušan Cinkota</b>) sa chystá jedného po druhom nemilosrdne popraviť Daniela (<b>Braňo Deák</b>), Teodora (<b>Pavel Višňovský</b>) a Andreu (<b>Milena Minichová</b>). Dopadne to však inak, ako si predstavoval... Viktorovi (<b>Kamil Mikulčík</b>) prasknú nervy, a tak počas sťahovania dosť neohrabane vypoklonkuje advokáta Surového (<b>Roman Pomajbo</b>) z vily. Diablica Miriam (<b>Veronika Paulovičová</b>) bez chrbtovej kosti pred svojím naivným otcom (<b>Ady Hajdu</b>) i privolanou políciou predstiera, že ju Michal (<b>Ján Dobrík</b>) napadol a pokúsil sa ju znásilniť – z pomsty, aby mu zničila život! Andrea nevypadne zo svojej role ani po postrelení. Práve naopak, aj neplánovanú guľku v ramene využije na očiernenie nenávidenej Anny (<b>Jana Lieskovská</b>). Danielovi totiž tvrdí, že zabijaka, ktorý ich mal zniesť zo sveta, za nimi poslala ona! Vyšetrovateľ Rábek (<b>Marek Majeský</b>) už mal na stole pár nejednoznačných prípadov, no ten Michalov, ktorý na ňom pristál tentoraz, za taký nepovažuje. Teda... Aspoň do chvíle, keď domnelý agresor využije svoje právo na jeden telefonát a namiesto právnikovi, ktorý jediný by ho mohol dostať na slobodu, zavolá otcovi (<b>Dušan Jamrich</b>). Krátko pred odletom do Ameriky sa Jakub (<b>Martin Mňahončák</b>) a Mária (<b>Anna Javorková</b>) náhlivo rozlúčia – už len ako dobrí priatelia...<br/><br/>Filip (<b>Jan Révai</b>), ktorý z lásky k Anne urobil mimoriadne veľkorysé gesto, ani len netuší, že muž, ktorý do nemocnice priniesol postrelenú ženu vo vážnom stave, je jej manžel, ktorého všetci už celé mesiace považujú za mŕtveho! Michal za mrežami začína podliehať beznádeji. Jedinou útechou mu je medailónik, ktorého druhú polovicu nosí na hrudi Zuzana (<b>Dominika Žiaranová</b>)... Mikuláš (<b>Ivan Romančík</b>) má o Annu strach. Uveriť, že Filip od nej na oplátku za svoj veľkodušný dar nič nechce je preňho veľmi, veľmi ťažké. Miriam naservíruje Zuzane hnusnú znôšku lží o Michalovom charaktere a zámeroch. A súdiac podľa Zuzaninho zúfalstva pri následnom rozhovore s nič netušiacim Viktorom, zdá sa, žiaľ, že jej slová padli na úrodnú pôdu.<br/><br/>Najneskôr vo chvíli, keď sa Viktor a Zuzana dozvedia o dosiaľ tajných zásnubách Lukáša (<b>Pavel Bruchala</b>) a Miriam sa však všetky ich prípadné pochybnosti o charaktere „obete“ vyparia ako para nad hrncom!<br/><br/><b>Sledujte vo štvrtok, 21. novembra, o 14.35!</b></p>
    </article>
  </body>
</html>