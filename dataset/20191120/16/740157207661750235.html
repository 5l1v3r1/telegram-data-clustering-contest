<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/mobbing-w-teatrze-bagatela-jacek-majchrowski-nie-stanal-na-wysokosci-zadania,135284.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T16:53:00+00:00"/>
    <meta property="og:title" content="Mobbing w Teatrze Bagatela. Jacek Majchrowski nie stanął na wysokości zadania?"/>
    <meta property="og:description" content="W żadnej instytucji miasta, a tym bardziej w instytucjach publicznych, nie ma przyzwolenia na przejawy dyskryminacji, mobbingu i praktyk, w których dochodzi do przekroczenia granic nietykalności i godności osobistej pracowników – podkreślił pełnomocnik prezydenta Krakowa ds. kultury Robert Piaskowski."/>
  </head>
  <body>
    <article>
      <h1>Mobbing w Teatrze Bagatela. Jacek Majchrowski nie stanął na wysokości zadania?</h1>
      <address><time datetime="2019-11-20T16:53:00+00:00">20 Nov 2019, 16:53</time> by <a rel="author">PAP/JS  </a></address>
      <h4>W żadnej instytucji miasta, a tym bardziej w instytucjach publicznych, nie ma przyzwolenia na przejawy dyskryminacji, mobbingu i praktyk, w których dochodzi do przekroczenia granic nietykalności i godności osobistej pracowników – podkreślił pełnomocnik prezydenta Krakowa ds. kultury Robert Piaskowski.</h4>
      <hr/>
      <ul>
        <li>
          <b>Iwona Wiśniewska - terapeutka, która zajmuje się aktorkami - podkreśliła, że przemoc może mieć różne formy i apelowała, by nie patrzeć na nią w sposób stereotypowy.</b>
        </li>
        <li>
          <b>Radna KO Nina Gabryś zaznaczyła, że "sprawa Bagateli wzburzyła Kraków i cały kraj, bo to jedna z pierwszych większych spraw, która wpisuje się w polską falę aktów Me Too".</b>
        </li>
        <li>
          <b>Radni - m.in. Małgorzata Jantos i Dominik Jaśkowiec z klubu KO i Alicja Szczepańska z "Krakowa dla mieszkańców" - przestrzegali przed pochopnym ferowaniem wyroków.</b>
        </li>
      </ul>
      <p>Piaskowski przedstawił radnym informację dotyczącą sytuacji w Teatrze Bagatela. Jak poinformował, prezydent Krakowa Jacek Majchrowski po spotkaniu z grupą kobiet zatrudnionych w Bagateli, które zarzuciły dyrektorowi mobbing i molestowanie oraz po otrzymaniu wyjaśnień dyrektora teatru niezwłocznie zawiadomił prokuraturę o możliwości popełnienia przestępstwa.</p>
      <p>"Pan prezydent nie miał wątpliwości, że sprawa ma charakter poważny i miasto zareagowało natychmiast" - mówił Piaskowski. Dodał, że 6 listopada prezydent wystąpił do prokuratury z wnioskiem o zastosowanie środków zapobiegawczych - uniemożliwiających kontakt dyrektora ze składającymi zawiadomienie, a równoległe zwrócił się do Państwowej Inspekcji Pracy o przeprowadzenie kontroli pod kątem przestrzegania przepisów prawa pracy i kontrola ta się rozpoczęła.</p>
      <p>Dyrektor Bagateli Henryk Jacek Schoen od 12 listopada do 8 stycznia przebywa na urlopie. "Mamy jego zapewnienie, że podczas trwania tego urlopu nie będzie kontaktował się z pracownikami" - powiedział Piaskowski. Obowiązki dyrektora w Bagateli pełni wicedyrektor ds. organizacyjnych i literackich Renata Derejczyk. Jak zapewnił Piaskowski teatr realizuje swoje plany artystyczne. Dodał, że zespołowi Bagateli zapewniona została opieka psychoterapeuty i psychologa, a władze miasta pozostają w stałym kontakcie z reprezentującą grupę kobiet aktorką Aliną Kamińską. "Oczekujemy na wyniki śledztwa prokuratorskiego. Te działania trwają w szczególnym trybie przed sądem" - mówił.</p>
      <p>"Wyrażamy wsparcie dla osób doświadczających mobbingu i molestowania seksualnego w swoim otoczeniu zawodowym oraz zdecydowane potępienie dla tego typu nadużyć. Ta sytuacja uczy nas, jak ważne jest funkcjonowanie w każdym mieście właściwych mechanizmów przeciwdziałania dyskryminacji. Wierzymy, że oskarżenia zostaną staranie sprawdzone przez prokuraturę, a do czasu wyjaśnienia sprawy kierujemy się zasadą bezstronności i domniemania niewinność obecnego dyrektora instytucji" - zaznaczył Piaskowski.</p>
      <p>Radny Michał Drewnicki (PiS) podkreślił, że żałuje iż nie ma prezydenta Majchrowskiego. Jak zaznaczył, według relacji kobiet, które do prezydenta się zgłosiły, przekazał on ich nazwiska dyrektorowi teatru. "Miałem nadzieję, że pan prezydent przyjdzie i publicznie przeprosi panie, za to, co zrobił" - mówił Drewnicki, nazywając tę sytuację "karygodną".</p>
      <p>Prezydenta krytykowali za to także radna KO Teodozja Maliszewska oraz radny PiS Mariusz Kękuś. Zauważył on, że należałoby zmienić procedurę postępowania w takich przypadkach, bo inaczej kolejne osoby będące w podobnej sytuacji mogą nie mieć odwagi zgłosić nadużyć.</p>
      <p>Piaskowski podkreślił, że prezydent miał obowiązek przeprowadzić postępowanie wyjaśniające w tej sprawie. "Osoba, przeciwko której kieruje się tak poważne zarzuty ma prawo złożyć wyjaśnienia w sprawie w formie skonkretyzowanej, dotyczącej konkretnych zachowań wobec konkretnych osób" - tłumaczył. Dodał, że już w trakcie rozmowy z prezydentem dyrektor Schoen "z własnej wiedzy" posługiwał się nazwiskami kobiet.</p>
      <p>Iwona Wiśniewska - terapeutka, która zajmuje się aktorkami - podkreśliła, że przemoc może mieć różne formy i apelowała, by nie patrzeć na nią w sposób stereotypowy uznając, że jest ona tylko wtedy, gdy jest widoczna i nie może dotyczyć osób z wyższym wykształceniem.</p>
      <p>"Najgorsza formą przemocy jest przemoc psychiczna dokonywana w białych rękawiczkach. Wiele ofiar przemocy ma zespół stresu pourazowego. Chcę, żebyśmy spojrzeli na tę sytuację tak, że te osoby potrzebują naszej pomocy" - mówiła Wiśniewska. Dodała, że nie jest tak, że aktorki nagle z dnia na dzień poszły "na skargę". Doznawały przemocy od dłuższego czasu, sygnalizowały, że coś się dzieje, ale musiały najpierw to, co je spotkało w teatrze nazwać "przestępstwem" i dopiero wtedy zdecydowały się na taki krok - zauważyła.</p>
      <p>Radna KO Nina Gabryś zaznaczyła, że "sprawa Bagateli wzburzyła Kraków i cały kraj, bo to jedna z pierwszych większych spraw, która wpisuje się w polską falę aktów Me Too". Dodała, że przemoc bywa bagatelizowana, a zgłaszające ją osoby traktowane pobłażliwie. "To nie jest kwestia światopoglądu, to nie jest kwestia takiej czy innej polityki, ale kwestia walki o prawdziwą równość i prawdziwe bezpieczeństwo w miejscu pracy. Bezpieczeństwo, którego tym pracownicom i aktorkom w Teatrze Bagatela brakowało od lat" - powiedziała Gabryś.</p>
      <p>Zaapelowała, by zająć się regulaminami pracy i dokumentami obowiązującymi w instytucjach i spółkach miejskich pod kątem tego, jak działają mechanizmy antydyskryminacyjne. Dodała, że konieczne są regularne szkolenia dotyczące tego, czym jest molestowanie i jak radzić sobie z takimi sytuacjami. Zapowiedziała, że na początku roku zorganizowana zostanie konferencja o przeciwdziałaniu mobbingowi i molestowaniu.</p>
      <p>Radni - m.in. Małgorzata Jantos i Dominik Jaśkowiec z klubu KO i Alicja Szczepańska z "Krakowa dla mieszkańców" - przestrzegali przed pochopnym ferowaniem wyroków, bo nie jest to rola Rady Miasta oraz przed upolitycznianiem tej konkretnej sprawy.</p>
      <p>Osiem podwładnych i jedna była pracownica Teatru Bagatela zarzuciło dyrektorowi molestowanie i mobbing. Dyrektor Bagateli Henryk Jacek Schoen w rozmowie z PAP zaprzeczył, by kiedykolwiek dopuszczał się nadużyć. W zeszłym tygodniu przesłuchano pierwszą z pokrzywdzonych, a w środę zeznania złożyły dwie kolejne.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>