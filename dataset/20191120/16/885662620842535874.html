<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125690/se-tria-stadia-i-apoependysi-toy-ths-apo-tis-ellinikes-trapezes"/>
    <meta property="og:site_name" content="Insider"/>
    <meta property="article:published_time" content="2019-11-20T16:51:00+00:00"/>
    <meta property="og:title" content="Σε τρία στάδια η αποεπένδυση του ΤΧΣ από τις ελληνικές τράπεζες"/>
    <meta property="og:description" content="Το Ταμείο Χρηματοπιστωτικής Σταθερότητας συνέχισε το 2019 να ασκεί τα δικαιώματά του ως μέτοχος στις τέσσερεις συστημικές τράπεζες, ενώ συνεισέφερε στις πολιτικές επίλυσης των «κόκκινων» δανείων και στη βελτίωση της  διακυβέρνησης των ιδρυμάτων."/>
  </head>
  <body>
    <article>
      <h1>Σε τρία στάδια η αποεπένδυση του ΤΧΣ από τις ελληνικές τράπεζες</h1>
      <h2>Το Ταμείο Χρηματοπιστωτικής Σταθερότητας συνέχισε το 2019 να ασκεί τα δικαιώματά του ως μέτοχος στις τέσσερεις συστημικές τράπεζες, ενώ συνεισέφερε στις πολιτικές επίλυσης των «κόκκινων» δανείων και στη βελτίωση της  διακυβέρνησης των ιδρυμάτων.</h2>
      <address><time datetime="2019-11-20T16:51:00+00:00">20 Nov 2019, 16:51</time> by <a rel="author">Θανάσης Κουκάκης</a></address>
      <p>Στην αποκάλυψη ότι <b>το σχέδιο αποεπένδυσης του Ταμείου Χρηματοπιστωτικής Σταθερότητας (ΤΧΣ) από τις ελληνικές τράπεζες βρίσκεται ακόμη σε αρχικό στάδιο,</b> προέβη η <b>Ευρωπαϊκή Επιτροπή </b>στην <a href="https://www.insider.gr/eidiseis/oikonomia/125659/prasino-fos-apo-tin-komision-sto-proshedio-toy-proypologismoy-toy-2020">έκθεση ενισχυμένης εποπτείας</a> που έδωσε σήμερα στη δημοσιότητα.</p>
      <p>Όπως αναφέρει η έκθεση, το Ταμείο Χρηματοπιστωτικής Σταθερότητας συνέχισε το 2019 να ασκεί τα δικαιώματά του ως μέτοχος στις τέσσερεις συστημικές τράπεζες, ενώ συνεισέφερε στις πολιτικές επίλυσης των «κόκκινων» δανείων και στη βελτίωση της διακυβέρνησης των ιδρυμάτων.</p>
      <p>«Το 2019, το ΤΧΣ ως μέτοχος αξιολόγησε και ενέκρινε διάφορες εκποιήσεις θυγατρικών των τραπεζών και χαρτοφυλακίων μη εξυπηρετούμενων ανοιγμάτων, ενώ προκειμένου να βελτιώσει την εταιρική διακυβέρνηση εισήγαγε διεθνείς βέλτιστες πρακτικές, αξιολογώντας τραπεζικές στρατηγικές και πολιτικές.</p>
      <p>Όπως σημειώνεται στην έκθεση, το Ταμείο Χρηματοπιστωτικής Σταθερότητας αξιολογεί τακτικά την απόδοση των Διοικητικών Συμβουλίων των συστημικών τραπεζών και τη διακυβέρνησή τους. «Μέχρι τον Οκτώβριο του 2019, οι τράπεζες αυτές έχουν εφαρμόσει ως επί το πλείστον τις συστάσεις του ΤΧΣ», αναφέρει η έκθεση.</p>
      <p>Σύμφωνα με την Επιτροπή, το ΤΧΣ συνέχισε να εφαρμόζει τη στρατηγική αποεπένδυσης του από τις συστημικές τράπεζες, η οποία έχει εγκριθεί από το Νοέμβριο του 2018.</p>
      <p>Η εφαρμογή της στρατηγικής αυτής είναι στην πρώτη της φάση όπου το ΤΧΣ αξιολογεί τις στρατηγικές και τα επιχειρηματικά μοντέλα των τραπεζών, ώστε να αναπτύξουν πρωτοβουλίες που θα ενισχύσουν την εσωτερική του αξία.</p>
      <p>Κατά την επόμενη προπαρασκευαστική φάση, το ΤΧΣ θα καθορίσει μεταξύ άλλων και θα αξιολογήσει την απόδοση των τραπεζών έναντι των βασικών δεικτών απόδοσης. Στην τελική φάση, θα ξεκινήσουν και θα υλοποιηθούν οι πωλήσεις των μεριδίων που κατέχει το Ταμείο στις ελληνικές τράπεζες.</p>
      <p>«Οι συζητήσεις μεταξύ του ΤΧΣ και του υπουργείου Οικονομικών σχετικά με τη δυνητική συμμετοχή των Αρχών στο τελικό στάδιο της αποεπένδυσης και τη νομική προστασία των οργάνων και του προσωπικού του ΤΧΣ δεν έχουν ακόμη οριστικοποιηθεί. Η διατήρηση της ανεξαρτησίας του ΤΧΣ αποτελεί τον ακρογωνιαίο λίθο της διαδικασίας αποκατάστασης της υγείας του τραπεζικού τομέα», σημειώνεται σχετικά στην έκθεση της Επιτροπής.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/120771/shedio-ths-psifizetai-se-enan-mina-tha-efarmostei-se-ena-etos"/>
        <a href="https://www.insider.gr/epiheiriseis/trapezes/118787/dynamika-se-tessera-metopa-prohora-i-ethniki-trapeza"/>
        <a href="https://www.insider.gr/epiheiriseis/trapezes/118638/krisimi-geniki-syneleysi-stin-ethniki-ikanopoiisi-ths-gia-tis-allages"/>
      </related>
    </article>
  </body>
</html>