<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.wijchensnieuws.nl/oranje-fonds-reikt-buurtcadeau-t-w-v-e3-000-uit-aan-wijkvereniging-wijchen-zuid/"/>
    <meta property="og:site_name" content="WijchensNieuws.nl"/>
    <meta property="article:published_time" content="2019-11-20T16:08:27+00:00"/>
    <meta property="og:title" content="Oranje Fonds reikt ‘Buurtcadeau’ t.w.v. €3.000,- uit aan Wijkvereniging Wijchen Zuid"/>
    <meta property="og:description" content="Het Oranje Fonds verrast Wijkvereniging Wijchen Zuid met een Oranje Fonds Buurtcadeau t.w.v. €3.000,-. In buurten waar de Straatprijs van de Nationale Postcode Loterij valt, verblijdt het Oranje Fonds een organisatie met het Buurtcadeau. Zo hebben ook alle omwonenden langdurig profijt van de straatprijs. Buurten zijn de haarvaten van de samenleving. Lokale organisaties waarbij buurtbewoners [&amp;hellip"/>
  </head>
  <body>
    <article>
      <h1>Oranje Fonds reikt ‘Buurtcadeau’ t.w.v. €3.000,- uit aan Wijkvereniging Wijchen Zuid</h1>
      <address>
        <time datetime="2019-11-20T16:08:27+00:00">20 Nov 2019, 16:08</time>
      </address>
      <p>
        <b>Het Oranje Fonds verrast Wijkvereniging Wijchen Zuid met een Oranje Fonds Buurtcadeau t.w.v. €3.000,-. In buurten waar de Straatprijs van de Nationale Postcode Loterij valt, verblijdt het Oranje Fonds een organisatie met het Buurtcadeau. Zo hebben ook alle omwonenden langdurig profijt van de straatprijs.</b>
      </p>
      <p>Buurten zijn de haarvaten van de samenleving. Lokale organisaties waarbij buurtbewoners elkaar ontmoeten zijn van grote waarde voor de samenhang en veiligheid van Nederland. Vandaar dat het Oranje Fonds extra wil investeren in de buurt. Het Fonds doet dit op allerlei manieren. Het is betrokken bij Burendag en investeert in activiteiten en accommodaties.</p>
      <p>In Wijchen zijn ze erg blij met het Buurtcadeau. “Graag willen wij met de bijdrage van het buurtcadeau de barruimte moderniseren door o.a. een lounge hoek te realiseren, lampen te vernieuwen en graag zouden wij een buitenterras realiseren. Hierdoor hopen wij dat inwoners van Wijchen Zuid vaker binnenlopen, andere bewoners ontmoeten, meedoen aan activiteiten en daarmee de saamhorigheid in de wijk verbeteren,” aldus Patricia van Maasakker van Wijkvereniging Wijchen Zuid.</p>
      <p>Het Oranje Fonds bouwt aan een sociale samenleving, waar mensen er voor elkaar zijn en iedereen mee kan doen. Daarom mobiliseert, versterkt en ondersteunt het zoveel mogelijk mensen en organisaties die zorgen dat niemand er alleen voor staat. De steun bestaat uit inspiratie, advies, kennis en geld. Het Fonds kan dit doen dankzij o.a. de Postcode Loterij, de Nederlandse Loterij, Vrienden en bedrijven. Koning Willem-Alexander en Koningin Máxima zijn het beschermpaar van het Oranje Fonds.</p>
      <related>
        <h4>Relevante berichten</h4>
        <a href="http://www.wijchensnieuws.nl/40-jaar-wijkcentrum-wijchen-oost-ozo-2/"/>
        <a href="http://www.wijchensnieuws.nl/40-jaar-wijkcentrum-wijchen-oost-ozo/"/>
        <a href="http://www.wijchensnieuws.nl/veel-activiteiten-in-zuiderpoort/"/>
        <a href="http://www.wijchensnieuws.nl/burendag-voor-ondernemers-bedrijventerrein-vijverlaan/"/>
      </related>
    </article>
  </body>
</html>