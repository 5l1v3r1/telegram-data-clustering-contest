<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/custvena-novinarka-rtvs-na-sodiscu-ne-zalite-251678"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T16:41:00+00:00"/>
    <meta property="og:title" content="Čustvena novinarka RTVS na sodišču: Ne žalite"/>
    <meta property="og:description" content="Na delovnem sodišču v Ljubljani se je z zaslišanjem priče nadaljevala obravnava tožbe, ki jo je proti RTV Slovenija vložila dolgoletna novinarka in tudi urednica nacionalke Mojca Šetinc Pašek...."/>
  </head>
  <body>
    <article>
      <h1>Čustvena novinarka RTVS na sodišču: Ne žalite</h1>
      <h2>Mojca Pašek Šetinc pričala, da je delala tudi po 16 ur.</h2>
      <address><time datetime="2019-11-20T16:41:00+00:00">20 Nov 2019, 16:41</time> by <a rel="author">T. V.</a></address>
      <p>Na delovnem sodišču v Ljubljani se je z zaslišanjem priče nadaljevala obravnava tožbe, ki jo je <a href="https://www.slovenskenovice.si/bulvar/domaci-traci/znana-novinarka-mojca-setinc-pasek-zahteva-50-tisoc-evrov-226258"><b>proti RTV Slovenija vložila dolgoletna novinarka in tudi urednica nacionalke</b></a> <b>Mojca Šetinc Pašek</b>.<br/><br/>Pred sodnico <b>Gordano Skočič</b> je potekalo zaslišanje tožeče stranke, ki od nacionalke zahteva 50 tisoč evrov, kar pomeni razliko med izplačanimi plačami Šetinc Paškovi in plačami, ki bi jih po njenem mnenju morala prejemati za opravljeno delo. O tem, kakšno delo je opravljala ena najbolj prepoznavnih novinark nacionalne televizije, je povedala pred sodiščem. Pojasnila je, da je v spornem obdobju opravljala delo novinarja eksperta področja (52. plačni razred) ter v tem času pripravila več zahtevnih projektov oziroma dokumentarcev, v katere je vložila mesece raziskovalnega novinarskega dela, ko se je sestajala z viri, pregledovala obširno dokumentacijo, preverjala informacije, hkrati pa tudi sama pisala scenarije za dokumentarce in jih montirala.<br/><br/>Mojca Šetinc Pašek je navedla projekte Pozabljena umetnost vladanja, dokumentarni portret <b>Janeza Drnovška</b>, dokumentarec o tem, kako se je prodajal Mercator ter Brezno, dokumentarec o sanaciji bank v letih 2013 in 2014. Poleg teh projektov je delala tudi kot urednica programa. Velikokrat je delala po 12, 13, 14 ur, je pričala, včasih tudi po 16, zaradi česar je trpela tudi njena družina.</p>
      <h3>Sodnica prekinila zaslišanje</h3>
      <p>Ob vprašanju odvetnika RTV <b>Janeza Tekavca</b>, naj našteje, kaj je novega razkrila v teh svojih projektih, in njegovem komentarju, da je bilo v primeru portreta Janeza Drnovška že vse znano, pa se je novinarka čustveno odzvala: »Ne žalite. Mislite, da je to lažja nedeljska oddaja.« Po posredovanju njene odvetnice <b>Judite Šlibar</b>, da odvetnik RTV provocira, je Mojca Pašek Šetinc odvetniku očitala, da omalovažuje njeno novinarsko delo: »Kakšna so pa vaša znanja, da me tukaj žalite?« Ob nadaljnjem spraševanju odvetnika, ali se tudi ob pripravi prispevka, kakršen je bil nedavno v oddaji Tarča, ko so razkrili, kako banke dajejo posojila, ne uporabljajo znanja, za katera Pašek Šetinčeva trdi, da so bila potrebna za pripravo prej omenjenih štirih prispevkov, so se strasti ponovno nekoliko razplamtele, zato je sodnica vse prisotne poslala iz razpravne dvorane.</p>
      <h3>Zahteva razliko do plače 52. plačnega razreda</h3>
      <p>Po nekajminutni prekinitvi se je zaslišanje nadaljevalo, Pašek Šetinčeva pa je pojasnjevala, katere elemente opisa del iz 52. plačnega razreda še izpolnjuje. Jedro spora je delovno mesto, ki ga je opravljala Šetinc Paškova v spornem obdobju od 11. marca 2014 do danes. Novinarka trdi, da je opravljala delo novinarja komentatorja eksperta področja in bi morala prejemati plačo za ustrezni plačni razred, potem ko ji je potekel mandat odgovorne urednice, pa je prejemala plačo za novinarja eksperta.<br/><br/>Na naslednji obravnavi bodo kot priče na predlog tožeče strani zaslišani nekdanji namestnik odgovorne urednice in nekdanji v. d. urednika informativnega programa<b> Vanja Vardjan</b>, novinar<b> Viki Tvrdy</b>, novinarka <b>Vesna Zadravec</b> in nekdanja urednica informativnega programa<b> Jadranka Rebernik</b>. Zaslišanja ostalih prič so predvidena za nadaljnjo obravnavo, ko naj bi na prostor za priče stopil tudi generalni direktor RTV Slovenija <b>Igor Kadunc</b>.</p>
    </article>
  </body>
</html>