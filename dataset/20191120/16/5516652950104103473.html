<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426151/h-epixeirhsiakh-hgesia-ston-klado-xenodoxias-filoxenias-toy-21oy-aiwna"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T16:15:01+00:00"/>
    <meta property="og:title" content="Η επιχειρησιακή ηγεσία στον κλάδο ξενοδοχίας - φιλοξενίας του 21ου αιώνα"/>
    <meta property="og:description" content="Την περασμένη Παρασκευή 15 Νοεμβρίου πραγματοποιήθηκε στη Ρόδο Εκπαιδευτικό Σεμινάριο - Ομιλία με τίτλο «Η επιχειρησιακή Ηγεσία στον κλάδο της Ξενοδοχίας-Φιλοξενίας του 21ου αιώνα. Μια διαφορετική προσέγγιση»."/>
  </head>
  <body>
    <article>
      <h1>Η επιχειρησιακή ηγεσία στον κλάδο ξενοδοχίας - φιλοξενίας του 21ου αιώνα</h1>
      <h2>Πραγματοποιήθηκε με επιτυχία το εκπαιδευτικό σεμινάριο απο τον όμιλο Esperia Group</h2>
      <address>
        <time datetime="2019-11-20T16:15:01+00:00">20 Nov 2019, 16:15</time>
      </address>
      <p>
        <b>Την περασμένη Παρασκευή 15 Νοεμβρίου πραγματοποιήθηκε στη Ρόδο Εκπαιδευτικό Σεμινάριο - Ομιλία με τίτλο «Η επιχειρησιακή Ηγεσία στον κλάδο της Ξενοδοχίας-Φιλοξενίας του 21ου αιώνα. Μια διαφορετική προσέγγιση».</b>
      </p>
      <p>Η ομιλία έγινε στην αίθουσα Βεργίνα του ομίλου Esperia στο Φαληράκι με εισηγητή τον κο Νίκο Πέρο, ο οποίος ερωτηθείς από τη «Ροδιακή» δήλωσε ότι το αντικείμενο της σχετιζόταν με την επιχειρησιακή ηγεσία στον τομέα της ξενοδοχίας - φιλοξενίας του 21ου αιώνα, αν και έγινε προσέγγιση στο θέμα από μια διαφορετική οπτική γωνία.</p>
      <p>Στην ερώτηση ποιος ήταν ο σκοπός του σεμιναρίου – ομιλίας και σε τι ωφέλησε όσους το παρακολούθησαν, ο κ. Πέρος απάντησε ότι σκοπός του ήταν η κατάρτιση και ο εμπλουτισμός γνώσεων στο αντικείμενο της ηγεσίας των ξενοδοχειακών επιχειρήσεων, οι νέες τεχνικές και μέθοδοι και η ανάπτυξη δεξιοτήτων επικοινωνίας. Επίσης αναπτύχθηκε η πολύπλοκη τέχνη της ηγεσίας, ο ρόλος του ηγέτη και η διάδραση με την ομάδα του στην εποχή της πληροφορίας και της επικοινωνίας.</p>
      <p>Στους παρευρισκόμενους παρουσιάστηκαν και άλλα ενδιαφέροντα αντικείμενα όπως:</p>
      <p>- Πώς μπορούμε να αναπτύξουμε υψηλό βαθμό εταιρικής εμπιστοσύνης (high trust organization).</p>
      <p>- Πόσο σημαντική είναι η αξιοποίηση της συναισθηματικής νοημοσύνης και της ενσυναίσθησης (soft skills) ως στρατηγικές δεξιότητες ενός manager.</p>
      <p>- Ο ηγέτης είναι στο κέντρο, ωστόσο, δεν είναι το κέντρο.</p>
      <p>
        <b>Σημειώνεται ότι ο Όμιλος της Esperia Group με την ευκαιρία του εορτασμού των 50 χρόνων από την ίδρυσή της με ανεκτίμητη συνεισφορά στην εξέλιξη και ανάπτυξη του τουριστικού προϊόντος του τόπου μας και προσφοράς στην τοπική κοινωνία αποφάσισε το σεμινάριο αυτό να έχει ανοιχτή πρόσκληση και να απευθύνεται σε όλη την τοπική τουριστική αγορά.</b>
      </p>
      <p>«Η συμμετοχή ξεπέρασε τις προσδοκίες μας και ευχαριστούμε γι’αυτό όλους τους συμμετέχοντες, με ιδιαίτερη χαρά όμως υποδεχθήκαμε τους σπουδαστές και καθηγητές των ιδιωτικών και δημοσίων ΙΕΚ και σχολών τουριστικών επαγγελμάτων του νησιού μας που μας τίμησαν με την παρουσία τους. Το ενδιαφέρον τους μας δίνει δύναμη και επιβεβαιώνει ότι με την ανάλογη στήριξη από όλους προς τη νέα γενιά ξενοδοχοϋπαλλήλων και ανθρώπων του τουρισμού είμαστε σε θέση να διασφαλίσουμε τη συνέχιση και ανάπτυξη του τουριστικού μας προϊόντος που είναι και η κινητήρια δύναμη της τοπικής αλλά και της εθνικής μας» δήλωσε ο κ. Πέρος και συνέχισε λέγοντας:</p>
      <p>«Το σύγχρονο και συνεχές μεταβαλλόμενο επιχειρηματικό περιβάλλον, δημιουργεί την αναγκαιότητα σε κάθε επιχείρηση να μελετήσει τον αντίκτυπο αυτών των αλλαγών, να διερευνήσει τους τρόπους διαχείρισής τους και να ανακαλύψει τους κατάλληλους ανθρώπους που θα διαχειριστούν τις αλλαγές και θα εμπνεύσουν όλα τα υπόλοιπα μέλη των ομάδων για να διαμορφώσουν τη σωστή στάση απέναντι στις αλλαγές».</p>
      <p>Σύμφωνα με τον ίδιο, η αναζήτηση ηγετών φαίνεται πως αποκτά ουσιώδη σημασία για κάθε επιχείρηση και η μετατροπή του κάθε στελέχους της επιχείρησης σε ηγέτη αποτελεί βασική προτεραιότητα. Κάθε άνθρωπος έχει ηγετικά χαρακτηριστικά, τα οποία χρειάζεται να ανακαλύψει, να βελτιώσει και να αναπτύξει με το σωστό τρόπο και την κατάλληλη καθοδήγηση. Η έμφαση και η αξία που προσδίδεται στο ανθρώπινο δυναμικό της κάθε επιχείρησης στη σημερινή εποχή, επιβεβαιώνει τον πρωταγωνιστικό και καθοριστικό ρόλο των ανθρώπων στην επιτυχία της επιχείρησης.</p>
      <p><b>«Η προσωπική ανάπτυξη των εργαζομένων μας είναι άρρηκτα συνδεδεμένη με αυτή του Ομίλου της Esperia Group. Πιστεύουμε ότι οι άνθρωποί μας αξίζουν ένα περιβάλλον εργασίας στο οποίο θα μπορούν να μαθαίνουν, να εξελίσσονται και να επιτυγχάνουν. Ενθαρρύνουμε τους ανθρώπους μας να αναλαμβάνουν διαφορετικούς ρόλους, ανάλογα με τις γνώσεις, την πείρα και τις ικανότητές τους.<br/>Προσπαθούμε να καλύπτουμε τις ανάγκες στελέχωσης κατά προτεραιότητα εσωτερικά, δίνοντας στους εργαζομένους ευκαιρίες και εφόδια να εξελιχθούν και να προχωρήσουν εντός του Ομίλου»</b> κατέληξε ο κ. Πέρος.</p>
    </article>
  </body>
</html>