<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/20/polizia-cilena-proiettili-pallini-gomma/"/>
    <meta property="og:site_name" content="Il Post"/>
    <meta property="article:published_time" content="2019-11-20T16:01:41+00:00"/>
    <meta property="og:title" content="La polizia cilena ha sospeso l’uso dei proiettili a pallini di gomma che avevano causato molti feriti nelle proteste delle ultime settimane"/>
    <meta property="og:description" content="La polizia cilena ha sospeso l'uso dei proiettili a pallini di gomma che avevano causato molti feriti nelle proteste delle ultime settimane: oltre 200 manifestanti avevano riportato ferite agli occhi, tanto da far diventare le bende sugli occhi uno dei simboli delle proteste. La decisione è stata annunciata da Mario"/>
  </head>
  <body>
    <article>
      <h1>La polizia cilena ha sospeso l’uso dei proiettili a pallini di gomma che avevano causato molti feriti nelle proteste delle ultime settimane</h1>
      <address>
        <time datetime="2019-11-20T16:01:41+00:00">20 Nov 2019, 16:01</time>
      </address>
      <p>La polizia cilena <a href="https://www.aljazeera.com/news/2019/11/chile-police-suspend-rubber-bullets-eye-injuries-191120070248585.html">ha sospeso</a> l’uso dei proiettili a pallini di gomma che avevano causato molti feriti nelle proteste delle ultime settimane: oltre 200 manifestanti avevano riportato ferite agli occhi, tanto da far diventare le bende sugli occhi uno dei simboli delle proteste. La decisione è stata annunciata da Mario Roza, capo della polizia cilena, che ha spiegato che è stata condotta un’indagine interna che ha rilevato delle discrepanze tra le informazioni fornite dai produttori dei proiettili e quelle ottenute con dei test appositi. Uno studio dell’Università del Cile aveva scoperto che i pallini all’interno dei proiettili non sono interamente di gomma, ma sono fatti all’80 per cento di silice, solfato di bario e piombo, il che li rende estremamente duri e pericolosi.</p>
      <p>Le proteste cilene, cominciate a metà ottobre dopo l’approvazione di una legge che <a href="https://www.ilpost.it/2019/10/22/proteste-cile-spiegate/">aumentava il prezzo del biglietto della metropolitana della capitale</a> Santiago, stanno continuando ancora oggi, a distanza di oltre un mese, e nel frattempo si sono concentrate su temi molto più estesi, principalmente riguardanti le grandi diseguaglianze economiche del paese.</p>
    </article>
  </body>
</html>