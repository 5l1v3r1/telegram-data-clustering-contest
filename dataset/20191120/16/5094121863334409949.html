<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lovkyne-michaela-fialova-zvirata-zbrane-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T16:02:00+00:00"/>
    <meta property="og:title" content="Kontroverzní lovkyně Michaela Fialová: Zvířata v Africe ztratila cenu"/>
    <meta property="og:description" content="Usměvavá kráska s pořádnou kulovnicí nad uloveným lvem nebo zebrou. S takovým obrázkem si nejspíš spojíte Michaelu Fialovou. Mladé pohledné ženě z Litoměřic se ale v hlavě nehoní jen exotická zvířata z jižní Afriky. Trápí ji, jak planetu vysává zemědělství i zvířecí velkochovy. Hovořila o tom před pár dny na přednášce pro školáky ve Štětí na tamní základce ve Školní ulici."/>
  </head>
  <body>
    <article>
      <h1>Kontroverzní lovkyně Michaela Fialová: Zvířata v Africe ztratila cenu</h1>
      <address><time datetime="2019-11-20T16:02:00+00:00">20 Nov 2019, 16:02</time> by <a rel="author">Jaroslav Balvín</a></address>
      <p>Lovkyně dětem doporučila, aby se zajímaly o historii řízku, který jim naloží ve školní jídelně nebo doma na talíř. Je proti zvířecím velkochovům. Pro zvíře je podle ní lepší, když stráví život v přírodě a pak ho rychle odstřelí. „Je to nejen humánní, ale i velice prospěšné životnímu prostředí. Osobně jsem se rozhodla lovit, protože mi lov přijde přirozenější,“ vyznala se Michaela.</p>
      <figure>
        <img src="https://g.denik.cz/1/f5/1511-cen-3x-etiopie2_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/cesko-dava-etiopii-sto-milionu-etiopany-i-to-drzi-doma-20191115.html">Česko dává Etiopii sto milionů. Afričany i to drží doma Přečíst článek ›</a>
      </aside>
      <p>Jsou to právě velkochovy, které podle odborníků produkují ohromné množství oxidu uhličitého. Ten stojí za nebezpečným globálním oteplováním. Podle lovkyně by ale svědomí měli zpytovat i vegani, kteří maso odmítají. Obilí pěstované často na ohromných monokulturních lánech totiž zabírá i místo pro volný chov dobytka. A zemědělci obvykle s půdou nenakládají zrovna šetrně.</p>
      <h3>Jíst zebry a žirafy? Žádný problém</h3>
      <p>Zcestovalá lovkyně ohromila děti porovnáním jídelníčku obyvatel Evropy a Afriky. Evropané běžně jedí kuřata nebo vepřové, lidem na černém kontinentu není vůbec divné ládovat se zebrami, žirafami nebo i lvy. Odlov těchto zvířat, tedy koníček, kterému se věnuje i Michaela, navíc přináší peníze domorodcům. Ti mají často hluboko do kapsy. Proti vývozu trofejí se ale bouří ochránci zvířat. Lovkyně popsala, že převážně mladí lidé toho nedávno dosáhli v Anglii. To je prý špatně.</p>
      <p>„Zvířata v jižní Africe ztratila cenu. Nikdo už je nechce chovat. Domorodci kvůli tomu přišli o práci. Povede to k tomu, že ta zvířata vymřou,“ je přesvědčená lovkyně. Dětem proto doporučila, aby se nejdřív zamysleli nad širšími souvislostmi, až je bude někdo „lanařit“ do protestů pod štítkem ekologie a udržitelného rozvoje, které jsou dnes podle ní v módě.</p>
      <figure>
        <img src="https://g.denik.cz/63/ce/zoo-gorily2_denik-150-3x2.jpg"/>
      </figure>
      <aside>
        <a href="https://www.denik.cz/regiony/pavilon-goril-zoo-praha-zahajeni-stavby-richard-narozeniny-sochy-zrozeni-0191109.html">Nový domov pro gorily? Nejlepší pavilon je málo vidět. Richard slavil Přečíst článek ›</a>
      </aside>
      <p>Michaela Fialová je spojená hlavně s Afrikou, cestuje ale po celém světě. Nedávno byla ve Skandinávii a naposledy se vrátila z Mexika, kde lovila holuby. Věnuje se i rybolovu. „Afriky je teď méně,“ konstatovala lovkyně s tím, že v JAR bují rasismus proti bílým, kteří si v zemi nemůžou být jisti bezpečím. V ohrožení jsou především farmáři bílé pleti. „Je to hodně frustrující. Léta jsme budovali vesničky, pomáhali zachraňovat zvířata v rezervaci, ale i domorodce,“ řekla.</p>
      <h3>V marketu prý nenakupuje</h3>
      <p>V českých lesích Michaela už neloví, ačkoli tu jako myslivec začínala. „Chuť jít po měsíci v divočině do lesa už nemám,“ vysvětlila s tím, že si raději oddychne jiným koníčkem, historií. „Radši se jdu projít po stopách odbojářů a maso si odkoupím od myslivců. Nemám ráda nakupování v marketech. Nakupuju fair trade, ať už je to kravička, nebo něco jiného,“ dodala lovkyně.</p>
      <p>Přestože se její přednáška ve Štětí týkala především osvěty, ani kluci se zálibou ve zbraních nepřišli zkrátka. Michaela se jim pochlubila odstřelovačkou značky Steyr SSG 08. „Běžně s ní ale nelovím,“ okomentovala. „Doma s ní jenom trénuji. V Africe si flintu půjčuju,“ doplnila. Zvířata tam střílí až na vzdálenost 400 metrů. „To je umění, které jsem jako český myslivec neznala,“ podotkla. Dřív proto absolvovala kurzy dálkové střelby.</p>
      <p><b>Michaela Fialová<br/></b>Rodačka z Roudnice nad Labem Michaela Fialová je díky sociálním sítím i médiím známá jako kontroverzní lovkyně z Afriky. Podle ochránců zvířat se ulovenými exotickými zvířaty chlubí nepatřičně. Kritici ale podle ní nerozumějí, že odlov divoké zvěře je prospěšný pro chudé Afričany. A jíst zvěř z volné přírody je daleko přirozenější než konzumovat maso z velkých chovů. Žije v Litoměřicích, kde také chodila na 5. základní školu. Nedostudovala Českou zemědělskou univerzitu v Praze. Nyní cestuje po různých destinacích planety a věnuje se i osvětě o udržitelném rozvoji mezi mládeží. Je prý „skoro vegankou“. Kromě toho, že jí maso ulovené ve volné přírodě. Působila i jako kondiční trenérka a výživová poradkyně. „Dodnes jezdím spinning v Litoměřicích, když je čas,“ říká.</p>
      <figure>
        <img src="https://g.denik.cz/43/04/olomouc-zoo-krokodyl-celnaty-mlade-01_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-olomoucke-zoo-se-vyklubali-mali-krokodyli-takto-vypadaji-20191018.html">V olomoucké zoo se vyklubali malí krokodýli. Takto vypadají Přečíst článek ›</a>
      </aside>
    </article>
  </body>
</html>