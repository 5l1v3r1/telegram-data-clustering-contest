<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/notizie/federsupporter-le-dimissioni-del-presidente-della-lega-calcio-di-serie-a-micciche-e-la-prova-di-resistenza/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-20T16:08:06+00:00"/>
    <meta property="og:title" content="Federsupporter – Le dimissioni del Presidente della Lega Calcio di Serie A, Miccichè: e la prova di resistenza?"/>
    <meta property="og:description" content="Federsupporter spiega che se ci fosse stato uno scrutinio segreto, si dovrebbe effettuare lo spoglio delle schede, indipendentemente dall'acclamazione"/>
  </head>
  <body>
    <article>
      <h1>Federsupporter – Le dimissioni del Presidente della Lega Calcio di Serie A, Miccichè: e la prova di resistenza?</h1>
      <h2>Se ci fosse stato uno scrutinio segreto, si dovrebbe comunque effettuare lo spoglio delle schede, indipendentemente dall'acclamazione: in questo caso l'elezione sarebbe valida</h2>
      <address><time datetime="2019-11-20T16:08:06+00:00">20 Nov 2019, 16:08</time> by <a rel="author" href="https://www.pianetagenoa1893.net/" target="_blank">Redazione Pianetagenoa</a></address>
      <p>Con riferimento alle recenti dimissioni del Dr. Miccichè dalla carica di Presidente della Lega Calcio di Serie A, si impone un interrogativo.</p>
      <p>Più precisamente, ci si chiede per quale motivo, in ordine alla questione della legittimità  dell’elezione alla suddetta carica, invece di tante polemiche e di indagini, non si sia proceduto al preventivo esperimento di quella che, nel gergo tecnico-giuridico, viene definita “<b>prova di resistenza”.</b></p>
      <p>Ammesso, infatti, che risponda al vero il fatto che, in occasione di tale elezione ci sia stato uno scrutinio segreto e che le schede di votazione siano tuttora disponibili, opportunamente sigillate e, quindi, scrutinabili, la prima cosa da fare sarebbe stata quella di procedere al loro scrutinio.</p>
      <p>In tal modo si sarebbe potuto verificare se, a prescindere dall’avvenuta elezione per acclamazione, l’elezione stessa sarebbe, comunque, avvenuta legittimamente con l’unanimità dei voti favorevoli ottenuti dal Dr. Miccichè.</p>
      <p>La giurisprudenza amministrativa (cfr. ex plurimis, Consiglio di Stato, Sezione V, sentenza n. 884 del 7 agosto 1996) ha sancito e sancisce che qualsiasi interesse ad agire contro un provvedimento amministrativo reputato illegittimo viene meno, ove ne sia stata verificata l’inutilità giuridica.</p>
      <p>Quanto sopra, poiché l’interesse all’annullamento del provvedimento viene meno se, all’esito della verifica, risulti con certezza che non se ne potrebbe trarre alcun giovamento.</p>
      <p>Cosa che si realizzerebbe, nella fattispecie, ove, a seguito di scrutinio delle schede elettorali, si verificasse l’unanime voto a favore del Dr. Miccichè.</p>
      <p>Voto che, in questo caso, avrebbe reso, comunque, legittima e valida l’elezione, indipendentemente dal fatto che essa sia avvenuta per acclamazione.</p>
      <p>
        <b>Avv. Massimo Rossetti</b>
      </p>
      <p>
        <b>Responsabile dell’Area Giuridico-Legale di Federsupporter</b>
      </p>
      <p>Riceviamo e pubblichiamo</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/notizie/federsupporter-il-daspo-privato-e-illegittimo-mentre-e-legittimo-che-le-societa-non-vendano-abbonamenti-e-biglietti-a-soggetti-non-graditi/"/>
        <a href="https://www.pianetagenoa1893.net/primo-piano/micciche-perche-preziosi-ha-espresso-dubbi-sulla-mia-elezione/"/>
        <a href="https://www.pianetagenoa1893.net/federsupporter/federsupporter-ricorda-una-frase-di-manganelli-una-cosa-sono-i-delinquenti-unaltra-gli-ultras-con-cui-occorre-dialogare/"/>
        <a href="https://www.pianetagenoa1893.net/primo-piano/nepori-presidente-massese-ringrazio-il-genoa-e-andreazzoli-per-lonore-di-giocare-unamichevole-di-alto-livello/"/>
        <a href="https://www.pianetagenoa1893.net/primo-piano/federsupporter-il-tribunale-di-roma-ha-stabilito-che-il-tifoso-e-un-consumatore-che-deve-essere-tutelato/"/>
        <a href="https://www.pianetagenoa1893.net/primo-piano/nicolas-russo-presidente-lanus-conferma-de-la-vega-ci-sono-trattative-in-stato-avanzato-col-genoa/"/>
      </related>
    </article>
  </body>
</html>