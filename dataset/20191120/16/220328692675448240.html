<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/gonyat-shefa-na-vik-v-pernik-407205.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T16:00:00+00:00"/>
    <meta property="og:title" content="Гонят шефа на ВиК в Перник"/>
    <meta property="og:description" content="Водният режим ще продължи поне до април идната година"/>
  </head>
  <body>
    <article>
      <h1>Гонят шефа на ВиК в Перник</h1>
      <address><time datetime="2019-11-20T16:00:00+00:00">20 Nov 2019, 16:00</time> by <a rel="author">Редактори</a></address>
      <p>"Ще предприемем мерки с Община Перник. Вече имаме и изводи от 7-дневната проверка. Полезният обем на язовира е 20 млн. кубически метра. Хидроложките доклади показват, че притокът на водата на язовир Студена е бил 4 пъти по-малко от януари до октомври тази година. През 2019 година притокът на вода е бил 11 млн. куб. метра, а през 2018 година - 40 млн. куб. метра", заяви заместник-министърът на регионалното развитие Николай Нанков.</p>
      <p>Във връзка с водната криза в Перник Нанков даде извънреден брифинг в града. </p>
      <p>"Огромни са проблемите в ВиК-Перник. Фактурираните количества, достигнали до абонатите са 3 млн. куб литра. Неотчетените води са над 10 млн.куб метра. 76% е загубата на вода, за съжаление на всички", разкри зам.-министърът на регионалното развитие.</p>
      <p>"Вторият огромен проблем е старата и амортизирана водопреносна мрежа. В някой от населените места загубите са били 90%. Вината е и в ВиК дружеството", коментира още Нанков.</p>
      <p>"Липсата на диалог в ръководството на ВиК дружеството е сред основните причини за кризата. Грешката на Витанов е, че не е осведомил Общината месец по-рано. Засушаването е друга причина, а и авариите, които са над 2700 за 2019 г.", заяви той и допълни, че още днес директорът на ВиК-Перник инж. Иван Витанов ще бъде освободен от поста си.</p>
      <p>"Има внушение, че ремонтът на язовира е довел до засушаването. Избрахме най-скъпия способ за ремонт – с водолази и без прекъсване на водоснабдяването", заяви зам.-министърът на регионалното развитие.</p>
      <p>"Режимът ще продължи поне до април 2020 г. По-голямата част от другите водни източници също са пресъхнали. Те не са бъдеща алтернатива за водоснабдяване", каза още той.</p>
      <p>"Финансовото състояние на ВиК-Перник не е сред най-лошите. Ще обезпечим големите финансови проблеми пред дружеството. Има вариант е за кредит. Ще видим какво ще направи бъдещето ръководство на дружеството", завърши Николай Нанков.</p>
    </article>
  </body>
</html>