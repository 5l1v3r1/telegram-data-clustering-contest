<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/prasino-fos-apo-tin-komision-egkrithike-to-proschedio-toy-proypologismoy-gia-to-2020-epitychis-i-tetarti-axiologisi/"/>
    <meta property="og:site_name" content="europost.gr"/>
    <meta property="article:published_time" content="2019-11-20T16:45:17+00:00"/>
    <meta property="og:title" content="Πράσινο φως από την Κομισιόν: Εγκρίθηκε το προσχέδιο του προϋπολογισμού για το 2020 – Επιτυχής η τέταρτη αξιολόγηση."/>
    <meta property="og:description" content="Στο συμπέρασμα ότι το προσχέδιο προϋπολογισμού για το 2020 της Ελλάδας είναι «συμβατό» με το Σύμφωνο Σταθερότητας και Ανάπτυξης κατέληξε η Κομισιόν. Εκτός από την Ελλάδα, με τους κανόνες της ΕΕ για το έλλειμμα και το"/>
  </head>
  <body>
    <article>
      <h1>Πράσινο φως από την Κομισιόν: Εγκρίθηκε το προσχέδιο του προϋπολογισμού για το 2020 – Επιτυχής η τέταρτη αξιολόγηση.</h1>
      <address>
        <time datetime="2019-11-20T16:45:17+00:00">20 Nov 2019, 16:45</time>
      </address>
      <p>Στο συμπέρασμα ότι το προσχέδιο προϋπολογισμού για το 2020 της Ελλάδας είναι «συμβατό» με το Σύμφωνο Σταθερότητας και Ανάπτυξης κατέληξε η Κομισιόν.</p>
      <p>Εκτός από την Ελλάδα, με τους κανόνες της ΕΕ για το έλλειμμα και το χρέος συμμορφώνονται πλήρως οι προϋπολογισμοί: Γερμανίας, Ιρλανδίας, Κύπρου, Λιθουανίας, Λουξεμβούργου, Μάλτας, Ολλανδίας και Αυστρίας.</p>
      <p>Επιπλέον, σήμερα η Κομισιόν ενέκρινε την τέταρτη έκθεση για την Ελλάδα στο πλαίσιο της ενισχυμένης εποπτείας. Η δημοσίευση της έκθεσης έρχεται σε συνέχεια της τέταρτης μεταμνημονιακής αποστολής των θεσμών στην Ελλάδα που πραγματοποιήθηκε από τις 23 έως τις 26 Σεπτεμβρίου 2019.<br/>«Η έκθεση της Ελλάδας ανταποκρίνεται στον συμφωνηθέντα στόχο»<br/>Η έκθεση διαπιστώνει ότι ο προϋπολογισμός για το 2020 της Ελλάδας «ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη» και ότι «η κυβέρνηση έχει αναλάβει συνολικά τις απαραίτητες δράσεις για την επίτευξη των ειδικών μεταρρυθμιστικών της δεσμεύσεων για τα μέσα του 2019, στο πλαίσιο της προώθησης ενός ευρύτερου προγράμματος μεταρρυθμίσεων». «Οι περαιτέρω δράσεις θα είναι ζωτικής σημασίας για την ολοκλήρωση και, όπου είναι απαραίτητο, την επιτάχυνση των μεταρρυθμίσεων», επισημαίνει η Επιτροπή.</p>
      <p>Τα συμπεράσματα της έκθεσης της Επιτροπής θα συζητηθούν στο Eurogroup της 4ης Δεκεμβρίου 2019, στη βάση των οποίων θα εξεταστεί και η ενεργοποίηση της επόμενης δέσμης μέτρων ελάφρυνσης του χρέους με την επιστροφή στην Ελλάδα των κερδών των ευρωπαϊκών κεντρικών τραπεζών από τα ελληνικά ομόλογα (ANFA και SMP).</p>
    </article>
  </body>
</html>