<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Opava-V-Obecnim-dome-se-budou-slavit-narozeniny-ve-velkem-stylu-604050"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T16:01:00+00:00"/>
    <meta property="og:title" content="Opava: V Obecním domě se budou slavit narozeniny ve velkém stylu"/>
    <meta property="og:description" content="Před deseti lety, přesně 12. prosince, se opavský Obecní dům otevřel pro veřejnost. Budova bývalé banky v novobarokním stylu na Ostrožné ulici ožila unikátními akcemi, které ročně navštíví zhruba šedesát tisíc návštěvníků."/>
  </head>
  <body>
    <article>
      <h1>Opava: V Obecním domě se budou slavit narozeniny ve velkém stylu</h1>
      <address>
        <time datetime="2019-11-20T16:01:00+00:00">20 Nov 2019, 16:01</time>
      </address>
      <p>
        <b>Před deseti lety, přesně 12. prosince, se opavský Obecní dům otevřel pro veřejnost. Budova bývalé banky v novobarokním stylu na Ostrožné ulici ožila unikátními akcemi, které ročně navštíví zhruba šedesát tisíc návštěvníků.</b>
      </p>
      <p>Své jubileum bude Obecní dům slavit od 12. do 14. prosince a návštěvníkům nabídne skvělé zážitky.<br/><br/>Obecní dům byl postaven podle projektu vídeňského architekta Rudolfa Eislera v r. 1915 a v roce 2009 proběhl rozsáhlou rekonstrukcí. V současné době je kulturním a společenským centrem, v němž Opavská kulturní organizace (OKO) realizovala za deset let přes 1500 kulturních pořadů.<br/><br/>„Nabídka akcí v Obecním domě je velmi pestrá. Návštěvníkům nabízíme společenské akce v Sále purkmistrů, výstavy, vernisáže, animace, přednášky nebo komentované prohlídky. Jedinečná je také stálá expozice Cesta města, která v moderním výstavním prostoru nabízí prostřednictvím fotografického materiálu, exponátů, map a plánů vývoj Opavy od dob prvního osídlení až do konce 20. století,“ vysvětluje Marcela Mrózková Heříková, ředitelka opavské kulturní organizace. „Dalším unikátním místem Obecního domu, které slouží ve větší míře mladým, je multižánrový klub ART, který díky svému vynikajícímu technickému vybavení nabízí divadelní představení, filmy nebo koncerty,“ dodává Marcela Mrózková Heříková.<br/><br/>Své jubileum teď Obecní dům oslaví ve velkém stylu akcí s názvem Tři dny hudby a poezie z Opavy a okolí aneb 10 let Obecního domu. „Od samotného začátku podporujeme především místní umělce a v tomto trendu budeme jako patrioti pochopitelně pokračovat. V Klubu Art v rámci oslav nabídneme každý den vystoupení šesti kapel.  V Galerii Obecního domu pak budou v pátek a sobotu probíhat autorská čtení a v Sále purkmistrů si mohou zájemci po celou dobu oslav prohlédnout výstavu plakátů z akcí v Obecním domě a Klubu Art za celé uplynulé desetiletí. Přijďte se podívat na to, co se v Opavě tvoří. Budete pozitivně překvapeni,“ říká Jan Kunze, dramaturg Opavské kulturní organizace.<br/><br/>PROGRAM OSLAV:<br/>Klub Art, 12. až 14. prosince od 18:00 hodin, vstupné zdarma: Koncerty skupin ANTONOVA, DOBROZDÁNÍ, ELEMENT, EXPEDICE APALUCHA, GHOSTFACE, JAKE ONDER, JAREM BÝT, KOFE-IN, KHYR BROTHERS, L.D.G.C., LYDIAN PROJECT, MARIE TOMANOVÁ, MUNROE, NADĚJE, PSYCHONAUT, ROTUJÍCÍ KEDLUBEN, SOCIAL PARTY,WHEN YOUR SMILE FALLS DOWN.</p>
      <p>Galerie Obecního domu, 13. a 14. prosince v 18:30 hodin, Autorská čtení: David Bátor, Miroslav Černý, Vladana Fuchsová, Radek Glabazňa, Ondřej Hložek, Dan Jedlička, Ivana Kašpárková, Marika Kováčová, Alžběta Luňáčková, Radek Mikšíček, Radek Touš</p>
      <p>Sál purkmistrů, 12. až 14. prosince od 18 do 22 hodin, vstupné zdarma: Výstava plakátů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Opava-Prijdte-diskutovat-o-roce-1989-603905"/>
        <a href="https://www.parlamentnilisty.cz/politika/obce-volicum/Opava-Mesto-koupilo-pristroj-na-zachranu-zivota-603296"/>
        <a href="https://www.parlamentnilisty.cz/politika/obce-volicum/Opava-Hrbitovni-zed-se-zbavi-graffiti-603011"/>
        <a href="https://www.parlamentnilisty.cz/politika/obce-volicum/Opava-Vytvarnice-Lucie-Sabev-ova-povede-zajemce-Na-hranu-komplexity-602493"/>
      </related>
    </article>
  </body>
</html>