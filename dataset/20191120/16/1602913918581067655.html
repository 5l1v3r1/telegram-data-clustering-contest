<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ministrul-de-externe-roman-si-secretarul-de-stat-al-sua-discutii-despre-ridicarea-vizelor-romanilor-18599520"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T16:05:32+00:00"/>
    <meta property="og:title" content="Ministrul de Externe român şi secretarul de stat al SUA, discuţii despre ridicarea vizelor românilor"/>
    <meta property="og:description" content="Ministrul de Externe Bogdan Aurescu a discutat cu secretarul de stat al SUA, Mike Pompeo despre mai multe domenii de colaborare dintre cele două ţări, inclusiv Parteneriatului Strategic şi cooperarea în cadrul NATO. Bogdan Aurescu a argumentat în favoarea accederii României în programul Visa Waiver."/>
  </head>
  <body>
    <article>
      <h1>Ministrul de Externe român şi secretarul de stat al SUA, discuţii despre ridicarea vizelor românilor</h1>
      <address><time datetime="2019-11-20T16:05:32+00:00">20 Nov 2019, 16:05</time> by <a rel="author">Alexandru Costea, Mediafax</a></address>
      <p>Ministrul de Externe Bogdan Aurescu a discutat cu secretarul de stat al SUA, Mike Pompeo despre mai multe domenii de colaborare dintre cele două ţări, inclusiv Parteneriatului Strategic şi cooperarea în cadrul NATO. Bogdan Aurescu a argumentat în favoarea accederii României în programul Visa Waiver.</p>
      <p>"Ministrul afacerilor externe Bogdan Aurescu a avut miercuri, 20 noiembrie 2019, o întrevedere cu secretarul de stat american, Michael R. Pompeo, în marja reuniunii miniştrilor de externe NATO de la Bruxelles, aceasta fiind prima întrevedere între cei doi şefi ai diplomaţiilor română şi americană, de la preluarea mandatului noului Guvern al României. Cu această ocazie, şeful diplomaţiei române a reiterat determinarea Preşedintelui României, domnul Klaus Iohannis, a Premierului Ludovic Orban şi a Guvernului României, precum şi a sa personală de a dezvolta şi aprofunda Parteneriatul Strategic bilateral şi de a imprima un plus de eficienţă cooperării sectoriale cu SUA. (...) Nu în ultimul rând, Bogdan Aurescu a argumentat în favoarea accederii României, partener strategic şi aliat dedicat al SUA, în programul Visa Waiver", se arată într-un comunicat al MAE, remis, miercuri, MEDIAFAX.</p>
      <p>Ministrul Aurescu l-a invitat pe Mike Pompeo să facă o vizită în România, invitaţie care a fost "primită cu deschidere" de Pompeo.</p>
      <p>Oficialul din Guvern a declarat că este necesară creşterea prezenţei militare americane în România, "în contextul volatil de securitate din regiunea Mării Negre", potrivit MAE.</p>
      <p>"Totodată, a reiterat angajamentul ferm al noului Guvern de la Bucureşti pentru partajarea echitabilă a responsabilităţilor, confirmând continuarea alocării a 2% din PIB pentru apărare şi participarea României la misiuni militare externe, aspect apreciat în mod deosebit de Secretarul de stat Pompeo", mai arată Ministerul.</p>
      <p>Bogdan Aurescu a dat asigurări cu privire la prioritatea acordată de noul Guvern operaţionalizării celor două memorandumuri de înţelegere semnate recent de România şi SUA, în privinţa cooperării în domeniul nuclear civil şi infrastructură 5G.</p>
      <p>"Cei doi înalţi oficiali au trecut în revistă agenda reuniunii ministeriale NATO şi au evidenţiat importanţa avansării procesului de adaptare a Alianţei, în pas cu evoluţiile din contextul de securitate din spaţiul euro-atlantic. În acest context, ministrul român a subliniat importanţa implementării pachetului privind Marea Neagră, adoptat de miniştrii de externe aliaţi în luna aprilie a acestui an, la Washington. În acest cadru, a menţionat importanţa creşterii participării aliate la Brigada Multinaţionala din România, precum şi sporirea prezentei navale aliate în Marea Neagră, respectiv a patrulărilor aeriene", mai arată comunicatul.</p>
      <p>De asemenea, ministrul român de externe a făcut o prezentare sintetică a situaţiei politice din Republica Moldova şi a subliniat importanţa dosarului transnistrean pentru securitatea României şi a NATO.</p>
    </article>
  </body>
</html>