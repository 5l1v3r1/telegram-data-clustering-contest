<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/vot-electronic-usr-dan-barna-conducere-partid-326499.html"/>
    <meta property="og:site_name" content="Observator"/>
    <meta property="article:published_time" content="2019-11-20T16:37:00+00:00"/>
    <meta property="og:title" content="Vot electronic în USR. Dan Barna rămâne la conducerea partidului"/>
    <meta property="og:description" content="Dan Barna rămâne la conducerea USR. Membrii formațiunii au decis, prin vot electronic, să-i acorde în continuare sprijinul, după rezultatul considerat a fi dezamăgitor din primul tur al alegerilor prezidențiale."/>
  </head>
  <body>
    <article>
      <h1>Vot electronic în USR. Dan Barna rămâne la conducerea partidului</h1>
      <address><time datetime="2019-11-20T16:37:00+00:00">20 Nov 2019, 16:37</time> by <a rel="author">Daniel Murărescu</a></address>
      <p>
        <b>
          <b>Dan Barna rămâne la conducerea USR. Membrii formațiunii au decis, prin vot electronic, să-i acorde în continuare sprijinul politic, după rezultatul considerat a fi dezamăgitor din primul tur al alegerilor prezidențiale.</b>
        </b>
      </p>
      <p>Deși Dan Barna spera că va intra în turul 2, alături de Klaus Iohannis, <a href="https://observator.tv/politic/alegeri-prezidentiale-2019-rezultate-finale-primul-tur-325379.html">rezultatul final</a> comunicat de Biroul Electoral Central l-a plasat pe poziția a treia, cu 15,02%, în spatele candidatei PSD Viorica Dăncilă, care a obținut 22,26%.</p>
      <p>În aceste circumstanțe, Dan Barna și-a pus mandatul la decizia membrilor USR. Scrutinul electronic i-a fost favorabil liderului USR, 75% din membri hotărând ca Barna să continue la șefia partidului.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FDanBarnaUSR%2Fvideos%2F567896633967951%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <blockquote><b>Dan Barna, pe Facebook - </b>Mulțumesc din nou colegilor pentru încredere, voi continua să lupt cu toată energia pentru întărirea partidului. Mă bucur că au votat chiar mai mulți membri decât la alegerile din septembrie, asta înseamnă că mecanismele interne ale partidului funcționează.<br/><br/>Consultarea a fost o parte din procesul intern de analiză a alegerilor prezidențiale, am discutat și cu liderii din partid, concluzia este aceea că trebuie să strângem rândurile. Avem de pregătit alegeri locale și parlamentare și guvernarea. Nu am intrat în această cursă cu gândul că abandonăm la primul obstacol.</blockquote>
      <p>Dan Barna a precizat, miercuri după-amiază, într-o conferinţă de presă, că votul a avut loc în urma rezultatelor la alegerile prezidenţiale.</p>
      <p><i>"Avem rezultatul consultării membrilor asupra poziţiei mele în calitate de lider al lui USR. A fost o întrebare pe care am pus-o cumva urmare a rezultatului alegerilor, unde am avut cumva aşteptări mai mari decât rezultatul pe care l-am obţinut şi atunci, cum USR a rezolvat de fiecare dată astfel de situaţii prin consultarea membrilor, şi de această dată am optat pentru această variantă. Întrebarea pe care am adresat-o este una pe care o cunoaşteţi: Consideraţi că Dan Barna ar trebui să-şi dea demisia de la conducerea USR? Decizia colegilor noştri este aceea de a continua această poziţie, 75 la sută, practic trei sferturi din partid a decis că nu este cazul să îmi dau demisia, 25 au răspuns Da. Practic,  7.189 de membri consideră că trebuie să continuăm"</i>, a declarat Barna.</p>
      <p>El a adăugat că este un rezultat care îl obligă.</p>
      <p><i>"Vom avea duminică alegeri, îndem electoratul să meargă la vot, să voteze cu actualul preşedinte, după care vom intra în logică parlamentară, vom monitoriza activitatea Guvernului, vom face tot ce depinde de noi pentru a transforma promisiunea pe care domnul Orban a făcut-o în acordul politic, aceea de a avea primari în două tururi, vom face tot ce depinde de noi să devină realitate, vom conduce negocieri mai departe pe acest subiect şi pe toate celelalte teme din agendă"</i>, a afirmat Dan Barna.</p>
    </article>
  </body>
</html>