<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919327/%D8%A8%D8%A7%D8%B2%D8%A7%D8%B1-%D8%AA%D8%AD%D8%AA-%D8%B1%D8%B5%D8%AF-%D8%A8%D8%A7%D8%B2%D8%B1%D8%B3%D8%A7%D9%86-%DA%A9%D9%85%D8%A8%D9%88%D8%AF%DB%8C-%D8%AF%D8%B1-%D8%AA%D8%A7%D9%85%DB%8C%D9%86-%D9%85%D8%A7%DB%8C%D8%AD%D8%AA%D8%A7%D8%AC-%D8%B9%D9%85%D9%88%D9%85%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:29:56+00:00"/>
    <meta property="og:title" content="بازار تحت رصد بازرسان/کمبودی در تامین مایحتاج عمومی نداریم"/>
    <meta property="og:description" content="ایسنا/گیلان فرماندار شهرستان رشت گفت: همزمان با آغاز طرح سهمیه بندی، طرح های ویژه نطارتی شروع شده و تاکید می شود نظارت ها دقیق و مستمر ادامه داشته باشد تا مردم احساس امنیت و آرامش کنند."/>
  </head>
  <body>
    <article>
      <h6 class="kicker">فرماندار شهرستان رشت:</h6>
      <h1>بازار تحت رصد بازرسان/کمبودی در تامین مایحتاج عمومی نداریم</h1>
      <address><time datetime="2019-11-20T16:29:56+00:00">20 Nov 2019, 16:29</time> by <a rel="author">محدثه مهدوی</a></address>
      <p>ایسنا/گیلان فرماندار شهرستان رشت گفت: همزمان با آغاز طرح سهمیه بندی، طرح های ویژه نطارتی شروع شده و تاکید می شود نظارت ها دقیق و مستمر ادامه داشته باشد تا مردم احساس امنیت و آرامش کنند.</p>
      <p>به گزارش ایسنا، میرشمس مومنی زاده در جلسه ستاد تنظیم بازار شهرستان رشت اظهار کرد: به دنبال اجرای طرح سهمیه بندی بنزین با توجه به سیاست های ابلاغ شده در کشور و استان، نباید شاهد هیچگونه افزایش قیمت در کالا و خدمات باشیم.</p>
      <p>فرماندار شهرستان رشت افزود: همزمان با آغاز طرح سهمیه بندی، طرح های ویژه نطارتی شروع شده و تاکید می شود نظارت ها دقیق و مستمر ادامه داشته باشد تا مردم احساس امنیت و آرامش کنند.</p>
      <p>مومنی زاده بیان کرد: در مایحتاج و ارزاق عمومی، سوخت هیچگونه کمبودی نداریم، در حال حاضر به اندازه کافی کالا وجود دارد. سوخت هم بیش از نیاز ذخیره موجود است، در ارتباط با آرد و نان که مهمترین کالاست هم مشکلی نداریم، فقط نظارتها باید مستمر انجام گیرد.</p>
      <p>وی با تاکید بر اینکه افزایش نرخ به طور کلی ممنوع است، تصریح کرد: در شهرستان هیچ افزایش نرخی با هیچ توجیهی در حوزه کالا و خدمات پذیرفتنی نیست. در ناوگان حمل و نقل هم افزایش نرخ بار یا مسافر غیرقانونی است، فقط در حوزه روستایی باید با نظارت جدی بر پلاک سفیدها انجام گیرد و تمهیداتی برای تامین سوخت این عزیزان اندیشیده شود چراکه این عزیزان هم از این طریق امرار معاش می کنند.</p>
      <p>مومنی زاده بیان کرد: در ارتباط با سوخت مشکلی نداریم، جایگاه های در حال ارائه خدمات به مردم هستند و اختلالی در عرضه وجود ندارد، اقدامات مراقبتی و حفاظتی لازم در ارتباط با انبارهای سوخت انجام گرفته است و جای نگرانی وجود ندارد.</p>
      <p>وی ادامه داد: باید برای جامانده ها از سهمیه سوخت، نظیر سرویس مدارس و خودروهای پلاک شخصی مناطق روستایی هم اقدامات لازم صورت گیرد زیرا آنها هم خدمات عمومی ارائه می دهند.</p>
      <p>فرماندار شهرستان رشت با بیان اینکه وظیفه ما خدمت به مردم است، خاطرنشان کرد: جای نگرانی در تامین مایحتاج عمومی و ازفایش قیمت کالاها وجود ندارد و کنترل و نظارت ها به صورت مستمر در حال انجام است.</p>
      <p>محمدعلی ویشکایی، در ادامه اظهار کرد: با توجه به اصلاح نرخ سوخت، شاهد وقوع اتفاقاتی بودیم که فرصتی را برای سوءاستفاده کنندگان فراهم آورد که با هوشیاری نیروهای امنیتی و انتظامی این چالش در استان و شهرستان برطرف شد.</p>
      <p>معاون عمرانی فرمانداری رشت افزود: مهمترین اقدامات در دستورکار استفاده از تمام ظرفیت ادارات در جلوگیری از افزایش قیمت هاست، در کوتاه ترین زمان ممکن تیم های گشت بازرسی در سطح بازار حاضر م  شوند.</p>
      <p>وی گفت: با توجه به اینکه نرخ کرایه تاکسی ها و وسایل نقلیه عمومی تغییری نکرده لذا نظارت و بازرسی به صورت مستمر توسط حمل و نقل پایانه ها و تعزیرات انجام می گیرد و در صورت بروز تخلف به کمیته انضباطی تاکسیرانی معرفی می شوند.</p>
      <p>ویشکایی تصریح کرد: با اصلاح نرخ سوخت، تعدادی از جایگاه های CNG با مشکلاتی مواجه بودند که در حال رفع هستند تا مجدد به مدار برگردند تا وقفه ای در سوختگیری شهروندان صورت نگیرد.</p>
      <p>معاون عمرانی فرمانداری شهرستان رشت با بیان اینکه گشت های پایش و نظارت بازار به صورت 24 ساعته در حال انجام است تا هیچ افزایش نرخی نداشته باشیم، اضافه کرد: رصد انبارها هم در این ایام بیشتر شده است، در حال حاضر سامانه تماس مردمی 124 سازمان صمت و همچنین سامانه 135 سازمان تعزیرات حکومتی آماده دریافت گزارشات مردمی است، علاوه بر این سامانه پیامکی 1000141 حمل و نقل و راهداری برای دریافت گزارش تخلف خطوط تاکسیرانی در نظر گرفته شده تا شهروندان تخلفات رانندگان را گزارش کنند.</p>
      <p>وی ادامه داد: بزرگترین و مهمترین مسئولیت ما جلوگیری افزایش قیمت هاست، این انتظار از همه دستگاه ها وجود دارد که در نظارت ها دقت لازم را داشته باشند، طی این چند روز اخیر مشکلات کنترل شد.</p>
      <p>انتهای پیام</p>
    </article>
  </body>
</html>