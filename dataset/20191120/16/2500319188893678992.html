<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574515/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T16:09:44+00:00"/>
    <meta property="og:title" content="להבין, לשמוע, ללמוד: שבוע המודעות של 'שמעיה' יוצא לדרך"/>
    <meta property="og:description" content="במרכז השבוע: תערוכה מושקעת המחולקת לתחנות ומתארת את מסלול השמיעה, דרך השיקום וחווית לקות השמיעה | &quot;חוויה חינוכית וערכית לכל המשפחה שפותחת צוהר לאתגרים של כבדי השמיעה&quot;"/>
  </head>
  <body>
    <article>
      <h1>להבין, לשמוע, ללמוד: שבוע המודעות של 'שמעיה' יוצא לדרך</h1>
      <address><time datetime="2019-11-20T16:09:44+00:00">20 Nov 2019, 16:09</time> by <a rel="author">קלמן טלר</a></address>
      <p>
        <b>במרכז השבוע: תערוכה מושקעת המחולקת לתחנות ומתארת את מסלול השמיעה, דרך השיקום וחווית לקות השמיעה | "חוויה חינוכית וערכית לכל המשפחה שפותחת צוהר לאתגרים של כבדי השמיעה"</b>
      </p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-20-at-16.13.44.jpeg"/>
      </figure>
      <p>בשבוע הבא יקיים ארגון 'שמעיה' את 'שבוע המודעות לשמיעה' שמטרתו להגביר את המודעות לסוגיית לקות השמיעה, האתגרים וההתמודדויות של כבדי השמיעה ועוד.</p>
      <p>במרכז השבוע תוצג תערוכה מושקעת ומרתקת לכל המשפחה, שמעבירה וממחישה את חווית כבדי השמיעה בכל המישורים והאספקטים.</p>
      <p>הביקור בתערוכה מחולק לתחנות שונות, כאשר כל תחנה מונחת ע"י מנחה בנושא ספציפי וכל התחנות יחד מרכיבות את מסלול שיקום השמיעה והשלכות הלקות. סדר התחנות הוא: סרט פתיחה על הבשורה פורצת הדרך של שמעיה (גנים, מעונות, מועדוניות, מכוני שמיעה וכיו"ב). מיצג וסרטון מקצועי על מבנה האוזן. מכון שמיעה שבו "יתנסו" בני המשפחה בחוויה. היכרות עם עזרי שמיעה. והמחשה של הקושי היומיומי בתפקוד עם לקות שמיעה.</p>
      <p>התערוכה מיודעת למשפחות בהן אחד מבני הבית סובל מלקות שמיעה, כך שיתאפשר לילדים האחרים לחוות באופן בלתי אמצעי את הקושי, ההתמודדות וההישגים שלו.</p>
      <p>ב'שמעיה' מדגישים כי השבוע מיועד לכל בני המשפחה המצומצמת והמורחבת, לדוגמא: (סבים וסבתות). הכניסה תותר לילדים מגיל 5 ומעלה. וישנה אפשרות לשירותי שמרטפות (בתשלום סמלי) במהלך הביקור.</p>
      <p>"אין ספק, כי התהליך שעברו החניכים עד להקמת התערוכה הוא מהתהליכים החשובים ביותר שניתן לציין בהתפתחותם", מספר מנכ"ל שמעיה הרב שמעון לוי. לדבריו, "הרבה שנים היה נושא לקות השמיעה נושא רגיש, לא מדובר וגם לא מודע, או שההתייחסות אליו היתה חלקית והתמקדה בתחומי השיקום השמיעתי בלבד. הודות לצוות הרב מקצועי והמערכתי בשמעיה ובסיוע קרנות הביטוח הלאומי, משרד החינוך ומשרד הרווחה, נהגתה תכנית "קולות שלובים"- כלים לכשירות חברתית וסנגור עצמי, המותאמת במיוחד לילדים עם לקות שמיעה. התכנית, המשלבת מענה מקצועי ומקיף להורים, לילדים ולצוותים החינוכיים הביאה אותנו למקום חדש ובו הילדים הופכים להיות שגרירים וסנגורים לעצמם, ועם התמיכה המערכתית מגיעים להישגים אישיים והתפתחותיים מדהימים!"</p>
      <p>"אני מודה לכל הצוות שהיה שותף בהקמת התערוכה- ישר כוחכם! למשפחות היקרות שנותנות בנו אמון, לחניכינו היקרים בכל טווח הגילאים שבכל שנה שעוברת מוכיחים כי 'שמעיה' זו רק הדחיפה להצלחה בלתי מוגבלת בחברה הרגילה".</p>
      <related>
        <a href="http://www.93fm.co.il/radio/573873/"/>
        <a href="http://www.93fm.co.il/radio/572752/"/>
        <a href="http://www.93fm.co.il/radio/571537/"/>
      </related>
    </article>
  </body>
</html>