<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/manovra-da-gennaio-di-comuni-potranno-pignorare-i-conti-in-caso-di-mancato-pagamento-delle-tasse/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T16:44:28+00:00"/>
    <meta property="og:title" content="Manovra, Comuni potranno pignorare conti in caso di mancato pagamento delle tasse (non delle multe)"/>
    <meta property="og:description" content="Una norma contenuta nella legge di Bilancio prevede che i Comuni e le Province possano pignorare i conti correnti, gli stipendi, o procedano con il fermo dell'auto, in caso di mancato pagamento dei tributi locali da parte dei contribuenti. Il presidente del Consiglio Conte minimizza: 'I cittadini non si devono preoccupare. Non mi risulta'."/>
  </head>
  <body>
    <article>
      <h1>Manovra, Comuni potranno pignorare conti in caso di mancato pagamento delle tasse (non delle multe)</h1>
      <h2>Una norma contenuta nella legge di Bilancio prevede che i Comuni e le Province possano pignorare i conti correnti, gli stipendi, o procedano con il fermo dell’auto, in caso di mancato pagamento dei tributi locali da parte dei contribuenti. Il presidente del Consiglio Conte minimizza: “I cittadini non si devono preoccupare. Non mi risulta”.</h2>
      <address><time datetime="2019-11-20T16:44:28+00:00">20 Nov 2019, 16:44</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Una misura per combattere l'evasione fiscale. Gli enti locali, in particolare i Comuni, potranno<b> pignorare i conti correnti dei cittadini</b>, se non pagheranno le tasse. La norma sarebbe stata inserita nella legge di bilancio: in sostanza da gennaio, per recuperare i tributi locali non pagati, come<b> l'Imu</b> o la <b>Tari</b>, avranno la possibilità di <b>bloccare direttamente la stessa cifra dal conto corrente</b>. In pratica si salta il passaggio intermedio della cartella esattoriale. Il presidente del Consiglio <b>Giuseppe Cont</b>e questa mattina aveva provato a minimizzare:<i> "I cittadini non si devono preoccupare, non mi risulta"</i>.</p>
      <p>In un primo momento era circolata la notizia che i Comuni potessero recuperare in modo diretto non solo le tasse locali, ma anche le <b>multe</b>. Ma la notizia è stata smentita poco fa. A quanto si apprende i Comuni e le Province potranno riscuotere le imposte locali e le entrate patrimoniali non pagate con le stesse regole dell'Agenzia per la riscossione nazionale. Stando a quanto si legge nella nota studi del Senato, questa norma, contenuta nella manovra, <b>escluderebbe le multe stradali</b>. In sostanza sarà possibile per i Comuni, che avranno accesso ai dati dell'Anagrafe tributaria, procedere ad azioni esecutive come il <b>pignoramento di parte del conto corrente</b>, o dello stipendio, o procedere con il fermo dell'auto, già dopo la mancata risposta all'avviso di accertamento e all'intimazione di pagamento.</p>
      <h3>Come funziona il pignoramento dei conti correnti</h3>
      <p>Secondo la norma il contribuente ha 60 giorni di tempo per fare ricorso, finiti i quali, l'atto del Comune diventa esecutivo. Si parte dal fermo amministrativo all'ipoteca fino al blocco parziale o totale del conto bancario. Se dopo il sollecito non si provvederà a regolarizzare la propria posizione avverrà il pignoramento: l'unico modo per evitarlo sarà pagare il dovuto entro pochi giorni, anche a rate, da un limite di 4 a un massimo di 72.</p>
    </article>
  </body>
</html>