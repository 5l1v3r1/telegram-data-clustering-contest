<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/lemanis-vairs-netrenes-australijas-izlasi-vieta-naks-nba-vienibas-sturmanis/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T16:21:25+00:00"/>
    <meta property="og:title" content="Lēmanis vairs netrenēs Austrālijas izlasi, vietā nāks NBA vienības stūrmanis"/>
    <meta property="og:description" content="Latviešu izcelsmes basketbola speciālists Andrejs Lēmanis turpmāk vairs nevadīs Austrālijas izlasi, noslēdzot savu sešu gadu vadīšanas periodu, vēsta portāls “Sportando”."/>
  </head>
  <body>
    <article>
      <h1>Lēmanis vairs netrenēs Austrālijas izlasi, vietā nāks NBA vienības stūrmanis</h1>
      <address><time datetime="2019-11-20T16:21:25+00:00">20 Nov 2019, 16:21</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Latviešu izcelsmes basketbola speciālists Andrejs Lēmanis turpmāk vairs nevadīs Austrālijas izlasi, noslēdzot savu sešu gadu vadīšanas periodu, vēsta portāls “Sportando”.</p>
      <p>Laikraksts “The Daily Telegraph” vēsta, ka Lēmanis amatu atstāja, jo neesot spējis atrast kopīgu valodu ar Nacionālās basketbola asociācijas (NBA) spēlētājiem Benu Simonsu, Džonehu Boldenu un Tonu Meikeru. Viņa vietā valstsvienību turpmāk, visticamāk, vadīs Brets Brauns, kurš ikdienā trenē NBA vienību Filadelfijas “76ers”, kuras rindās spēlē Simonss un Boldens.</p>
      <p>Lēmanis lielāko kritiku izpelnījās par savu “vecās skolas” pieeju komunikācijā ar jaunajiem spēlētājiem. Speciālists bija noguris no regulārās cīņas ar izlases spēlētājiem, tāpēc nolēmis pamest amatu, lai arī viņa līgums vēl bija spēkā arī uz nākamo gadu.</p>
      <p>Simonss jau iepriekš nespēja rast kopsaucēju ar Austrālijas Basketbola federāciju, kurai viņš izvirzīja vairākas prasības, kas budžeta ierobežojumu dēļ netika apstiprinātas. NBA spēlētājs vēlējās personīgo pavāru, nevis ikdienišķās ēdienreizes viesnīcās, tāpat viņam bija nepieciešams personīgais fizioterapeits, lai veiksmīgāk atjaunotos pēc slodzēm.</p>
      <p>2014.gadā dalībai Pasaules kausā (PK) Lēmanis Austrālijas izlasē nolēma neiekļaut tobrīd 18 gadus veco Simonsu, norādot, ka spēlētājs vēl nav gatavs šādam līmenim. Simonss tolaik bija viens no pēdējiem spēlētājiem, kurš neiekļuva valstsvienības sastāvā, par ko viņš arī pauda savu viedokli sociālajā vietnē “Twitter”, norādot, ka ir ļoti vīlies.</p>
      <p>Kopš tā laika Simonss vairākkārt atteicis nacionālajai izlasei, tostarp arī dalībai 2016.gada Olimpiādē un šovasar notikušajā PK.</p>
      <p>Austrālijas izlase šovasar Lēmaņa vadībā PK spēlē par bronzu ar 59:67 piekāpās Francijai. Tāpat austrāliešiem ne reizi nav izdevies iegūt olimpisko medaļu. Latviešu izcelsmes speciālists Austrālijas valstsvienību vadīja kopš 2013.gada.</p>
      <p>Savukārt Brauns Austrālijas izlasi vadījis jau iepriekš, tostarp arī 2012.gada Londonas Olimpiādē.</p>
    </article>
  </body>
</html>