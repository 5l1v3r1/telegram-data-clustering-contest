<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/chp-hdp-ve-iyi-parti-erken-secimde-bulustu-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T16:27:00+00:00"/>
    <meta property="og:title" content="CHP, HDP ve İyi Parti, erken seçimde buluştu!"/>
    <meta property="og:description" content="CHP, HDP ve İyi Parti, erken seçimde buluştu! | aydinlik.com.tr"/>
  </head>
  <body>
    <article>
      <h1>CHP, HDP ve İyi Parti, erken seçimde buluştu!</h1>
      <address>
        <time datetime="2019-11-20T16:27:00+00:00">20 Nov 2019, 16:27</time>
      </address>
      <p>
        <b>HDP'nin erken seçim çağrısına CHP ve İyi Parti'den destek geldi. HDP'nin ardından açıklama yapan İyi Parti Grup Başkanvekili Lütfü Türkkan, Cumhurbaşkanı Erdoğan'a erken seçim çağrısında bulundu. CHP'li Engin Özkoç da 'Erken seçim söz konusu olacaksa bir an önce olmasını biz de isteriz' dedi.</b>
      </p>
      <p>Partisinin Bursa İl Teşkilatı'nın düzenlediği programa katılan İyi Parti Grup Başkanvekili ve Kocaeli Milletvekili Lütfü Türkkan, Cumhurbaşkanı Recep Tayyip Erdoğan'a parlamenter sisteme geçiş için erken seçim çağrısında bulundu.</p>
      <p>“İyi Parti iki yıl önce hangi ilkeler ile kuruldu ise bugünde aynı çizgide. İktidar partisi ile bir ittifaktan bahsediliyor. Bizim ne açık ne de kapalı kapılar ardında böyle bir talebimiz, pazarlığımız olmadı. Parlamenter sisteme dönünceye kadar da bu mücadelemizden vazgeçmeyeceğiz" diyen Türkkan, şöyle devam etti:</p>
      <p>"Ülkenin ekonomik durumu ortada. Ancak sayın Erdoğan 2020 yılında kesin bir tarih vererek ve de parlamenter sisteme dönmek noktasında erken seçim için mutabakat zaptını imzalarsa, bunların yanında 5-6 icracı bakanlık verirse, ülkenin yeniden inşası için biz de bir fedakarlık yapabiliriz. Yoksa biz ülkemizin içinde bulunduğu ortamda milletimize çare olmak için çıktığımız bu yoldan geri dönmeyiz. Sadece iktidara alternatif olmak için parti kurmadık. Büyük Türkiye için bu partiyi sizinle kurduk.”</p>
      <p>
        <b>HDP DE ERKEN SEÇİM ÇAĞRISI YAPTI</b>
      </p>
      <p>İyi Partili Türkkan'ın erken seçimi HDP'nin ardından dile getirmesi dikkat çekti. HDP Eş Genel Başkanları Pervin Buldan ve Sezai Temelli de bugün açıkladıkları deklarasyonda, "HDP, başta Kürt halkı olmak üzere Türkiye halklarının büyük acılar çekerek, ağır bedeler ödeyerek elde etmiş olduğu kazanımlarından vazgeçmeyecektir. Yerel yönetimler dahil, yaşamın bütün alanlarında kapsamlı, sistemli ve çok yönlü bir saldırıyla karşı karşıya olan HDP, hiçbir mücadele alanından çekilmeyecek, demokratik ve meşru zeminlerde mücadelesini büyük bir kararlılıkla sürdürecektir" dedi.</p>
      <p>İç ve dış kamuoyuna da HDP’ye yapılanlara karşı sessiz kalınmama çağrısı yapılan deklarasyonla AK Parti ve MHP ittifakına erken seçim çağrısı yapıldı:</p>
      <p>"31 Mart ve 23 Haziran seçimlerinde de görüldüğü gibi, çoğunluk desteğini kaybetmiş, toplumsal meşruiyet zemini yitirmiş bu iktidar, kayyımlar gibi siyasi darbe yöntemleriyle halkların iradesini gasp ederek, hukuk dışı ve gayri meşru yollarla toplumu daha fazla yönetemez. Türkiye halklarının AKP-MHP sultasından kurtulması için erken seçim diyoruz. Bu bir meydan okuma çağrısıdır. Buradan hodri meydan diyoruz. Bütün muhalefeti bu erken seçim talebinin etrafında birleşmeye ve harekete geçmeye çağırıyoruz."</p>
      <p>
        <b>CHP'DE 'ERKEN SEÇİM' İSTİYOR</b>
      </p>
      <p>HDP'nin erken seçim talebine CHP de sessiz kalmadı. Erken seçimle ilgili soru üzerine CHP Grup Başkanvekili Engin Özkoç, “İyi Parti’nin iç meselesidir. Kendi gruplarında değerlendirmişlerdir. Biz buna saygı duyarız ancak bizim gündemimizde erken seçim değil, vatandaşımızın bugün düştüğü durum, ekonomik güçlükler vardır. Hepimiz mücadele vermeye devam ediyoruz. Erken seçim söz konusu olacaksa bir an önce olmasını biz de isteriz” dedi.</p>
      <p>
        <b>'KOLTUĞUNUZDA BİZİM SAYEMİZDE OTURUYORSUNUZ' DEMİŞTİ</b>
      </p>
      <p>HDP ve İyi Parti, İstanbul seçimlerinde aynı ittifakta yer almıştı. Temmuz ayında, Meclis'te HDP ve İyi Parti arasında Öcalan’ın mektubu ve Osman Öcalan'ın TRT'ye çıkarılması konusunda tartışma yaşanmış, İyi Parti'nin verdiği önergeyle ilgili konuşan HDP'li Fatma Kurtulan, "İyi Parti, size söylüyorum: Size rağmen, içinde bulunduğunuz ittifaka, HDP ve PKK'ye içinde gönül vermişlerin de olduğu insanlar oy verdi. Şu an koltuklarınızda HDP'nin oylarıyla oturuyorsunuz" diye seslenerek ittifakı gözönüne sermişti.</p>
      <p>
        <b>CHP, HDP VE SAADET PARTİSİ BİR ARAYA GELİYOR</b>
      </p>
      <p>Öte yandan, Emek ve Adalet Platformu tarafından düzenlenen "Türkiye'de Hukuku ve Barışı Aramak" konulu etkinlikte, CHP, HDP ve Saadet Partisi'nin etkili isimleri biraraya gelecek. Etkinliğe CHP İstanbul İl Başkanı Canan Kaftancıoğlu, Saadet Partisi Milletvekili Cihangir İslam ve HDP'li Kars Belediye Başkanı Ayhan Bilgin katılacak.</p>
      <figure>
        <img src="https://www.aydinlik.com.tr/_usr/files/img/20191120163510199_38f06a9c13dae3fe54869df537ac1aef1.jpg"/>
      </figure>
      <related>
        <h4>Benzer Haberler</h4>
        <a href="https://www.aydinlik.com.tr/15-temmuz-da-erken-secim-mi-politika-aralik-2017"/>
        <a href="https://www.aydinlik.com.tr/hdp-ve-iyi-parti-den-sonra-kilicdaroglu-da-erken-secim-dedi-politika-kasim-2019"/>
        <a href="https://www.aydinlik.com.tr/turkiye/2017-ocak/hdp-den-erken-secim-onerisine-destek"/>
        <a href="https://www.aydinlik.com.tr/hdp-den-chp-nin-iyi-parti-ye-15-vekil-hamlesine-destek-politika-nisan-2018"/>
      </related>
    </article>
  </body>
</html>