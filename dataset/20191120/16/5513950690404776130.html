<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/nyheter/inrikes/936348-man-lag-dod-i-sin-lagenhet-pa-sodermalm-i-tre-ar"/>
    <meta property="og:site_name" content="Nyheter24"/>
    <meta property="article:published_time" content="2019-11-20T16:04:14+00:00"/>
    <meta property="og:title" content="Man låg död i sin lägenhet på Södermalm – i tre år"/>
    <meta property="og:description" content="En man i 80-årsåldern hittades under måndagen död i sin lägenhet i Stockholm. Polisen misstänker att han legat där i flera år. Samtidigt har oroliga grannar undrat vart mannen tagit vägen."/>
  </head>
  <body>
    <article>
      <h1>Man låg död i sin lägenhet på Södermalm – i tre år</h1>
      <address><time datetime="2019-11-20T16:04:14+00:00">20 Nov 2019, 16:04</time> by <a rel="author" href="https://nyheter24.se/profil/norea.dahlskog" target="_blank">Norea Dahlskog</a></address>
      <p>
        <b>En man i 80-årsåldern hittades under måndagen död i sin lägenhet i Stockholm. Polisen misstänker att han legat där i flera år. Samtidigt har oroliga grannar undrat vart mannen tagit vägen.</b>
      </p>
      <p>En man i 80-års åldern från Södermalm i Stockholm hittades under måndagen död i sin lägenhet. </p>
      <p>Mannens grannar har inte sett till honom på flera år. I trapphuset ska oron över honom börjat växa. Grannarna antog dock att han var bortrest eller på sjukhus. </p>
      <h3>"Vi har funderat och undrat väldigt mycket" </h3>
      <p>Mannen bodde i ett flerbostadshus i Södermalm. Grannarna beskriver honom som tyst och tillbakadragen, men med stor sympati. </p>
      <p>Även om mannen höll sig för sig själv har grannarna reagerat på att de inte sett till honom på länge. </p>
      <p>– Vi har funderat och undrat väldigt mycket, tagit upp det här med varandra flera gånger. Vart han tagit vägen och om det hade hänt något med honom, säger en av kvinnorna till Dagens Nyheter.</p>
      <p>Grannarna ska även ha kikat in genom mannens brevinkast. Där ska de ha sett en växande hög med post och att lampan varit tänd.  </p>
      <h3>Polisen åkte till lägenheten </h3>
      <p>Förra veckan var en vaktmästare i flerbostadshuset. Då valde en av grannarna att uttala sin oro över mannen.  </p>
      <p>– I fredags var fastighetsskötaren i trapphuset. Då sa jag till henne ”kan ni inte kolla där inne?” Då sa hon ”det kan vi inte göra, det luktar ingenting och lampan är ju tänd”. Men vi sa att nu måste de kontrollera lägenheten och ta reda på var mannen tagit vägen. </p>
      <p>Det hela togs vidare till hyresvärden som i sin tur bad polisen att gå in i lägenheten. När polisen kom in i bostaden hittade de mannen död, något han troligtvis varit i flera år. </p>
      <figure>
        <img src="https://cdn01.nyheter24.se/81ea5af903d802dc05/2019/11/20/1593784/Janerik%20Henriksson:TT%20%20do%CC%88rr.jpg"/>
        <figcaption>OBS arkivbild. Bildkälla: Janerik Henriksson/TT</figcaption>
      </figure>
      <h3>Dog troligtvis för tre år sedan  </h3>
      <p>Polisen menar att det mesta pekar mot att mannen dog för drygt tre år sedan. </p>
      <p>Det var då som grannarna såg honom sist, och polisen hittade även post i brevinkastet som var tre år gammal. I mannens fickor ska det även ha legat minnesanteckningar daterade tre år tillbaks. </p>
      <p>Det ska inte finnas några misstankar om brott.</p>
      <h3>Inga anhöriga i Sverige </h3>
      <p>Det är HSB som äger fastigheten där mannen påträffades död. Presskontakten <b>Erik Juhlin </b>beklagar händelsen, och säger att mannens hyra betaldes via autogiro.</p>
      <p>Även mannens grannar beskriver en känsla av sorg och chock. </p>
      <p> – Jag blir så ledsen när jag tänker på att jag har gått förbi lägenheten när han har legat död där. Det är sorgligt och fruktansvärt.  </p>
      <p>Enligt Skatteverkets register har den döde mannen inga anhöriga registrerade i Sverige, rapporterar <a href="https://www.dn.se/sthlm/man-misstanks-ha-legat-dod-i-lagenhet-i-tre-ar/">Dagens Nyheter</a>. </p>
      <p>
        <b>Läs även: <a href="https://nyheter24.se/nyheter/933030-92-aring-satt-dod-i-soffan-hemtjansten-sag-honom-inte">92-åring satt död i soffan – hemtjänsten såg honom inte</a></b>
      </p>
      <p>
        <a href="https://nyheter24.se/dodsfall">Dödsfall</a>
      </p>
      <figure>
        <a href="https://nyheter24.se/profil/norea.dahlskog">
          <img src="https://cdn01.nyheter24.se/434d7597024b004b00/profile/avatars/107080_1556115421.jpg"/>
        </a>
      </figure>
      <p><a href="https://nyheter24.se/profil/norea.dahlskog">Norea Dahlskog </a><br/>norea.dahlskog@nyheter24.se</p>
    </article>
  </body>
</html>