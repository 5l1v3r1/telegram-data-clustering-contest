<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520712-mankiw-proc-uz-nejsem-republikan-a-co-by-mel-delat-pristi-americky-prezident/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T16:19:44+00:00"/>
    <meta property="og:title" content="Mankiw: Proč už nejsem republikán a co by měl dělat příští americký prezident"/>
    <meta property="og:description" content="Známý americký ekonom a autor populárních učebnic ekonomie N. Gregory Mankiw před časem na svém blogu informoval, že se vzdal členství v republikánské straně."/>
  </head>
  <body>
    <article>
      <h1>Mankiw: Proč už nejsem republikán a co by měl dělat příští americký prezident</h1>
      <address><time datetime="2019-11-20T16:19:44+00:00">20 Nov 2019, 16:19</time> by <a rel="author">Patria</a></address>
      <p><b>Známý americký ekonom a autor populárních učebnic ekonomie N. Gregory Mankiw před časem na svém blogu informoval, že se vzdal členství v republikánské <a href="https://volby.kurzy.cz/strany">straně</a>. Nyní na stránkách The <a href="https://www.letenky-1.cz/letypg_PRG_NYC-new-york/letenky.htm">New York</a> Times rozebírá důvody, které jej k tomuto kroku vedly, a následně politiku, které by se podle jeho názoru měl držet budoucí americký prezident.</b><br/><br/>Své členství ve <a href="https://volby.kurzy.cz/strany">straně</a> ekonom podle svých slov ukončil zejména proto, že republikáni se stále více stávají <a href="https://volby.kurzy.cz/strany">stranou</a> <a href="https://www.kurzy.cz/tema/donald-trump/">Donalda Trumpa</a> a jeho politika pak naplňuje Mankiwovy nejhorší obavy. Vydal se totiž cestou obchodních válek, popírání změn klimatu, velkých rozpočtových <a href="https://www.kurzy.cz/tema/deficit/">deficitů</a>, útoků na centrální banku, chaosu v Bílém domě a útoků na americké spojence v zahraničí. Republikáni v Kongresu se mu v tom pak v podstatě vůbec nesnaží bránit.</p>
      <p>Mankiw píše, že nyní také může volit v demokratických primárkách. Demokraté podle něj stojí na křižovatce. „Populisté jako Bernie Sanders a Elizabeth Warren chtějí posun země daleko do oblasti státem kontrolovaného hospodářství a tím také nutí středopravicové voliče k tomu, aby se sebezapřením volili pana <a href="https://www.kurzy.cz/tema/donald-trump/">Trumpa</a>,“ píše k tomu ekonom. A dodává, co by podle něj měl ten správný kandidát na amerického prezidenta splňovat:<br/><br/>Za prvé by se měl snažit o návrat k otevřenému a svobodnému obchodu. Současná vláda totiž staví na politice izolace, ale američtí prezidenti obvykle prosazovali volný obchod. Spojené státy mají podle Mankiwa oprávněné výhrady vůči Číně a zejména vůči tomu, jak nakládá s duševním vlastnictvím. Ale tyto problémy je podle něj nejlepší řešit na půdě Mezinárodní obchodní organizace a ne obchodní válkou. I proto, že ta poškozuje běžné Američany. <br/><br/>Mankiw se také domnívá, že nová americká vláda by se měla snažit o tržní řešení problému klimatických změn. Ty představují „vážnou hrozbu“, na kterou je ale třeba reagovat tak, abychom se vyhnuli „těžkopádné vládní regulaci“. Řešením je uhlíková daň s tím, že vybrané peníze se použijí na uhlíkové <a href="https://akcie-cz.kurzy.cz/burza/dividendy">dividendy</a>. Nacenění uhlíkových emisí by totiž dalo všem tu správnou motivaci ke snížení uhlíkové stopy. <br/><br/>Důležitá je také politika v oblasti zdravotní péče. Současný systém podle ekonoma má své chyby, ale pro většinu lidí funguje dobře a není důvod pro jeho radikální změnu tak, jak navrhují zmínění demokraté. A v neposlední řadě by nový americký prezident měl jít cestou „společných cílů a humanity“ namísto toho, aby polarizoval společnost a urážel ostatní. <br/><br/>Mankiw se ale obává, že takovou kombinaci u demokratických kandidátů také nenalezne už proto, že řada z nich „démonizuje bohaté, jako kdyby byl úspěch něčím, za co je třeba se stydět“. Řada z těchto lidí je ve skutečnosti podnikavými inovátory, kteří zvyšují celkovou produktivitu a životní standard v <a href="https://www.kurzy.cz/makroekonomika/">celé ekonomice</a>. „Naše problémy jsou společné a taková by měla být i řešení,“ uzavírá Mankiw.<br/><br/><i>Zdroj: The <a href="https://www.letenky-1.cz/letypg_PRG_NYC-new-york/letenky.htm">New York</a> Times</i></p>
      <related>
        <h4>Příbuzné stránky</h4>
        <a href="https://www.kurzy.cz/tema/4133849.html"/>
        <a href="https://www.kurzy.cz/tema/5258604.html"/>
        <a href="https://www.kurzy.cz/zpravy/485012-proc-delaji-investori-hloupe-chyby/"/>
        <a href="https://www.kurzy.cz/zpravy/366266-proc-z-nas-mozek-dela-horsi-investory/"/>
        <a href="https://movie.kurzy.cz/y/l8WipDiT-SE/"/>
        <a href="http://kurzy.cz/skola-obchodnika/293737-109-dil-sedmero-duvodu-proc-z-nas-mozek-dela-spatne-investory/"/>
        <a href="https://www.kurzy.cz/zpravy/61099-proc-majitel-cra-mlci-vi-proc/"/>
        <a href="https://video.kurzy.cz/y/iVg6duGb7oA/"/>
        <a href="https://www.kurzy.cz/zpravy/nazory/A-V-T-27403/"/>
        <a href="https://www.kurzy.cz/zpravy/437789-proc-jsou-rekove-jeste-v-eurozone-a-proc-se-sama-nerozpadla/"/>
        <a href="https://movie.kurzy.cz/y/44whZN6dVl4/"/>
        <a href="https://www.kurzy.cz/zpravy/413772-proc-dolar-neni-bezpecna-mena-a-proc-se-bude-opakovat-rok-1"/>
      </related>
    </article>
  </body>
</html>