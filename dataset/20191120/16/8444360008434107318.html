<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/thessaloniki-synelavan-50xrono-pou-poulouse-metoxes-anyparkton-etaireion/2919977/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T16:42:05+00:00"/>
    <meta property="og:title" content="Θεσσαλονίκη: Συνέλαβαν 50χρονο που πουλούσε μετοχές ανύπαρκτων εταιρειών"/>
    <meta property="og:description" content="Απάτη &quot;μαμούθ&quot; ύψους 15,3 εκατ. ευρώ με μετοχές εταιρειών &quot;φαντάσματα&quot; που πουλούσε σε ανυποψίαστους επενδυτές καταλογίζουν οι διωκτικές αρχές της Γερμανίας σε 50χρονο Έλληνα που συνελήφθη στη Θεσσαλονίκη."/>
  </head>
  <body>
    <article>
      <h1>Θεσσαλονίκη: Συνέλαβαν 50χρονο που πουλούσε μετοχές ανύπαρκτων εταιρειών</h1>
      <h2>Απάτη "μαμούθ" ύψους 15,3 εκατ. ευρώ με μετοχές εταιρειών "φαντάσματα" που πουλούσε σε ανυποψίαστους επενδυτές καταλογίζουν οι διωκτικές αρχές της Γερμανίας σε 50χρονο Έλληνα που συνελήφθη στη Θεσσαλονίκη.</h2>
      <address><time datetime="2019-11-20T16:42:05+00:00">20 Nov 2019, 16:42</time> by <a rel="author">Newsit Newsroom</a></address>
      <p>Η σύλληψή του έγινε χθες το μεσημέρι στο σπίτι του στο Πανόραμα, σε εκτέλεση ευρωπαϊκού εντάλματος σύλληψης και ήδη οδηγήθηκε στην Εισαγγελία Εφετών στη Θεσσαλονίκη ώστε να δρομολογηθούν οι διαδικασίες εξέτασης του αιτήματος έκδοσής του στη Γερμανία.</p>
      <p>Σύμφωνα με τα διωκτικά έγγραφα που έστειλε η Εισαγγελία του Ντίσελντορφ, ο 50χρονος κατηγορείται πως μαζί με δυο Γερμανούς δημιουργούσαν “εικονικές εταιρείες” και στη συνέχεια πουλούσαν τις “μετοχές” αυτές σε επενδυτές.</p>
      <p>Η φερόμενη απάτη τελέστηκε με “όχημα” δύο εταιρείες που χαρακτηρίζονται “ανύπαρκτες” και εμφανίζονται να λειτουργούσαν εικονικά σε δύο διαφορετικές χρονικές περιόδους: η πρώτη από τις αρχές του 2015 έως το φθινόπωρο του 2017 με την απάτη να υπολογίζεται σε 2,1 εκατ. ευρώ και η δεύτερη από τον Οκτώβριο του 2017 έως τον Απρίλιο του 2019 με καταλογιζόμενη απάτη το ποσό των 13,2 εκατ. ευρώ.</p>
      <p>Ακόμη η Γερμανική Δικαιοσύνη αποδίδει στον 50χρονο συμμετοχή σε ανταλλαγή κρυπτονομισμάτων τα οποία απέκτησε καταβάλλοντας μικρό χρηματικό αντίτιμο και πούλησε έναντι πολλαπλάσιας αξίας (σε ευρώ).</p>
      <p>Ο ίδιος πάντως αρνείται αυτές τις πράξεις, δηλώνοντας αθώος και πως δεν επιθυμεί να εκδοθεί στη Γερμανία. Το αίτημα για έκδοση θα εξεταστεί το προσεχές διάστηημα από το αρμόδιο Συμβούλιο Εφετών στην Θεσσαλονίκη σε δημόσια επ’ ακροατηρίω συνεδρίαση και μέχρι τότε ο ίδιος παραμένει υπό κράτηση.</p>
      <p>Οι αστυνομικές αρχές στη Θεσσαλονίκη μετά τη σύλληψη του 50χρονου διενήργησαν έρευνες σε σπίτια, επιχειρήσεις και οχήματα, κατάσχοντας πλήθος εγγράφων, ψηφιακά μέσα αποθήκευσης και συσκευές κινητής τηλεφωνίας για να συσχετιστούν με την υπό έρευνα υπόθεση των Γερμανικών αρχών.</p>
    </article>
  </body>
</html>