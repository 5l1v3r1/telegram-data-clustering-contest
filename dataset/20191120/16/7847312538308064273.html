<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473858-jest-wniosek-o-dyscyplinarke-dla-sadurskiego-zobacz-tresc"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T16:20:04+00:00"/>
    <meta property="og:title" content="Jest wniosek o dyscyplinarkę dla Sadurskiego! &quot;Jego wypowiedzi byłyby dyskwalifikujące dla każdego wykładowcy praw człowieka&quot;"/>
    <meta property="og:description" content="&quot;(...) wnoszę niniejszym o niezwłoczne wszczęcie postępowania dyscyplinarnego wobec profesora Centrum Europejskiego Uniwersytetu Warszawskiego Wojciecha Sadurskiego z powodu naruszenia przezeń godności zawodu nauczyc..."/>
  </head>
  <body>
    <article>
      <h1>Jest wniosek o dyscyplinarkę dla Sadurskiego! "Jego wypowiedzi byłyby dyskwalifikujące dla każdego wykładowcy praw człowieka"</h1>
      <address><time datetime="2019-11-20T16:20:04+00:00">20 Nov 2019, 16:20</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Profesor UW Jan Majchrowski, wykładowca i sędzia Sądu Najwyższego, przedstawił wniosek do rektora UW o dyscyplinarkę i zawieszenie prof. Wojciecha Sadurskiego. Powodem złożenia takiego wniosku są m.in. obraźliwe wpisy prof. Sadurskiego odnośnie prof. Majchrowskiego w mediach społecznościowych, w których nazywał sędziego SN m.in. „nieudacznikiem” i „zerem”. Poniżej prezentujemy pełną treść wniosku.</b>
      </p>
      <figure>
        <img src="https://wpolityce.pl/p/634791"/>
        <figcaption>autor: wPolityce.pl</figcaption>
      </figure>
      <figure>
        <img src="https://wpolityce.pl/p/634790"/>
        <figcaption>autor: wPolityce.pl</figcaption>
      </figure>
      <figure>
        <img src="https://wpolityce.pl/p/634789"/>
        <figcaption>autor: wPolityce.pl</figcaption>
      </figure>
      <p>CZYTAJ TAKŻE: <a href="https://wpolityce.pl/polityka/420391-odwet-za-wniosek-o-dyscyplinarke-dla-prof-sadurskiego">Odwet za ocenę działań prof. Sadurskiego? Irracjonalny powód wniosku o dyscyplinarkę dla prof. Jana Majchrowskiego</a></p>
      <p>
        <a href="https://wpolityce.pl/polityka/420416-kulisy-nagonki-na-prof-majchrowskiego">Kulisy nagonki na prof. Majchrowskiego. „Wszyscy się bali, bo to wpływowa osoba, a ja się nie bałem i to zrobiłem”</a>
      </p>
      <blockquote>Magnificencjo, Szanowny Panie Rektorze, <br/><br/>W dniu 23 września 2019 r. Prezydium Konferencji Rektorów Akademickich Szkół Polskich, którego członkiem jest Rektor UW, przyjęło stanowisko, w którym stwierdza m.in., że „naczelną wartością jest poszanowanie godności i szacunek dla człowieka”, że „w środowisku akademickim (…) powinniśmy dawać wzór powściągliwości w użyciu języka”, że „język nie może ranić”, że „coraz wyraźniej radykałowie obu stron wpływają na ogólną atmosferę społeczną” i że „dalsza eskalacja tego konfliktu jest groźna dla wszystkich”. W konkluzji dokument ten stwierdza: „Wyrażamy nasz głęboki sprzeciw wobec działalności tych członków wspólnoty akademickiej, którzy używają języka przywołującego najciemniejsze karty historii Polski i świata. Czyny takie – uchybiające obowiązkom nauczyciela akademickiego i godności zawodu nauczyciela akademickiego – powinny bezwarunkowo podlegać odpowiedzialności dyscyplinarnej w naszych uczelniach”. <br/><br/>W związku z powyższym stanowiskiem, na podstawie art. 275 i n. ustawy z dnia 20 lipca 2018 r. prawo o szkolnictwie wyższym i nauce wnoszę niniejszym o niezwłoczne wszczęcie postępowania dyscyplinarnego wobec profesora Centrum Europejskiego Uniwersytetu Warszawskiego Wojciecha Sadurskiego z powodu naruszenia przezeń godności zawodu nauczyciela akademickiego, w związku z jego kolejną publiczną wypowiedzią – wpisem na jego koncie w serwisie społecznościowym Twitter dokonanym w dniu wczorajszym - wobec mojej osoby oraz z wcześniejszymi (dowody załączam). Wypowiedzi te nie licują z godnością pracownika wyższej uczelni – zarówno Uniwersytetu Warszawskiego, jak i – jak mniemam – Uniwersytetu w Sydney, bo nie wydaje mi się, by na australijskich uniwersytetach obowiązywały niższe standardy etyczne niż na polskich. (Oczywiście spytam o to władze tej australijskiej uczelni). Zwracam uwagę, że Wojciech Sadurski sygnuje swoje wpisy: „Professor, the University of Sydney &amp; Centrum Europejskie UW”. Takie przedstawianie się tej osoby w kontekście treści jego wpisów, w których jestem określany między innymi jako „zero” (tt 22 listopada 2018 r.), czy „nieudacznik” (tt 19 listopada 2019), nie tylko mają bezspornie charakter bezprawny i zniesławiający, ale też kompromitują Uczelnię, której profesorem mieni się osoba używająca takiego języka – zwłaszcza jeśli uczelnia ta powierzyła tej osobie nauczanie praw człowieka! Tą uczelnią jest Uniwersytet Warszawski, której jestem profesorem i z którą związany jestem nieprzerwanie już od lat 35. Jej dobre imię nie jest dla mnie obojętne, podobnie jak i dla jej Studentów i Pracowników. Wierzę, że również i dla Pana – Panie Rektorze. <br/><br/>Jestem w stanie zrozumieć, że te wpisy – a zwłaszcza ostatni – mogą być efektem rosnącej frustracji Wojciecha Sadurskiego, który jako zaangażowany działacz polityczny, prowadzący kampanie polityczne na rzecz określonych polityków kandydujących w niedawnych wyborach, może być (obiektywnie rzecz ujmując) sfrustrowany nie spełnianiem się jego rozmaitych pragnień i oczekiwań. Dotyczy to np. wyroku Trybunału Sprawiedliwości Unii Europejskiej z dnia wczorajszego, na kanwie czego powstał choćby wczorajszy wpis określający mnie jako „nieudacznika”. Rozumiem, że Wojciech Sadurski, przedstawiany w życzliwych mu kręgach jako profesor-prawnik i konstytucjonalista, oczekiwał, że swym wyrokiem TSUE rozpędzi Izbę Dyscyplinarną SN i sędziów Sądu Najwyższego w niej orzekających, z moją skromną osobą – której Wojciech Sadurski szczególnie nie lubi - i skutecznie zablokuje toczące się w niej postępowania dyscyplinarne prowadzone wobec naruszających etykę lub prawo sędziów, prokuratorów, adwokatów i in. Jak wiadomo, (przynajmniej prawnikom-konstytucjonalistom) tak się nie stało. Frustracja może być więc uzasadniona, jednak nie usprawiedliwia ona łamania zasad obowiązujących nie tylko profesorów Uniwersytetu, ale po prostu wszystkich kulturalnych ludzi. <br/><br/>Co do samego określenia mnie jako „nieudacznik”, pragnę nieśmiało i na marginesie zauważyć, że moja droga życiowa i zawodowa nie jest bynajmniej pasmem klęsk i niepowodzeń, jak sugerowałoby użyte przez W. Sadurskiego określenie. Ukończyłem to samo, co W. Sadurski renomowane warszawskie liceum im. Stefana Batorego, a następnie dwa fakultety na Uniwersytecie Warszawskim: Prawo oraz Nauki Polityczne (oba z wyróżnieniem), zrobiłem doktorat, następnie w wieku 33 lat zostałem podsekretarzem stanu, w wieku 34 lat – wojewodą. Jako ekspert Komisji Konstytucyjnej „Solidarności” współtworzyłem jej projekt Konstytucji; byłem także ekspertem Rady Europy, stypendystą na rozmaitych zagranicznych uczelniach i w instytucjach (choćby w Parlamencie Europejskim) i pełniłem w różnych okresach rozmaite odpowiedzialne funkcje w organach władzy ustawodawczej, wykonawczej i sądowniczej. Ostatnio, (przed nominacją na urząd sędziego Sądu Najwyższego) byłem członkiem Kolegium Najwyższej Izby Kontroli (nota bene na podstawie zgodnej pozytywnej opinii całej zróżnicowanej politycznie komisji sejmowej i na wniosek byłego Prezesa tej Instytucji). Moją karierę uniwersytecką wieńczy stanowisko profesora UW, poprzedzone uzyskaną na Wydziale Prawa i Administracji UW habilitacją (specjalność: teoria państwa i prawo konstytucyjne). Uzyskałem ją onegdaj w wyniku bardzo dobrej oceny całego mojego dorobku naukowego z obszerną książką na czele oraz przyjętego jednogłośnie kolokwium habilitacyjnego – co na moim Wydziale zdarzało się rzadko. Co prawda, rzadko też się zdarza, by mój Wydział odmówił komuś w ogóle otwarcia przewodu habilitacyjnego. Doświadczył tego właśnie Wojciech Sadurski, któremu Rada Wydziału Prawa i Administracji UW (jak wynika z jej protokołu) odmówiła otwarcia przewodu habilitacyjnego i to z przyczyn (co ma znaczenie w kontekście niniejszej sprawy), które w wypowiedziach poszczególnych profesorów UW w toku dyskusji były określane jako „kategorie moralne”. Sprawa ta była i jest znana w środowisku starszych pracowników naukowych WPiA UW. W ten sposób Wojciech Sadurski nie zrobił habilitacji prawniczej, co także może wyjaśniać (ale nie tłumaczyć) niejedno z jego obecnych zachowań i wypowiedzi. Jego aspiracje objęcia funkcji państwowych (np. Rzecznika Praw Obywatelskich) także zakończyły się fiaskiem. Takie sytuacje muszą być szczególnie bolesne i mogą (znów ujmując rzecz obiektywnie) prowadzić do frustracji i w konsekwencji do agresji wobec tych, którym się powiodło. Być może jest to okoliczność łagodząca, którą może wziąć pod uwagę Komisja Dyscyplinarna przy orzekaniu w sprawie Wojciecha Sadurskiego.<br/><br/>Z uwagi na to, że Wojciech Sadurski działa już w warunkach swoistej „recydywy” (vide: mój wniosek o wszczęcie postępowania dyscyplinarnego wobec tej osoby z dnia 5 listopada 2018 r. złożony Rektorowi UW) oraz, że nie chciał wówczas skorzystać z oferowanej mu możliwości przeproszenia mnie (co uwidoczniono w aktach), wykluczam mediację w niniejszej sprawie. <br/><br/>Głębsze uzasadnienie niniejszego wniosku uważam za zbędne z uwagi na oczywisty charakter wypowiedzi Wojciecha Sadurskiego, które - w moim przekonaniu – byłyby dyskwalifikujące dla każdego wykładowcy praw człowieka na Uniwersytecie Warszawskim. Wraz z niniejszym wnioskiem o wszczęcie postępowania wyjaśniającego, poprzedzającego postępowanie dyscyplinarne, wnoszę zatem o zawieszenie Wojciecha Sadurskiego w prowadzeniu zajęć ze studentami UW z zakresu problematyki praw człowieka.<br/><br/>Z uwagi na fakt, iż rzecz dotyczy powtarzających się publicznych wypowiedzi funkcjonującej w strukturze akademickiej znanej osoby - Wojciecha Sadurskiego i ma znaczenie dla całej społeczności akademickiej, z uwagi na konieczność respektowania w niej najwyższych standardów etycznych i godności zawodu nauczyciela akademickiego, uważam za niezbędne podanie niniejszego także do wiadomości publicznej.<br/><br/>Korespondencję w tej sprawie proszę kierować w formie pisemnej na wyżej podany adres uniwersytecki.</blockquote>
      <p>as</p>
    </article>
  </body>
</html>