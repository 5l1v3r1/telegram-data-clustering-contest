<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/klikneli-w-oferte-za-1-euro-ich-konta-bankowe-zostaly-wyczyszczone/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T16:01:00+00:00"/>
    <meta property="og:title" content="Kliknęli w ofertę za 1 euro. Ich konta bankowe zostały wyczyszczone"/>
    <meta property="og:description" content="Dwoje mieszkańców Puław straciło wszystkie środki zgromadzone na kontach. Mundurowi ostrzegają przed nowym oszustwem na 1 euro."/>
  </head>
  <body>
    <article>
      <h1>Kliknęli w ofertę za 1 euro. Ich konta bankowe zostały wyczyszczone</h1>
      <address>
        <time datetime="2019-11-20T16:01:00+00:00">20 Nov 2019, 16:01</time>
      </address>
      <p>
        <b>Dwoje mieszkańców Puław straciło wszystkie środki zgromadzone na kontach. Mundurowi ostrzegają przed nowym oszustwem na 1 euro.</b>
      </p>
      <p>Puławscy policjanci przyjęli zgłoszenie od dwójki mieszkańców Puław związane z oszustwem internetowym. Do obu zdarzeń doszło w listopadzie.</p>
      <p>47-latka podczas robienia zakupów w Internecie zauważyła kuszącą ofertę wypróbowania telefonu komórkowego za cenę 1 euro. Kobieta kliknęła w link do oferty, będąc przekonaną, że pochodzi ona z popularnego sklepu internetowego gdzie robiła zakupy. Tam wypełniła formularz oraz podała numer karty bankomatowej.</p>
      <p>Kobieta była przekonana, że zakupiła telefon za 1 euro. Następnego dnia zorientowała się, że z jej konta zniknęła nie tylko równowartość 1 euro, ale również kilkaset złotych, które miała na rachunku. 47-latka oczywiście nie otrzymała telefonu.</p>
      <p>Ofiarą podobnego oszustwa padł 42-letni mieszkaniec Puław. Mężczyzna został oszukany podczas zakupu obuwia. Okazało się, że poza pieniędzmi za buty i równowartością 1 euro, z jego konta zniknęło blisko 2 tysiące złotych. Puławianin także podał przez Internet swoje dane i numer karty bankomatowej. Efektem tego była utrata pieniędzy podczas 4 transakcji z konta mężczyzny.</p>
      <p>Policjanci pracują nad ustalaniem oszustów oraz apelują o zachowanie ostrożności podczas zakupów w sieci.</p>
      <p>(fot. pixabay.com)</p>
    </article>
  </body>
</html>