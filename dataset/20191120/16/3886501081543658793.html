<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119577-zivkovic-deklaracija-o-evropskoj-buducnosti-srbije-je-u-redu-ali-sta-posle-potpisivanja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T16:55:04+00:00"/>
    <meta property="og:title" content="Živković: Deklaracija o evropskoj budućnosti Srbije je u redu, ali šta posle potpisivanja"/>
    <meta property="og:description" content="Predsednik Nove stranke Zoran Živković izjavio je da je deklaracija o evropskoj budućnosti Srbije u skladu sa politikom njegove stranke, ali da je nejasno šta je budućnost i ideja toga i da li ona vodi u neko novo okupljanje.Kako je agenciji Beta ranije rečeno, u subotu će u Beogradu biti predstavljena Deklaracija o evropskoj budućnosti Srbije, u organizaciji &quot;Srbije 21 – Centra za buduću Srbiju&quot;, o kojoj će govoriti više narodnih poslanika iz DS, SDS i predstavnici Nove stranke i PSG, kao i predstavnici pojedinih nevladinih organizacija.Suosnivač organizacije &quot;Srbija 21-Centar za buduću Srbiju&quot; je bivši član Gradjanskog saveza Srbije i Liberalno demokratske partije Bojan Djurić.&quot;Nova stranka se slaže oko svih načelnih stvari koje pišu u deklaraciji. Ono što je nejasno je šta je ideja i budućnost toga, da li je deklaracija sama po sebi dovoljna, ili se ide dalje u kreiranje nekog okupljanja oko te ideje, i da li ima veze sa borbom za izborne uslove i nastupa na izborima&quot;, rekao je Živković agenciji Beta.On je…"/>
  </head>
  <body>
    <article>
      <h1>Živković: Deklaracija o evropskoj budućnosti Srbije je u redu, ali šta posle potpisivanja</h1>
      <address>
        <time datetime="2019-11-20T16:55:04+00:00">20 Nov 2019, 16:55</time>
      </address>
      <p>Predsednik Nove stranke Zoran Živković izjavio je da je deklaracija o evropskoj budućnosti Srbije u skladu sa politikom njegove stranke, ali da je nejasno šta je budućnost i ideja toga i da li ona vodi u neko novo okupljanje.Kako je agenciji Beta ranije rečeno, u subotu će u Beogradu biti predstavljena Deklaracija o evropskoj budućnosti Srbije, u organizaciji "Srbije 21 – Centra za buduću Srbiju", o kojoj će govoriti više narodnih poslanika iz DS, SDS i predstavnici Nove stranke i PSG, kao i predstavnici pojedinih nevladinih organizacija.<br/><br/>Suosnivač organizacije "Srbija 21-Centar za buduću Srbiju" je bivši član Gradjanskog saveza Srbije i Liberalno demokratske partije Bojan Djurić.<br/><br/>"Nova stranka se slaže oko svih načelnih stvari koje pišu u deklaraciji. Ono što je nejasno je šta je ideja i budućnost toga, da li je deklaracija sama po sebi dovoljna, ili se ide dalje u kreiranje nekog okupljanja oko te ideje, i da li ima veze sa borbom za izborne uslove i nastupa na izborima", rekao je Živković agenciji Beta.<br/><br/>On je kazao da, kao što pita one koji su za bojkot izbora, šta sutra posle bojkota, sada pita organizatore potpisivanja deklaracije šta dan posle predstavljanja deklaracije koje je najavljeno za subotu, 23. novembar.<br/><br/>"Mislim da je za učesnike tog skupa i okupljene oko te deklaracije važno da znaju šta će sutra", rekao je Živković.<br/><br/>On je kazao da što se tiče teksta deklaracije jedino ima primedbu na to što nije navedeno zašto je Srbija u stanju u kakvom je u odnosu prema EU i istakao da je potrebno da se jasno kaže da je za takav odnos kriva vlast.<br/><br/>Živković je kazao da će Nova stranka do subote doneti odluku o nastupu po pitanju deklaracije.<br/><br/>Najavljeno je da će o Deklaraciji u subotu izmedju ostalih, govoriti poslanice Gordana Čomić, Nataša Vučković i Vesna Marjanović, poslanici Nenad Konstantinović i Marko Djurišić, funkcioner Nove stranke Aris Movsesijan, zamenik predsednika PSG Petar Miletić, kao i predstavnici civilnog sektora.Inicijatori deklaracije smatraju da je potrebno učiniti sve da Srbija krene prema ključnom cilju gradjenju društva koje ima čvrste unutrašnje demokratske temelje i institucije, a da bi za Srbiju, kako je Beti rečeno, bilo katastrofalno ako bi na bilo koji način bila relativizovana evropska budućnost i punopravno članstvo zemlje u Evropskoj uniji.<br/><br/>U Deklaraciji se navodi da će njeni inicijatori i potpisinici "svaku relativizaciju važnosti evropskih integracija smatrati ugrožavanjem nacionalnih interesa".<br/><br/>"Zaustavljanje, usporavanje, ili produžavanje evropskih integracija, iz unutrašnjih ili medjunarodnih razloga, bio bi trijumf neprijatelja Srbije, neprijatelja demokratije, protivnika reformi, zagovornika nerešenih problema u regionu...", piše, izmedju ostalog, u deklaraciji.<br/><br/>Potpisnici na ovaj način izlaze u javnost i zbog toga što smatraju da je vreme za rešavanje svih nerešenih pitanja u regionu, a da "svako dalje odlaganje, posebno kroz održavanje stanja 'zamrznutog konflikta', samo još više doprinosi odlaganju našeg suočavanja s realnošću i okretanja razvoju i budućnosti".<br/><br/>"Srbija može stati u red uredjenih, modernih i razvijenih država samo ako postane punopravna članica Evropske unije, sa demokratskim unutrašnjim uredjenjem, odgovornim i transparentnim institucijama i ekonomskim i društvenim odnosima postavljenim na evropskim principima, ljudskim pravima i dostignućima", ističu autori Deklaracije.</p>
    </article>
  </body>
</html>