<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914576"/>
    <meta property="og:site_name" content="Dnevnik"/>
    <meta property="article:published_time" content="2019-11-20T16:29:00+00:00"/>
    <meta property="og:title" content="Kaj so jedli pri Šarcu in za koliko"/>
    <meta property="og:description" content="Koalicijski partnerji so se danes zbrali na kosilu pri predsedniku vlade Marjanu Šarcu. Reševali so spor v zvezi s proračunom, Šarčev kabinet pa je pokazal, da zna tudi za relativno skromno vsoto bogato obložiti mizo."/>
  </head>
  <body>
    <article>
      <h1>Kaj so jedli pri Šarcu in za koliko</h1>
      <address><time datetime="2019-11-20T16:29:00+00:00">20 Nov 2019, 16:29</time> by <a rel="author">alp</a></address>
      <p>
        <b>Koalicijski partnerji so se danes zbrali na kosilu pri predsedniku vlade Marjanu Šarcu. Reševali so spor v zvezi s proračunom, Šarčev kabinet pa je pokazal, da zna tudi za relativno skromno vsoto bogato obložiti mizo.</b>
      </p>
      <p>Predsednik vlade <b>Marjan Šarec</b> je danes na kosilo povabil predsednike koalicijskih strank. Povod za kosilo so razprtije znotraj koalicije, ki so se na zadnje pokazale ob podpori predsednika državnozborskega odbora za finance <b>Roberta Polnarja</b> (DeSUS) <a href="https://www.dnevnik.si/1042914396/">dvigu povprečnin</a> za občine v letih 2020 in 2021. Tega sta predlagali SDS in NSi, skupaj pa bi v proračun, ki ga je <a href="https://www.dnevnik.si/1042914422/">zagovarjal</a> minister za finance <b>Andrej Bertoncelj</b> (iz kvote LMŠ), vnesel za okoli 140 milijonov evrov novih stroškov.</p>
      <p>Koalicija je včeraj vložila dopolnilo, ki bi zneske za povprečnine vrnili na izhodiščno višino. Da bi zagotovil složnost koalicijskih partnerjev pred glasovanjem, pa se je premier Šarec odločil tudi za organizacijo kosila. Šarec je že v ponedeljek povedal, da bodo imeli na kosilu koalicijski partnerji priložnost za izrekanje, ali so naklonjeni temu, da vlada dela naprej.</p>
      <h3>Meni za 14 evrov na osebo</h3>
      <p>Ker gre za prvi takšen dogodek odkar je vodstvo vlade prevzel Marjan Šarec, je bilo veliko zanimanja tudi za meni, ki naj bi pripomogel k ustvarjanju spravnega vzdušja. Kabinet predsednika vlade je tega tudi posredoval. Kaj so torej jedli?</p>
      <figure>
        <img src="https://files.dnevnik.si/2019/meni34565.jpg"/>
      </figure>
      <p>Za predjed so imeli mariniran postrvji file v soku agrumov na korenčkovem pireju, ocvrto kroglico bisernega ješprenčka in parmezanov čips. Za glavno jed so jim postregli s svinjsko ribico v ohrovtu na praženih jurčkih s sotirano zelenjavo na kremi zelene. Za sladico pa so uživali v teranu poširano hruško na malinovem gelu, obloženo s sadjem in sladoledom. Za zaključek je sledila še kava, medtem ko je bilo med kosilom postreženo še s Kristančičevim modrim pinotom 2016. Po navedbah kabineta predsednika vlade je navedeni meni stal 14 evrov na osebo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914673/slovenija/koalicija-pri-proracunu-ne-pricakuje-presenecenj-slabo-kaze-ukinitvi-dodatka-za-delovno-aktivnost"/>
        <a href="https://www.dnevnik.si/1042914571/slovenija/po-navedbah-zidana-in-pocivalska-koalicija-dorekla-boljse-sodelovanje-in-prioritete"/>
        <a href="https://www.dnevnik.si/1042914422/slovenija/bertoncelj-slovenski-proracun-eden-najboljsih"/>
      </related>
    </article>
  </body>
</html>