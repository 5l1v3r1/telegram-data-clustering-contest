<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-parazit-letal-pentru-oameni-transmis-de-capuse-identificat-pentru-prima-data-in-marea-britanie_3059706.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T16:36:51+00:00"/>
    <meta property="og:title" content="Un parazit letal pentru oameni, transmis de căpuşe, identificat pentru prima dată în Marea Britanie"/>
    <meta property="og:description" content="Un parazit transmis de căpuşe, cu potenţial letal, a fost identificat pentru prima dată în Regatului Unit al Marii Britanii şi al Irlandei de Nord, informează miercuri Press Association, citează Agerpres.Numit B. venatorum, organismul provoacă babesioză,"/>
  </head>
  <body>
    <article>
      <h1>Un parazit letal pentru oameni, transmis de căpuşe, identificat pentru prima dată în Marea Britanie</h1>
      <address><time datetime="2019-11-20T16:36:51+00:00">20 Nov 2019, 16:36</time> by <a rel="author">PUBLIKA.MD</a></address>
      <p><b>Un parazit transmis de căpuşe, cu potenţial letal, a fost identificat pentru prima dată în Regatului Unit al Marii Britanii şi al Irlandei de Nord,</b> informează miercuri Press Association, citează <a href="https://www.agerpres.ro/mondorama/2019/11/20/un-parazit-cu-potential-letal-transmis-de-capuse-identificat-pentru-prima-data-in-marea-britanie--406269">Agerpres</a>.</p>
      <p>Numit B. venatorum, organismul provoacă babesioză, o boală ce afectează animalele, dar şi oamenii, şi care necesită intervenţie medicală de urgenţă.</p>
      <p>Prezenţa organismului a fost consemnată îndeosebi în China, dar şi în Europa - în ultimele decenii, două cazuri de infecţii au fost confirmate la persoane din Italia, însă în Marea Britanie organismul nu a mai fost identificat până în prezent.</p>
      <p>Potrivit Centrului European de Prevenire şi Control al Bolilor (ECDC),<b> o persoană infectată poate prezenta simptome asemănătoare gripei şi icter, iar cazurile grave pot duce la deces.</b></p>
      <p>Într-un studiu efectuat la Universitatea din Glasgow oamenii de ştiinţă au observat că organismul a fost identificat la oi din nord-estul Scoţiei.</p>
      <p>Cercetătorii au prelevat probe de sânge de la oi, vaci şi căprioare din nord-estul Scoţiei, din zone în care afecţiunea transmisă de căpuşe a fost detectată anterior. ADN de la parazit a fost detectat în sângele unui număr mare de oi, care nu prezentau simptome ale bolii, însă o puteau transmite.</p>
      <p>
        <b>Oamenii de ştiinţă cred că B. venatorum ar fi fost adus în Marea Britanie de păsările migratoare din Scandinavia.</b>
      </p>
      <p>Studiul este publicat în ediţia din decembrie a jurnalului ştiinţific Emerging Infectious Disease.</p>
      <related>
        <h4>Pe aceeaşi temă</h4>
        <a href="https://www.publika.md/astronomii-au-identificat-o-stea-neobisnuita-care-fuge-de-o-gaura-neagra_3053810.html"/>
        <a href="https://www.publika.md/descoperire-surprinzatoare-despre-grafen-ce-a-aratat-un-studiu_3054576.html"/>
        <a href="https://www.publika.md/oamenii-de-stiinta-au-creat-un-material-care-transforma-dioxidul-de-carbon-in-materie-organica_3056826.html"/>
      </related>
    </article>
  </body>
</html>