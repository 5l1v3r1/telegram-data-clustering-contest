<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/714454-malta-syllhpsh-gia-th-dolofonia-ths-dhmosiografoy-ntafni-karoyana-gkalizia.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T16:21:00+00:00"/>
    <meta property="og:title" content="Μάλτα: Σύλληψη για τη δολοφονία της δημοσιογράφου Ντάφνι Καρουάνα Γκαλιζία"/>
    <meta property="og:description" content="Η αστυνομία της Μάλτας συνέλαβε την Τετάρτη έναν από τους πιο επιφανείς επιχειρηματίες της χώρας στο πλαίσιο της έρευνας για την δολοφονία της δημοσιογράφου και"/>
  </head>
  <body>
    <article>
      <h1>Μάλτα: Σύλληψη για τη δολοφονία της δημοσιογράφου Ντάφνι Καρουάνα Γκαλιζία</h1>
      <address>
        <time datetime="2019-11-20T16:21:00+00:00">20 Nov 2019, 16:21</time>
      </address>
      <p>Η αστυνομία της Μάλτας συνέλαβε την Τετάρτη έναν από τους πιο επιφανείς επιχειρηματίες της χώρας στο πλαίσιο της έρευνας για την δολοφονία της δημοσιογράφου και μπλόγκερ κατά της διαφθοράς Ντάφνι Καρουάνα Γκαλιζία, σύμφωνα με δύο πηγές.</p>
      <p>ΟΓιόργκεν Φένεχ συνελήφθη έπειτα από τον εντοπισμό από την αστυνομία της θαλαμηγού του στα ανοιχτά της Μάλτας, είπαν οι πηγές που γνωρίζουν το θέμα.</p>
      <p>Η σύλληψή του πραγματοποιήθηκε μια ημέρα μετά την ανακοίνωση της κυβέρνησης ότι θα εισηγηθεί να απονεμηθεί χάρη στον ύποπτο ως μεσάζοντα στην δολοφονία το 2017 της δημοσιογράφου αν κατονόμαζε τον εγκέφαλο της δολοφονίας.</p>
      <p>Ο Τζόζεφ Μουσκάτ, ο πρωθυπουργός της Μάλτας, έκανε τη δήλωση αυτή μετά τις πληροφορίες που έδωσε στη δημοσιότητα η εφημερίδα Times of Malta ότι η αστυνομία συνέλαβε έναν άνδρα που είναι ύποπτος ότι έπαιξε τον ρόλο του μεσάζοντα ανάμεσα στο άτομο που έδωσε την εντολή για την δολοφονία της δημοσιογράφου και τους τρεις που κατηγορούνται για την διάπραξή της.</p>
      <p>Ο άνδρας αυτός, ο οποίος δεν κατονομάστηκε, ζητεί να του δοθεί χάρη για να αποκαλύψει το όνομα του εγκεφάλου της δολοφονίας της δημοσιογράφου. Επίσης ζητεί η χάρη αυτή να αφορά και άλλα εγκλήματα που έχει διαπράξει.</p>
      <p>Ο Φένεχ είναι ο διευθυντής και συνιδιοκτήτης ενός ομίλου επιχειρήσεων που το 2013 είχε εξασφαλίσει από το μαλτέζικο κράτος ένα μεγάλο προνόμιο στον ενεργειακό τομέα για την κατασκευή ενός εργοστασίου παραγωγής φυσικού αερίου στο νησί.</p>
      <p>Η πολυτελής θαλαμηγός του Gio απέπλευσε από την μαρίνα για θαλαμηγούς Πορτομάσο, οκτώ χιλιόμετρα βορείως της πρωτεύουσας Βαλέτα, λίγο πριν από τα ξημερώματα. Η αστυνομία επιβιβάστηκε αμέσως στο σκάφος και το υποχρέωσε να επιστρέψει.</p>
      <p>Τον Φεβρουάριο του 2017, οκτώ μήνες πριν από τον θάνατο της δημοσιογράφου έπειτα από έκρηξη βόμβας στο αυτοκίνητό της, η Γκαλιζία είχε γράψει στο μπλογκ της για μια μυστηριώδη εταιρεία στο Ντουμπάι, με την επωνυμία 17 Black Limited, η οποία, σύμφωνα με την ίδια, είχε διασυνδέσεις με μαλτέζους πολιτικούς. Ωστόσο, δεν είχε δημοσιοποιήσει κάποια αποδεικτικά στοιχεία.</p>
      <p>Η δημοσιογράφος δεν είχε καταφέρει να ανακαλύψει ποιος είναι ο ιδιοκτήτης της εταιρείας. Αργότερα μια έρευνα του Reuters ταυτοποίησε ως ιδιοκτήτη της τον Φένεχ.</p>
      <p>Σύμφωνα με ένα email που εστάλη τον Δεκέμβριο του 2015 και το οποίο εντόπισαν οι αρμόδιες ρυθμιστικές αρχές, μυστικές εταιρείες στον Παναμά, οι οποίες ανήκαν στον τότε υπουργό ενέργειας Κόνραντ Μίτσι και στον προσωπάρχη της κυβέρνησης Κιθ Σέμπρι, θα λάμβαναν πληρωμές από την 17 Black για την παροχή άγνωστων υπηρεσιών.</p>
      <p>Το email ανέφερε ότι οι εταιρείες στον Παναμά ανέμεναν πληρωμές ύψους έως και δύο εκατομμυρίων δολαρίων, μέσα σε διάστημα ενός χρόνου, από την 17 Black. Σε αυτό δεν γινόταν καμία αναφορά στον σταθμό παραγωγής αερίου και δεν υπάρχει καμία απόδειξη ότι έγινε κάποια κατάθεση χρημάτων σε αυτές.</p>
      <p>Οι Σέμπρι και Μίτσι είχαν δηλώσει αμφότεροι τον Οκτώβριο ότι δεν γνώριζαν τίποτα περί πιθανής διασύνδεσης ανάμεσα στην 17 Black και στον Φένεχ ή περί κάποιου σχεδίου για πληρωμές που να σχετίζονται με τον Φένεχ ή με το ενεργειακό σχέδιο. Ο ίδιος ο Φένεχ είχε αρνηθεί ότι σχεδίαζε να καταβάλει χρήματα σε κάποιον πολιτικό ή σε άλλο πρόσωπο ή οντότητα που να συνδέεται με την εταιρεία.</p>
      <p>Πηγή: ant1news.gr</p>
    </article>
  </body>
</html>