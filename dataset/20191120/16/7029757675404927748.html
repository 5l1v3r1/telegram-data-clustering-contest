<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/proverkata-v-trite-stolichni-bolnitsi-potvardi-prichinata-za-smartta-na-3-godishnoto-dete.html"/>
    <meta property="og:site_name" content="News.bg"/>
    <meta property="article:published_time" content="2019-11-20T16:05:26+00:00"/>
    <meta property="og:title" content="Проверката в трите столични болници потвърди причината за смъртта на 3-годишното дете"/>
    <meta property="og:description" content="Очаква се да излязат и резултатите от хистологичните изследвания"/>
  </head>
  <body>
    <article>
      <h1>Проверката в трите столични болници потвърди причината за смъртта на 3-годишното дете</h1>
      <address>
        <time datetime="2019-11-20T16:05:26+00:00">20 Nov 2019, 16:05</time>
      </address>
      <p>Министърът на здравеопазването <b>Кирил Ананиев получи предварителен доклад от извършваната проверка на дейността на трите лечебни заведения - Специализираната детска болница "Проф. д-р Иван Митев", УБ "Лозенец" и УМБАЛСМ "Н. И. Пирогов", </b><b>във връзка с <a href="https://news.bg/crime/proveryavat-tri-stolichni-bolnitsi-zaradi-pochinalo-3-godishno-dete.html">починалото 3-годишно момченце</a>. </b></p>
      <p>В хода на проверката е изискана и <b>обработена цялата налична медицинска документация както от болниците, така и от личния лекар на детето,</b> взети са предвид и становищата на лекарите, участвали в диагностично-лечебния процес.</p>
      <p><b>На база на извършената аутопсия причината за смъртта е изяснена - тежка двустранна хеморагична пневмония</b> (двустранни масивни кръвоизливи в белите дробове). <b>Пневмонията е причинена от вирусна инфекция, заради която са възникнали и допълнителни усложнения - тежки двустранни кръвоизливи в надбъбречните жлези.</b></p>
      <p>До седмица се очаква <b>да излязат и резултатите от хистологичните изследвания.</b></p>
      <p>С цел пълно проучване на случая е<b> възложено провеждането на три независими експертизи</b> - от специалист по инфекциозни заболявания, детски пулмолог и вирусолог. На база резултатите от проверката, заключенията на експертите и аутопсията, <b>ще бъдат изготвени 4 констативни протокола и окончателен доклад.</b> Докладът ще бъде изпратен на министъра на здравеопазването до края на следващата седмица.</p>
      <p>По-рано днес министърът на здравеопазването Кирил Ананиев проведе среща с директорите на трите лечебни заведения - СБАЛДБ "Проф. д-р Иван Митев", УБ "Лозенец" и УМБАЛСМ "Н. И. Пирогов". Към момента и<a href="https://news.bg/politics/kiril-ananiev-vremenno-otstrani-direktorite-na-tri-bolnitsi.html"><b> тримата директори са временно отстранени от длъжност</b> </a>до приключване на процесуално-следствените действия по случая. По разпореждане на министър Ананиев <b>временно отстранена е и приелата детето в Педиатрията д-р Елена Георгиева.</b></p>
      <p><b>Сезирана е и Комисията по професионална етика към съответната Районна колегия</b>, която следи за спазване на професионалните медицински и морално-етични въпроси, свързани с упражняването на професията.</p>
      <p>Припомняме, тази сутрин премиерът <b><a href="https://news.bg/politics/borisov-poiska-ostavkite-na-direktorite-na-lozenets-pirogov-i-pediatriyata.html">Бойко Борисов нареди да бъдат</a> </b>отстранени директорите на Педиатричната болница "Иван Митев", болница "Лозенец" и Института за спешна помощ "Н. Пирогов".</p>
      <p>Причината е смъртта на <a href="https://news.bg/crime/proveryavat-tri-stolichni-bolnitsi-zaradi-pochinalo-3-godishno-dete.html"><b>3-годишно момченце</b></a>, което бе разкарвано в три столични болници без да е прието за лечение. Накрая е починало в "Пирогов".</p>
      <p>Премиерът съобщи, че е бил на среща с родителите на починалото детенце в Министерски съвет. Вчера по информация на bTV, <b><a href="https://news.bg/crime/pnevmoniya-prichinila-smartta-na-3-godishnoto-dete-ot-sofiya.html">резултатите от аутопсията на детето</a> </b>показвали, че пневмония е причината за смъртта на детето.</p>
      <p>Миналата седмица стана ясно, че <b><a href="https://news.bg/crime/proveryavat-tri-stolichni-bolnitsi-zaradi-pochinalo-3-godishno-dete.html">здравният министър Кирил Ананиев</a></b> назначи проверка в три столични болници заради починалото 3-годишно дете.</p>
    </article>
  </body>
</html>