<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30282120.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T16:05:35+00:00"/>
    <meta property="og:title" content="Комітет британського парламенту з розвідки: брак рішучої відповіді Заходу на агресію в Україні зробив Росію ще зухвалішою"/>
    <meta property="og:description" content="Британська громадськість виступає за якомога скорішу публікацію доповіді парламентського комітету"/>
  </head>
  <body>
    <article>
      <h1>Комітет британського парламенту з розвідки: брак рішучої відповіді Заходу на агресію в Україні зробив Росію ще зухвалішою</h1>
      <address><time datetime="2019-11-20T16:05:35+00:00">20 Nov 2019, 16:05</time> by <a rel="author" href="https://www.radiosvoboda.org/author/%D0%BE%D0%BB%D0%B5%D1%81%D1%8C-%D0%BA%D0%BE%D0%B2%D0%B0%D1%87/-%24oyqi" target="_blank">Олесь Ковач</a></address>
      <p>
        <b>Лондон – Члени комітету британського парламенту з розвідки і безпеки у своїй доповіді про втручання Росії в політику країни заявили, що пасивність Великої Британії і західних союзників у протидії цьому втручанню і російській агресії зробила Москву ще більш зухвалою. Британські фахівці з питань безпеки, зокрема, наголошують, що саме неспроможність Британії й її союзників дати різку відповідь на анексію Росією українського Криму і вторгнення російського війська до частин сходу України призвели до того, що Росія почала почуватися безкарною, що, у свою чергу, і призвело до втручання Москви у президентські виборів у США і спроби замаху на колишнього російського шпигуна на британській території, не кажучи вже про хронічний брак поступу у мирному процесі в Україні. Про це йдеться в оприлюднених днями неофіційних витоках інформації про зміст цієї доповіді – яку, всупереч традиції, прем’єр-міністр Боріс Джонсон досі не дозволив публікувати офіційно, хоча спецслужби дали свій дозвіл. Тим часом британське Бюро розслідувальної журналістики подало позов до суду з метою змусити уряд консерваторів і особисто прем’єра Джонсона оприлюднити доповідь щодо російського втручання в суспільне і політичне життя Британії.</b>
      </p>
      <p>Представники британського Бюро розслідувальної журналістики, неприбуткової організації, подали судовий позов, щоб домогтися оприлюднення спеціальної доповіді парламентського комітету з питань розвідки і безпеки щодо втручання Росії в політику Великої Британії. Організація прагне, щоб усі факти і прізвища, які подано у доповіді, було опубліковано ще перед проведенням дострокових парламентських виборів у країні 12 грудня. З цією метою навіть оголосили збір громадських коштів на судові витрати, у перебігу яких було зібрано 25 тисяч фунтів стерлінґів менше ніж за 48 годин, а загалом вони зібрали понад 42 тисячі фунтів – більше, ніж сподівалися.</p>
      <p>
        <i>«Бюро розслідувальної журналістики збирає кошти від громадськості для останньої спроби змусити владу опублікувати висновки щодо російського втручання у вибори перед тим, як британці голосуватимуть на виборах 2019 року»</i>
      </p>
      <figure>
        <iframe data-src="https://twitter.com/1/status/1196400409075691520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Загалом представники парламентського комітету з питань розвідки і безпеки зробили низку висновків у доповіді, зміст якої потрапив у пресу. Із них випливає, що бездіяльність і брак рішучої відповіді Британії й західних союзників на агресивні кроки Москви сприяли відчуттю безкарності Кремля і навіть до певної міри заохочували Росію до подальших кроків. Відсутність реальної відповіді на анексію Росією українського Криму, збиття пасажирського авіалайнера над сходом України і подальшу фінансову і військову підтримку проросійських бойовиків на сході України, на думку британських фахівців, призвели до активних спроб Москви втрутитись до президентських виборів у США і ще в низці країн і навіть до здійснення замаху на колишнього російського шпигуна на британській території з використанням хімічної зброї, внаслідок чого загинула громадянка Великої Британії, не пов’язана зі справою.</p>
      <p>Голова комітету, колишній депутат-консерватор Домінік Ґрів наголошує, що Москва зневажає західні цінності і діє згідно з власними правилами, надто коли бачить незгуртованість західних союзників і недостатньо рішучі кроки у відповідь.</p>
      <figure>
        <img src="https://gdb.rferl.org/8F964E04-BCD9-4AD8-8DE8-0EF64CBD7E42.jpg"/>
        <figcaption>Домінік Ґрів</figcaption>
      </figure>
      <p>«Москва добре бачить зволікання і нерішучість Заходу у плані твердої відповіді на її агресивні кроки і втручання а політичного життя інших країн. Саме це і надихає Кремль діяти за власними правилами, які суперечать західним цінностям», – заявив Домінік Ґрів.</p>
      <p>Офіційно не існує можливості ознайомитись із прикладами і доказами російського втручання в політичне життя Британії ще до оприлюднення доповіді парламентського комітету. Але в підготовці цього документу брала участь ціла низка незалежних фахівців, які не були членами парламентської структури, відтак вони не несуть відповідальності за обговорення поданих ними доказів і свідчень.</p>
      <p>Співробітники британського Бюро розслідувальної журналістики мали змогу говорити з деякими з фахівців, залучених до роботи над доповіддю, які повідомили про матеріали, з якими вони працювали, а також про докази, додані до цього документу. Водночас, попри все, деякі прізвища і конкретні факти не було можливості обговорювати, бо це становило частину матеріалів для можливих кримінальних справ проти конкретних осіб, які сприяли просуванню російських інтересів у Британії.</p>
      <h3>Чому не оприлюднюють доповідь?</h3>
      <p>Але назагал британська громадськість виступає за якомога скорішу публікацію доповіді парламентського комітету. Найбільше зацікавлення викликають дані про конкретні ходи і кроки і самої Росії, і агентів впливу тієї країни на британській території, спрямовані на дестабілізацію і заглушення критиків агресивної поведінки Москви, які, на думку авторів доповіді, значною мірою посилились саме через брак адекватної відповіді з боку Великої Британії. Багато хто у Британії вважає, що саме зв’язки консерваторів при владі з російськими грішми стають на заваді дозволу на публікацію доповіді від уряду консерваторів.</p>
      <p>Один із незалежних фахівців із питань безпеки, залучених до роботи над доповіддю парламентського комітету, Джон Гаворт, зокрема, висловлює побоювання, що російські агенти впливу у Британії працюють у напрямку «підмащування» британських політиків і тих, від кого залежить прийняття рішень, з метою переконати їх, що різкі відповіді на кроки Росії не йдуть у руслі британських інтересів. Існують підозри, що Кремль і наближені до нього російські олігархи вже почали активні «загравання» з низкою політичних партій Великої Британії, передовсім із Консервативною партією при владі, включно з фінансовими вливаннями до скарбниць цих партій.</p>
      <p>Втім, оглядачі зазначають, що Велика Британія має реальну можливість покласти край російському втручанню з огляду на кілька чинників. На відміну від великої кількості країн Європи, Британія не залежить від Росії щодо енергоносіїв, а усталена позиція Лондона як улюбленого прихистку багатьох грошовитих іммігрантів значить, що британський уряд має у своїх руках дієвий важіль контролю у вигляді санкцій і відмови у наданні віз, що має надіслати чіткий сигнал як самому Кремлю, так і наближеній до нього російській еліті.</p>
    </article>
  </body>
</html>