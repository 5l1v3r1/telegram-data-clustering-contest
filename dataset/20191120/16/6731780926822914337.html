<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/20/natale-gubbio-mercatini-albero-grande-mondo/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-20T16:19:20+00:00"/>
    <meta property="og:title" content="Natale a Gubbio: dai mercatini all’albero più grande del mondo"/>
    <meta property="og:description" content="Tantissimi eventi, attrazioni e spettacoli nella Città del Natale a Gubbio"/>
  </head>
  <body>
    <article>
      <h1>Natale a Gubbio: dai mercatini all’albero più grande del mondo</h1>
      <address><time datetime="2019-11-20T16:19:20+00:00">20 Nov 2019, 16:19</time> by <a rel="author">Valeria Bellagamba</a></address>
      <figure>
        <img src="https://www.viagginews.com/wp-content/uploads/2018/11/alberogubbio.jpg"/>
      </figure>
      <p>La <b>città umbra di Gubbio</b> è famosa per il suo gigantesco <b>Albero di Natale</b>, il più grande al mondo, realizzato con chilometri di luci lungo il fianco del <b>Monte Igino</b> che sovrasta il centro abitato, creando un effetto estremamente suggestivo. A Natale, tuttavia, non c’è solo l’albero, Gubbio si trasforma in una vera e propria <b>città del Natale</b>, con mercatini tipici, presepi e luci d’artista, insieme a tante attrazioni per bambini, una vera e propria magia da non perdere. Ecco tutto quello che c’è da sapere.</p>
      <p>
        <b>Leggi anche –&gt; </b>
        <a href="https://www.viagginews.com/2019/09/22/arezzo-citta-natale-2019-eventi-mercatini/">
          <b>Arezzo città del Natale 2019-2020: mercatini e appuntamenti imperdibili</b>
        </a>
      </p>
      <h3>Natale a Gubbio: alla scoperta di ChristmasLand</h3>
      <p>Il <b>Natale a Gubbio</b> è un’esperienza straordinaria, la città umbra diventa una <b>Christmas Land</b> tanto spettacolare quanto affascinante, accendendosi alle luminarie natalizie, popolandosi con le bancarelle dei mercatini. E poi presepi lungo le vie della città, giostre e animazioni per bambini, ruota panoramica, pista di pattinaggio su ghiaccio, videomapping, spettacoli e tanto altro ancora. Gubbio diventa una vera <b>città del Natale</b>, per tutti, grandi e piccini.</p>
      <p>L’evento da non perdere a Gubbio nel periodo natalizio è in primo luogo l’<b>accensione del grande Albero di Natale</b>, in programma il prossimo <b>7 dicembre alle ore 18.00</b>.</p>
      <p><b>Dal 1981</b> un gruppo di volontari realizza in occasione del Natale quello che è entrato nel Guinness dei primati come l’Albero di Natale più Grande del mondo. La figura di un immenso albero di Natale è realizzata disponendo sulle pendici del Monte Ingino, alle spalle della città medioevale di Gubbio, corpi illuminanti di vario tipo e colore, che disegnano un effetto cromatico assolutamente particolare e unico: si distende, con una base di 450 metri, per oltre 750 metri (poco meno di trenta campi di calcio), nascondendo le sue radici nelle mura della città medioevale e arrivando con la sua <b>grande stella</b> alla <b>basilica del Patrono</b>, <b>Sant’Ubaldo</b>, posta in cima alla montagna. Sono 260 luci che si estendono per oltre 8 km. Per info: <a href="http://www.alberodigubbio.com/">www.alberodigubbio.com</a></p>
      <figure>
        <img src="https://www.viagginews.com/wp-content/uploads/2017/12/Albero-Gubbio2.jpg"/>
      </figure>
      <p>Il <b>mercatino di Natale di Gubbio</b> è allestito nella suggestiva location dei <b>giardini di piazza Quaranta Martiri</b>, tra luci e colori. Gli stand di legno del mercatino regalano un’atmosfera suggestiva, dove passeggiare tra ricercati <b>oggetti artigianali</b>, decorazioni natalizie e <b>specialità culinarie</b>. Nella zona dei mercatini si trova anche il <b>Trenino di Babbo Natale</b>. Il mercatino è accessibile alle persone con disabilità.<br/><b>Apertura</b>: 23/24 novembre, 30 novembre/1° dicembre, 7/8 dicembre, 14/15 dicembre e, continuativamente, <b>dal 21 dicembre 2019 al 6 gennaio 2020</b>, dalle 10.00 alle 20.00.</p>
      <p>In piazza <b>Quaranta Martiri</b>, accanto al mercatino, trovate anche la <b>Grande Ruota del Polo Nord</b>, la ruota panoramica dalla quale ammirare una vista mozzafiato sulla città di Gubbio, l’Albero di Natale e il paesaggio circostante.La ruota è aperta tutti i giorni già <b>dal 16 novembre 2019 fino al 06 gennaio 2020</b>.</p>
      <p>Sempre da piazza <b>Quaranta Martiri</b> parte anche il <b>Gubbio Express Christmas</b>, il trenino turistico per andare alla scoperta delle bellezze della città, alla scoperta della sua storia millenaria, della sua cultura e delle tradizioni. Le fermate del trenino sono in piazza Quaranta Martiri e piazza Grande. Dal <b>1° dicembre 2019 al 6 gennaio 2020</b>.</p>
      <p>Non solo trenino, dai <b>giardini di piazza Quaranta Martiri</b> parte anche la <b>Slitta di Babbo Natale</b> trainata da cavalli. Un modo alternativo per visitare il centro storico di Gubbio. La slitta è disponibile nei seguenti giorni: 23/24 novembre, 30 novembre e 1° dicembre, 7/8 dicembre, 14/15 dicembre, 21/22/23/26/28/29 dicembre, 5/6 gennaio. Dal 28 dicembre in poi, al posto della Slitta di Babbo Natale, troverete la <b>Carrozza della Befana</b>.</p>
      <p>La <b>novità dell’edizione 2019/2020</b> del Natale a Gubbio è la<b> Christmas VR</b> (Viartual Reality), con uno spettacolare <b>volo virtuale su Gubbio</b> a bordo della Slitta di Babbo Natale.</p>
      <figure>
        <img src="https://www.viagginews.com/wp-content/uploads/2017/11/gubbio_natale_iStock-606674070-e1543833513183.jpg"/>
        <figcaption>Natale a Gubbio (iStock)</figcaption>
      </figure>
      <h4>Gubbio a Natale: luci, presepi e giostre</h4>
      <p>Da non perdere, poi, lo spettacolo delle <b>luminarie natalizie</b>, davvero particolari. <b>Dal 1° dicembre 2019 al 6 gennaio 2020</b> <b>piazza San Giovanni</b> e <b>piazza San Pietro</b> saranno <b>illuminate con particolari luci colorate</b> che regaleranno a questi spazi un effetto magico e suggestivo. Il progetto è un’idea dell’ingegnere e Light Designer <b>Matteo Costantini</b>.</p>
      <p>Nel <b>quartiere di San Martino</b> viene allestito l’affascinante percorso delle <b>Vie del Presepe</b>, l’esposizione lungo le vie medievali di <b>statue del presepe a grandezza naturale</b>. Oltre <b>120 personaggi</b> rappresentano antichi mestieri, scene di vita quotidiana e citazioni bibliche. Il presepe è a ingresso libero e accessibile anche alle persone disabili. Visitabile <b>dall’8 dicembre 2019 al 06 gennaio 2020</b>.</p>
      <p>Nel <b>quartiere di San Pietro</b>, invece, andrà in scena il <b>presepe vivente</b>. Sarà possibile assistere anche a <b>rappresentazioni dal vivo di antichi mestieri</b> e di scene di vita quotidiana. Cortei ed altre iniziative si andranno ad aggiungere durante le giornate. L’ingresso libero, a breve saranno annunciate le date delle rappresentazioni.</p>
      <p>Tappa irrinunciabile per le famiglie è la <b>Giostra incantata</b> per i bambini, in <b>piazza Oderisi</b>. Dal <b>23 novembre 2019 al 6 gennaio 2020</b>.</p>
      <p>In <b>piazza Grande</b>, i visitatori troveranno l’<b>albero di Natale addobbato</b>, dal 23 novembre al 6 gennaio, e la <b>Cassettina Postale di Babbo Natale</b>, dove fino al 24 dicembre i bambini potranno imbucare le loro letterine.</p>
      <p>Sempre in piazza Grande è da ammirare lo spettacolo di <b>videomapping 3D</b> con proiezioni e musica sulla<b> facciata di Palazzo dei Consoli</b>. Un gioco di realtà aumentata con effetti visivi di grande impatto. Lo spettacolo durerà circa 5 minuti e inizierà alle <b>ore 18:00</b> di ogni giornata di apertura di ChristmasLand. Proiezioni: 23/24 novembre, 30 novembre e 1° dicembre, 7 dicembre (alle 17.30) e 8 dicembre, 14/15 dicembre e, continuativamente, <b>dal 21 dicembre 2019 al 6 gennaio 2020</b>.</p>
      <p>Per il divertimento di tutti, poi, è prevista anche la pista di <b>pattinaggio su ghiaccio “Laghetto ghiacciato”</b>, in piazza Bosone, tutti i giorni <b>dal 1° dicembre 2019 al 6 gennaio 2020</b>.</p>
      <p>Tante altre iniziative sono in programma: i laboratori artigiani per bambini, il Concerto di Natale e gli spettacoli. Per ammirare Gubbio dall’alto si può salire con la <b>funicolare “Colle Eletto”</b>, che dal centro storico sale alla Basilica di Sant’Ubaldo, tra le luci del grande Albero di Natale. Al ritorno si può scendere a piedi percorrendo gli <b>stradoni che attraversano l’Albero</b>, per un’esperienza veramente suggestiva ed emozionante. La funivia è in funzione nei seguenti orari: 10.00/13.15 – 14.30/17.00.</p>
      <p>Per ulteriori informazioni su Gubbio ChristmasLand: <a href="http://www.gubbionatale.it/Home.aspx">www.gubbionatale.it</a></p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/19/mercatini-natale-a-monaco-baviera-2019/"/>
        <a href="https://www.viagginews.com/2019/11/18/bologna-mercatini-natale-2019/"/>
        <a href="https://www.viagginews.com/2019/11/16/guatemala-tra-monumenti-maya-vulcani-e-rum-zacapa/"/>
      </related>
    </article>
  </body>
</html>