<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/francavilla-senzacqua-per-ore-deve-intervenire-il-sindaco-per-ripristinare-il-servizio.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T16:51:46+00:00"/>
    <meta property="og:title" content="Francavilla senz’acqua per ore, deve intervenire il sindaco per ripristinare il servizio"/>
    <meta property="og:description" content="Duro sfogo del primo cittadino Vincenzo Pulizzi: &quot;Non è tollerabile, prenderò provvedimenti&quot;. Il suo vice D'Aprile: &quot;La misura è colma&quot;"/>
  </head>
  <body>
    <article>
      <h1>Francavilla senz’acqua per ore, deve intervenire il sindaco per ripristinare il servizio</h1>
      <address><time datetime="2019-11-20T16:51:46+00:00">20 Nov 2019, 16:51</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Duro sfogo del primo cittadino Vincenzo Pulizzi: "Non è tollerabile, prenderò provvedimenti". Il suo vice D'Aprile: "La misura è colma"</i>
      </p>
      <p>FRANCAVILLA DI SICILIA – “Un paese, senz’acqua. In ginocchio. Per ripristinare il servizio si è dovuto attendere che il sindaco tornasse da Messina per eseguire delle semplici manovre al serbatoio. Compito che spettava ai dipendenti del Comune. Non è tollerabile, la misura è colma”.</p>
      <p>Il primo cittadino di Francavilla, Vincenzo Pulizzi, sprizza rabbia. Sono le 21 di un martedì autunnale trasformatosi nell’ennesimo incubo per i cittadini, per quanti hanno una attività e con l’acqua ci lavorano.</p>
      <p>Ci sono volute cinque ore per far tornare il prezioso liquido nelle abitazioni. “Eppure dal pomeriggio mi ero messo in contatto con i responsabili del servizio…” chiosa il sindaco. “Chiederò conto e ragione e prenderò i necessari provvedimenti” aggiunge.</p>
      <p>La rete idrica è fatiscente, si registrano perdite. In base ai consumi capita che si svuotino le “vasche” e i rubinetti, specie in determinati quartieri, restano all’asciutto.</p>
      <p>Per far ripartire i motori sono necessarie delle manovre, indispensabili al fine di aumentare il flusso idrico. Bisogna recarsi in un dei due serbatoi che sorgono sul monte “Cucco”, uno in alto e l’altro a circa 600 metri dal centro abitato. Ed è quello in cui si è recato il primo cittadino. “Altre volte – interviene il vicesindaco, Gianfranco D’Aprile – mi sono recato io, ma ieri ero fuori per motivi familiari. Altre volte ancora la manovra è stata eseguita dall’assessore alla rete idroelettrica Salvatore Malatino”.</p>
      <h3>L’amaro sfogo del primo cittadino</h3>
      <p>Il sindaco si è sfogato sulla sua pagina facebook. “Non è stato uno show – taglia corto D’Aprile – il discorso è un altro. E’ da due anno e mezzo che l’Amministrazione comunale va incontro alle esigenze dei dipendenti, degli operai. Si verificano problemi per una rete idrica fatiscente e tra la gente monta la protesta. Come è giusto che sia. Il sindaco è andato su tutte le furie perché dalle 16,30 a dopo le 21 non era stato ancora eseguito l’intervento che avrebbe consentito di riportare l’acqua nelle case della gente. La manovra l’ha dovuta fare Pulizzi, che era a Messina per motivi istituzionali. La misura è colma – conclude D’Aprile – il motivo dello sfogo è proprio questo…”.</p>
    </article>
  </body>
</html>