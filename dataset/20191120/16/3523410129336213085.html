<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641004/%D8%AF%D8%B3%D8%AA%D9%88%D8%B1%D8%A7%D9%84%D8%B9%D9%85%D9%84-%D8%A7%D8%B3%D8%AA%D8%AE%D8%B1%D8%A7%D8%AC-%D8%B1%D9%85%D8%B2%D8%A7%D8%B1%D8%B2-%D8%A7%D8%A8%D9%84%D8%A7%D8%BA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T16:55:00+00:00"/>
    <meta property="og:title" content="دستورالعمل استخراج رمزارز ابلاغ شد"/>
    <meta property="og:description" content="معاون طرح و برنامه وزارت صنعت، معدن و تجارت گفت: دستورالعمل صدور جواز و پروانه بهره‌برداری استخراج رمزارز نهایی و توسط وزیر صمت ابلاغ شد."/>
  </head>
  <body>
    <article>
      <h1>
        <a href="https://www.bultannews.com/fa/news/641004/%D8%AF%D8%B3%D8%AA%D9%88%D8%B1%D8%A7%D9%84%D8%B9%D9%85%D9%84-%D8%A7%D8%B3%D8%AA%D8%AE%D8%B1%D8%A7%D8%AC-%D8%B1%D9%85%D8%B2%D8%A7%D8%B1%D8%B2-%D8%A7%D8%A8%D9%84%D8%A7%D8%BA-%D8%B4%D8%AF">دستورالعمل استخراج رمزارز ابلاغ شد</a>
      </h1>
      <h2>معاون طرح و برنامه وزارت صنعت، معدن و تجارت گفت: دستورالعمل صدور جواز و پروانه بهره‌برداری استخراج رمزارز نهایی و توسط وزیر صمت ابلاغ شد.</h2>
      <address><time datetime="2019-11-20T16:55:00+00:00">20 Nov 2019, 16:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سعید زرندی اظهار داشت: دریافت درخواست‌های <b>صدور مجوز</b> از طریق سامانه خدمات صنعت، معدن و تجارت (بهین‌یاب) انجام می‌شود و صدور مجوز از طریق سازمان صنعت، معدن و تجارت استان‌ها صورت می‌گیرد.</p>
      <p>وی در خصوص تعیین و ملاک صنعتی شدن رمز ارزها اعلام کرد: پس از بررسی و هم فکری و مشورت با فعالان این بخش، دانشگاه‌ها و دستگاههای مختلف، صدور جواز تأسیس و بهره برداری، برای متقاضیانی که جمع توان برق مصرفی تجهیزات استخراج رمزارز آنها بیش از 250 کیلووات (ولت ـ آمپر) باشد، امکان پذیر است.</p>
      <p>معاون وزیر صمت گفت: امکان استقرار واحد استخراج‌کننده رمزارز دارای کاربری صنعتی و مشمول ضوابط استقرار واحدهای صنعتی بوده و صرفاً در شهرک‌ها و نواحی صنعتی مصوب و یا مناطق آزاد تجاری ـ صنعتی و ویژه اقتصادی و نیروگاه‌ها امکان‌پذیر است.</p>
      <p>زرندی ادامه داد: امکان استقرار واحدهای استخراج‌کننده رمزارز شامل محدودیت محدوده 120 کیلومتری شهر تهران، 50 کیلومتری شهر اصفهان و 30 کیلومتری مراکز سایر استان‌ها نمی‌باشند.</p>
      <p>وی اضافه کرد: بر اساس دستورالعمل ابلاغی، صدور و یا اصلاح جواز تأسیس و پروانه بهره برداری ، برای استخراج رمزارز در محل واحدهای تولیدی فعال صنعتی و معدنی موجود ممنوع است اما اخذ مجوز برای این فعالیت در محل واحدهای تولیدی غیرفعال صنعتی که 3 سال از عدم فعالیت آن‌ها گذشته باشد، مجاز است.</p>
      <p>معاون طرح و برنامه وزارت صمت: صدور جواز تأسیس به‌نام چند شخص حقیقی و یا چند شخص حقوقی مجاز نیست البته متقاضیان درصورت تشکیل شرکت می‌توانند ‌درخواست جوازتأسیس را درسامانه ثبت نمایند. همچنین صدور جواز تأسیس در محل استیجاری با حداقل اجاره یکساله، در چارچوب این دستورالعمل امکان‌پذیر است.</p>
      <p>زرندی تصریح کرد: اعتبار جواز تأسیس صادر شده 6 ماه بوده و با ارائه گزارش پیشرفت فیزیکی طرح و تأیید آن توسط سازمان برای یک دوره‌ دیگر قابل تمدید است.</p>
      <p>وی گفت: تأمین زیرساخت‌های لازم شامل برق، گاز، آب، اینترنت و ... برعهده دارنده جواز تأسیس است.</p>
      <p>این مسئول افزود: تأمین انرژی برق مورد نیاز از طریق شبکه سراسری برق کشور و یا تولید برق به صورت خصوصی از طریق انرژی تجدیدپذیر، CHP، نیروگاه خصوصی و ... در چارچوب ضوابط و مقررات مربوط امکان‌پذیر است.</p>
      <p>معاون طرح و برنامه وزارت صمت بیان کرد: براساس این دستورالعمل، در صورتی که سرمایه‌گذار بعد از فراهم کردن امکانات طرح از قبیل زمین، برق، ساختمان و تجهیزات، تقاضای صدور جواز تأسیس نماید و اقدامات انجام شده مطابق ضوابط این دستورالعمل باشد، صدور جواز تأسیس یا پروانه بهره‌برداری امکان‌پذیر است.</p>
      <p>زرندی توضیح داد: به منظور تأمین برق مورد نیاز، پس از صدور جواز تأسیس، اطلاعات مجوز در سامانه به وزارت نیرو ارسال می‌شود و پس از اختصاص انشعاب برق، وزارت نیرو اطلاعات آن را از طریق سامانه به وزارت صنعت، معدن و تجارت اعلام می‌نماید.</p>
      <p>وی گفت: در صورت اعلام متقاضی مبنی‌بر تأمین برق از طریق احداث نیروگاه حرارتی، جهت تأمین سوخت مورد نیاز به وزارت نفت معرفی خواهد شد.</p>
      <p>معاون وزیر صنعت، معدن و تجارت تاکید کرد: رعایت ضوابط مربوط به برچسب انرژی و استانداردهای کیفیت توان الکترونیکی و استانداردهای فناورانه مرتبط برای تولید و واردات تجهیزات فرآورده‌های پردازش رمزناری شده (ماینیگ) در صورت ابلاغ از سوی مراجع ذی‌ربط از جمله سازمان ملی استاندارد الزامی است.</p>
      <p>زرندی تصریح کرد: در زمان درخواست صدور پروانه بهره‌برداری، ثبت مشخصات دستگاه‌های منصوبه، وفق فرم موجود در سامانه، شامل تعداد، نوع، میزان مصرف انرژی، شرکت سازنده، توان پردازش و ... در سامانه الزامی است و تغییرات تجهیزات نیز توسط متقاضی در سامانه به‌روزرسانی خواهد شد.</p>
      <p>وی درپایان به‌این نکته اشاره کرد که، براساس مصوبه هیأت وزیران استفاده از رمزارزها با قبول مسئولیت خطرپذیری (ریسک) ازسوی سرمایه‌گذاران و متعاملین صورت می‌پذیرد و مشمول حمایت و ضمانت دولت و نظام بانکی نبوده و استفاده از آن در مبادلات داخل کشور مجاز نیست.</p>
    </article>
  </body>
</html>