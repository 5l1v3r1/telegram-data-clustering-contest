<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/kabmin-uhvaliv-16-yevrointegraciynih-rishen-330327_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T16:47:00+00:00"/>
    <meta property="og:title" content="Кабмін ухвалив 16 євроінтеграційних рішень"/>
    <meta property="og:description" content="Ухвалені рішення пришвидшать європейську інтеграцію України, вважають в уряді."/>
  </head>
  <body>
    <article>
      <h1>Кабмін ухвалив 16 євроінтеграційних рішень</h1>
      <h2>Ухвалені рішення пришвидшать європейську інтеграцію України, вважають в уряді.</h2>
      <address>
        <time datetime="2019-11-20T16:47:00+00:00">20 Nov 2019, 16:47</time>
      </address>
      <p><a href="https://dt.ua/POLITICS/kabmin-planuye-vidkriti-dostup-do-sistemi-monitoringu-realizaciyi-ugodi-pro-asociaciyu-z-yes-330293_.html"><b>Кабінет міністрів України</b></a> ухвалив 16 рішень, спрямованих на інтеграцію України в ЄС, на засіданні у середу. Про це заявив віцепрем'єр-міністр з питань європейської та євроатлантичної інтеграції Дмитро Кулеба на брифінгу за результатами засідання.</p>
      <p>"У Програмі діяльності уряду є ціль 17.1 - досягнути відповідності економічним критеріям членства в Європейському Союзі. За останні майже три місяці діяльності уряду було ухвалено низку рішень, які сприяють досягненню цієї цілі. Сьогодні ми ухвалили 16 рішень, спрямованих на європейську інтеграцію", - зауважив Кулеба.</p>
      <p>Він зазначив, що Кабінет міністрів передає на розгляд Верховної Ради проєкт закону про приєднання до Угоди про мультимодальні перевезення. За словами віцепрем'єр-міністра, це вигідно українському бізнесу, сприяє розвитку транзитного потенціалу України і торгівлі між Україною і ЄС.</p>
      <p>"Уряд сьогодні уповноважив міністра економіки підписати 4 додаткові угоди з ЄС про продовження вже чинних програм підтримки Євросоюзом, у тому числі фінансової, реформ у сфері юстиції, управління міграційними процесами, децентралізації і реформи державного управління", - повідомив Кулеба.</p>
      <p>Кабмін на сьогоднішньому засіданні також ухвалив план заходів щодо реалізації стратегії інтегрованого управління кордонами, яка передбачає спрощення перетину кордону людьми і товарами, та рішення у сфері енергоефективності.</p>
      <p>В уряді переконані, що ухвалені рішення пришвидшать і поглиблять європейську інтеграцію України.</p>
      <figure>
        <iframe src="https://www.youtube.com/embed/6B7uUX08o00" width="640" height="360" data-service="Youtube" scrolling="no"/>
      </figure>
      <p>У листопаді 2019 року Дмитро Кулеба заявив, що <b><a href="https://dt.ua/UKRAINE/ukrayina-zaproponuvala-yes-rozshiriti-ugodu-pro-asociaciyu-328626_.html">Україна і Європейський Союз готуються розширити Угоду про асоціацію</a></b>, додавши до нього новий розділ, присвячений реформам у сфері юстиції.</p>
      <p>Нагадаємо, <b><a href="https://dt.ua/POLITICS/v-yes-zavershili-proces-ratifikaciyi-ugodi-pro-asociaciyu-z-ukrayinoyu-248099_.html">Рада ЄС завершив ратифікацію Угоди про асоціацію з Україною</a></b> 11 липня 2017 року. У вересні того ж року <b><a href="https://dt.ua/POLITICS/nabula-chinnosti-ugoda-pro-asociaciyu-ukrayina-yes-252774_.html">Угода повною міроюнабула чинності</a></b>. Більша її частина діяла з 1 вересня 2014 року. З 1 січня 2016 року тимчасово застосовувалася її торгова частина, глибока і всеосяжна зона вільної торгівлі.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>