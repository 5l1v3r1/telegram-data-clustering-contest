<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novella2000.it/flavio-briatore-casa-milano-benedetta-bosi/"/>
    <meta property="og:site_name" content="Novella 2000"/>
    <meta property="article:published_time" content="2019-11-20T16:36:46+00:00"/>
    <meta property="og:title" content="Flavio Briatore ha preso casa a Milano per Benedetta Bosi"/>
    <meta property="og:description" content="Flavio Briatore avrebbe comprato un pied-à-terre in Porta Venezia per la sua Benedetta Bosi: l'imprenditore non nasconde più la fidanzata."/>
  </head>
  <body>
    <article>
      <h1>Flavio Briatore ha preso casa a Milano per Benedetta Bosi</h1>
      <address><time datetime="2019-11-20T16:36:46+00:00">20 Nov 2019, 16:36</time> by <a rel="author" href="https://www.novella2000.it/author/niccolo-maggesi/" target="_blank">Niccolo Maggesi</a></address>
      <h3>Flavio Briatore avrebbe comprato un pied-à-terre in zona Porta Venezia per la sua Benedetta Bosi: l’imprenditore non nasconde più la relazione con la nuova fidanzata.</h3>
      <p>Ormai non si nasconderebbero più, <b><a href="https://www.novella2000.it/flavio-briatore-smentisce-flirt-benedetta-bosi/">Flavio Briatore</a></b> e <b>Benedetta Bosi</b>. L’imprenditore e la splendida studentessa conosciuta in Versilia avrebbero smesso di negare la loro simpatia reciproca. Anzi, pare che <i>Mr. Billionaire</i> abbia osato anche di più, incurante delle frecciatine di <b><a href="https://www.novella2000.it/elisabetta-gregoraci-francesco-bettuzzi-finita-perche/">Elisabetta Gregoraci</a></b>, che sui social aveva guardato con orrore alla <b>differenza d’età</b> tra il padre di suo figlio e la <b>nuova fidanzata</b>. Fonti interne all’entourage dell’imprenditore hanno infatti spifferato a <i>Novella 2000</i> che Briatore avrebbe acquistato un piccolo appartamento a Milano.</p>
      <p>A quanto risulta, si tratterebbe di un semplice <b><i>pied-à-terre</i> in zona Porta Venezia</b>, quartiere tra i più raffinati del capoluogo meneghino. L’appartamento pare pensato per accogliere proprio Benedetta Bosi, che così avrebbe un punto d’appoggio durante le sue trasferte milanesi.</p>
      <p>A dire il vero, Briatore ha cercato di dissolvere ogni pettegolezzo in tal senso, sostenendo che la casa sia in realtà destinata al figlio <b><a href="https://www.novella2000.it/flavio-briatore-white-party-billionaire/">Nathan Falco</a></b>. Peccato che quest’ultimo abbia appena 9 anni, e per quanto effettivamente precoce sia difficile immaginarlo a vivere da solo. Eppure Briatore insiste: Nathan è italiano e, nonostante il padre viva stabilmente a <b>Montecarlo</b>, prima o poi avrà bisogno di <b>una casa in Italia</b>.</p>
      <p>Sì – rispondiamo noi di <i>Novella</i> – ma nel frattempo, chi occuperà l’appartamento?</p>
      <h3>Flavio Briatore: dalle voci dell’ultimo flirt ai rimbrotti dell’ex</h3>
      <p>Le voci della relazione tra <b>Flavio Briatore</b> (69 anni) e <b>Benedetta Bosi</b> (20) hanno travolto i settimanali di gossip all’inizio del mese scorso. Complice ne è stata una <b>paparazzata</b> pubblicata da <i>Chi</i>, nella quale Briatore e la studentessa di legge erano immortalati in atteggiamenti di chiara <b>intimità</b> nel resort keniano di proprietà di lui.</p>
      <p>In quell’occasione la nostra redazione contattò l’imprenditore chiedendogli spiegazioni. Lui, malgrado gli scatti lasciassero effettivamente <b>poco spazio all’immaginazione</b>, si limitò a definirla una semplice amica e noi gli credemmo.</p>
      <blockquote>
        <i>Ma va, <b>Benedetta è solo un’amica</b>. Poi si fa presto a dire altro… <b>Ci siamo conosciuti ed è venuta qui nella nostra compagnia a Malindi</b>… Io ci vengo anche per lavorare.</i>
      </blockquote>
      <p>Contemporaneamente, però, l’ex di lui <b>Elisabetta Gregoraci</b> si esprimeva in termini piuttosto chiari a proposito dell’accaduto. E diversamente dalla riservatezza a cui ci ha sempre abituati, lo ha fatto rispondendo a un commento dietro l’altro sui social.</p>
      <p>A una follower di <a href="https://www.instagram.com/">Instagram</a> che definiva destabilizzante i <b>49 anni di differenza</b> tra Flavio Briatore e Benedetta Bosi, la showgirl rispondeva <i><b>“Più che destabilizzare, fa rabbrividire”</b></i>.</p>
      <p>Forse ora, trascorso il tempo necessario a metabolizzare la notizia, quello stesso spettro ha cominciato a far meno paura.</p>
      <related>
        <a href="https://www.novella2000.it/meghan-markle-denunciato-tabloid-inglesi/"/>
        <a href="https://www.novella2000.it/chi-e-fernanda-lessa-eta-lavoro-figlio-droga-alcol-amori-vita-privata/"/>
        <a href="https://www.novella2000.it/il-collegio-4-gabriele-montuori-commenta-espulsione-claudia-dorelfi/"/>
      </related>
    </article>
  </body>
</html>