<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/gabriele-martirosian-dokumentiniai-filmai-%E2%80%93-mano-naujas-pomegis.598804f1-0bb1-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T16:21:00+00:00"/>
    <meta property="og:title" content="Gabrielė Martirosian: „Dokumentiniai filmai – mano naujas pomėgis“"/>
    <meta property="og:description" content="TV ir radijo laidų vedėja Gabrielė Martirosian pastaruoju metu mėgaujasi dokumentika. Ja žinoma moteris numuša gyvenimo tempą, joje randa ramybę ir tiesą. „Nes tikros istorijos yra tikros,“– sako projekto „Šok su žvaigžde“ veidas."/>
  </head>
  <body>
    <article>
      <h1>Gabrielė Martirosian: „Dokumentiniai filmai – mano naujas pomėgis“</h1>
      <address><time datetime="2019-11-20T16:21:00+00:00">20 Nov 2019, 16:21</time> by <a rel="author">Žmonės.lt</a></address>
      <p>
        <b>TV ir radijo laidų vedėja Gabrielė Martirosian pastaruoju metu mėgaujasi dokumentika. Ja žinoma moteris numuša gyvenimo tempą, joje randa ramybę ir tiesą. „Nes tikros istorijos yra tikros,“– sako projekto „Šok su žvaigžde“ veidas.</b>
      </p>
      <p>Vienas paskutinių Gabrielės matytų filmų –  100 minučių dokumentinė juosta „Nesustabdoma Bethany Hamilton“ (angl. – „Unstoppable: Bethany Hamilton“). Tai istorija apie stiprią moterį, JAV banglenčių sporto žvaigždę, kurios kylančią karjerą paauglystėje pristabdė ryklys. Net ir netekusi rankos B. Hamilton nesustojo, perlaužė stereotipus ir tęsia sportininkės karjerą.</p>
      <p>Ši filmą lapkričio 30 bei gruodžio 3 dienomis Vilniuje, Kaune, Klaipėdoje ir Šiauliuose pamatys „Sporto kino festivalio” žiūrovai.</p>
      <p>Apie „Nesustabdoma Bethany Hamilton“ bei dokumentinio filmo įtaką pasikalbėjome su G. Martirosian.</p>
      <p>
        <b>Gabriele, ar tarp radijo, televizijos laidų ir renginių vedimo atsiranda laisva valanda geram filmui?</b>
      </p>
      <p>Atsiranda, bet pastaruoju metu tik dokumentikai.</p>
      <p>
        <b>Tai nėra populiariausia kino rūšis. Kodėl būtent dokumentika?</b>
      </p>
      <p>Tai mano naujas pomėgis (šypsosi). Per pastarąsias savaites peržiūrėjau, ko gero, daugiau dokumentinių filmų, nei per visą gyvenimą. Man įdomu pamatyti gyvenimą žmonių, kuriais žavimės. Kartais net nepagalvoji, kokius dalykus jie išgyvena. Po tokių filmų supranti, kad tas žmogus, tavo herojus, susiduria su tokiais pačiais iššūkiais, tokiais pačiais nusivylimais, su kokiais susiduriame mes, paprasti mirtingieji.</p>
      <p>
        <b>Kaip atradote dokumentiką?</b>
      </p>
      <p>Matyt, paveikta aktyvaus gyvenimo etapo. Būna, pervargsti, pameti viso ko tikslą, ir tas nuovargis generuoja blogą nuotaiką, nebesupranti ar tai, ką darai, yra gerai. Tuomet pradedi ieškoti, už ko užsikabinti. Dokumentikoje atradau motyvaciją, kad viskas yra įmanoma, kad svarbiausia nesustoti ir siekti savo tikslo. Dokumentiniai filmai dažnai yra būtent apie tai.</p>
      <p>
        <b>Viena pirmųjų peržiūrėjote „Sporto kino festivalio“ programos filmą „Nesustabdoma Bethany Hamilton“. Koks tai filmas?</b>
      </p>
      <p>Darantis įtaką, motyvuojantis ir turintis savyje energijos užtaisą. Mane paveikė ne tiek filmo herojės Bethany tragedija, kiek visa kita aplinkui: kaip ji su tuo kovojo, kaip susitvarkė su psichologine būsena, susidėliojo prioritetus ir nepalūžo. Ši dokumentinė juosta dar kartą priminė, kokia svarbi yra šeima, privertė apsižvalgyti ir pamatyti, kad gyvenime yra žmonių, kurie aukoja save, savo ego tam, kad kažkas kitas pasiektų neįtikėtinų dalykų.</p>
      <p>
        <b>Ar šis filmas gali būti įdomus žmogui, tarkime, niekada nestovėjusiam ant banglentės?</b>
      </p>
      <p>Filme yra daug svarbių smulkių detalių, kurias galime išsikrapštyti sau asmeniškai. Juosta skirta visiems, tiek sportuojantiems, tiek ne, tiek profesionalams, tiek jaunimui, nes filmas – apie užsispyrimą, ryžtą, valią, užsibrėžtus tikslus ir tikėjimą jais. Tikiu, kad kiekvienas, atėjęs į šį filmą, jį pamatys visiškai kitomis akimis, nes susies su savo asmeniniais išgyvenimais, su savo šeimos ir partnerystės istorijomis.</p>
      <p>„Sporto kino festivalis“ lapkričio 26 – gruodžio 3 dienomis vyks Vilniaus, Kauno, Klaipėdos ir Šiaulių kino teatruose „Forum Cinemas“. Festivalio programoje – 13 filmų, iš kurių 12 Lietuvoje bus rodomi pirmą kartą. Po filmų žiūrovai bus kviečiami likti sudalyvauti jau tradicija tapusiose diskusijose, kuriose įvairiomis temomis bus diskutuojama su sportininkais, sporto ekspertais, treneriais, kitų sričių specialistais.</p>
      <figure>
        <iframe src="https://www.youtube.com/embed/O5MsXjUQLYM" width="1252" height="704" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/W02YJJdW2_Q" width="1252" height="704" data-service="Youtube" scrolling="no"/>
      </figure>
    </article>
  </body>
</html>