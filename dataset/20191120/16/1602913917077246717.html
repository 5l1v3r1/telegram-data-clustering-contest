<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/indicii-bvb-in-crestere-la-finalul-sedintei-de-miercuri-bet-urca-timid-la-un-nou-maxim-18599579"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T16:17:01+00:00"/>
    <meta property="og:title" content="Indicii BVB, în creştere la finalul şedinţei de miercuri. BET urcă timid la un nou maxim"/>
    <meta property="og:description" content="Indicii Bursei de Valori Bucureşti (BVB) au închis în creştere şedinţa de tranzacţionare de miercuri, BET atingând un nou maxim al ultimilor 11 ani."/>
  </head>
  <body>
    <article>
      <h1>Indicii BVB, în creştere la finalul şedinţei de miercuri. BET urcă timid la un nou maxim</h1>
      <address><time datetime="2019-11-20T16:17:01+00:00">20 Nov 2019, 16:17</time> by <a rel="author">Mihai Gongoroi, Mediafax</a></address>
      <p>Indicii Bursei de Valori Bucureşti (BVB) au închis în creştere şedinţa de tranzacţionare de miercuri, BET atingând un nou maxim al ultimilor 11 ani.</p>
      <p>Referinţa pieţei a crescut timid, cu 0,27%, faţă de valoarea înregistrată marţi, fiind cotat la 9.732,22 de puncte, puţin peste maximul anterior de 9.730 de puncte consemnat săptămâna trecută.</p>
      <p>Indicele BET-FI, al celor cinci SIF-uri plus Fondul Proprietatea (FP), a fost din nou performerul zilei la nivel sectorial, cu o apreciere de 1,29%, după ce în şedinţa precedentă a depăşit pentru prima dată pragul de 44.000 de puncte.</p>
      <p>Cea mai mare apreciere din BET a fost cea a titlurilor FP care au urcat cu 1,28%, la polul opus situându-se titlurile Banca Transilvania (TLV) al căror preţ s-a corectat cu 0,81% după mai multe zile cu maxime succesive.</p>
      <p>Rulajul total al zilei bursiere a fost mult peste media ultimului an, la 143,37 de milioane de lei, vedeta zilei fiind OMV Petrom (SNP), care a înregistrat transferuri în valoare de peste 74 milioane de lei, jumătate din rulajul total al zilei. Acţiunile SNP au încheiat ziua cu o creştere de 0,81%.</p>
      <p>Tranzacţiile cu Romgaz (SNG) reprezintă 10,66 milioane de lei, în timp ce acţiunile TLV au adăugat 7,53 milioane de lei la rulajul masiv de miercuri. Valoarea medie zilnică înregistrată în acest an se cifrează la puţin peste 39 milioane de lei.</p>
    </article>
  </body>
</html>