<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598314/ypeskatathetei-ns-i-kyvernisi-gia-tin-ekkolaptomeni-krisi-tou-metanasteftikou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T16:15:00+00:00"/>
    <meta property="og:title" content="ΥΠΕΣ:Καταθέτει ν/σ η Κυβέρνηση για την εκκολαπτόμενη κρίση του μεταναστευτικού"/>
    <meta property="og:description" content="Με κατάθεση νομοσχεδίων που αφορούν μεταξύ άλλων την αλλαγή του κώδικα που διέπει τον κανονισμό της πράσινης γραμμής και άλλα μέτρα σε οκτώ συγκεκριμένους..."/>
  </head>
  <body>
    <article>
      <h1>ΥΠΕΣ:Καταθέτει ν/σ η Κυβέρνηση για την εκκολαπτόμενη κρίση του μεταναστευτικού</h1>
      <address><time datetime="2019-11-20T16:15:00+00:00">20 Nov 2019, 16:15</time> by <a rel="author">SigmaLive</a></address>
      <p>Με κατάθεση νομοσχεδίων που αφορούν μεταξύ άλλων την αλλαγή του κώδικα που διέπει τον κανονισμό της πράσινης γραμμής και άλλα μέτρα σε οκτώ συγκεκριμένους τομείς, επιδιώκει η Κυβέρνηση να αντιμετωπίσει το ζήτημα των αυξημένων μεταναστευτικών ροών και των αιτητών πολιτικού ασύλου στην Κύπρο.</p>
      <p>Το θέμα απασχόλησε για δεύτερη φορά την Κοινοβουλευτική Επιτροπή Θεσμών σε κλειστή συνεδρίαση, παρουσία των Υπουργών Άμυνας, Εσωτερικών, Δικαιοσύνης, Εργασίας, του Διοικητή της ΚΥΠ, εκπροσώπου της Αστυνομίας, του Γενικού Διευθυντή του ΥΠΕΞ, του προϊστάμενου της υπηρεσίας ασύλου και εκπροσώπων της αντιπροσωπείας της Κομισιόν στην Κύπρο.<br/><br/>Ο Υπουργός Εσωτερικών Κωνσταντίνος Πετρίδης σε δηλώσεις μετά τη συνεδρίαση αναφέρθηκε σε εκκολαπτόμενη κρίση που λαμβάνει διαστάσεις, αν δεν αντιμετωπιστεί. Το ζήτημα, είπε, είναι καυτό και απασχολεί την Κύπρο ως χώρα πρώτης γραμμής, η οποία επωμίζεται μεγάλο βάρος λόγω και της ανωμαλίας της κατοχής.</p>
      <p>Ανέφερε ότι εύκολες λύσεις δεν υπάρχουν, αλλά όλα τα εμπλεκόμενα Υπουργεία και υπηρεσίες λαμβάνουν μέτρα για αποτελεσματικότερη αντιμετώπιση της κατάστασης. Ο ΥΠΕΣ τόνισε ότι μόνη της η Κύπρος δεν μπορεί να αντιμετωπίσει την κατάσταση και πλέον δεν προσδοκάει σε ευρωπαϊκή αλληλεγγύη, αλλά την αιτείται και τη διεκδικεί.</p>
      <p>Ο κ. Πετρίδης αναφέρθηκε στην μη επίτευξης συμφωνίας για αναθεώρηση του Κανονισμού του Δουβλίνου για ισομερή διαχείριση των βαρών στα κράτη μέλη, στην ανάγκη για αναθεώρηση συμφωνιών με τρίτες χώρες και στην ανάγκη για διασφάλιση συνθηκών ειρήνης στη Μέση Ανατολή.<br/><br/>Ο Υπουργός ανέφερε ότι τα μέτρα που θα ανακοινωθούν το αμέσως επόμενο διάστημα, αφορούν την αλλαγή του κώδικα που διέπει τον κανονισμό της πράσινης γραμμής, καθώς και άλλα νομοσχέδια που επεξεργάζεται το ΥΠΕΞ για περιορισμό του φαινομένου κατάχρησης της ανωμαλίας που δημιουργεί η κατοχή και οδηγεί στην εισροή παράτυπων υπηκόων τρίτων χωρών. Τόνισε όμως για άλλη μια φορά την ανάγκη μιας πιο ολιστικής ευρωπαϊκής πολιτικής, που θα αντιμετωπίσει την κατάσταση.<br/><br/>Απαντώντας σε ερώτηση είπε ότι οι αριθμοί μιλάνε από μόνοι τους και στη συνεδρίαση η κατάσταση αποτυπώθηκε με γεγονότα και αριθμούς και εκεί οι βουλευτές, όπως είπε, αναγνώρισαν το αυτονόητο.</p>
      <p>Η κατάσταση, συνέχισε, εξελίσσεται με τέτοιο τρόπο που δεν μπορεί μόνη της η Κύπρος να τη διαχειριστεί.</p>
      <p>Ο Υπουργός είπε παράλληλα ότι τεράστια πρόκληση αντιμετωπίζει και το σύστημα κοινωνικής ευημερίας και ότι θα χρειαστούν πολλαπλάσιοι πόροι για να γίνει η κατάσταση διαχειρίσιμη. Σκοπεύουμε, τόνισε, να λύσουμε το πρόβλημα, πάντα στο πλαίσιο της νομιμότητας.<br/><br/>O Πρόεδρος της Επιτροπής Θεσμών, βουλευτής του ΔΗΣΥ Ζαχαρίας Ζαχαρίου δήλωσε ότι στη συνεδρίαση έγινε ανάλυση των κινδύνων και διαφάνηκε ότι οι μεταναστευτικές ροές υπερβαίνουν σε αριθμούς τις δυνατότητές μας. Ανέφερε ότι αφετηρία των προβλημάτων είναι η Τουρκία, καθώς αυτοί οι μετανάστες έρχονται από εκεί και μέσω κατεχομένων μπαίνουν στην Κυπριακή Δημοκρατία.</p>
      <p>Έγινε, είπε, διάγνωση του προβλήματος και εξετάστηκε σε μεγάλο βαθμό από πού έρχονται αυτοί οι μετανάστες, πώς έρχονται και πού διαμένουν, οι γκετοποιήσεις που ίσως οδηγούν σε εξάρσεις εγκληματικότητας και άλλα. Σύμφωνα με τον κ. Ζαχαρίου, όλα τα Υπουργεία έχουν καταλήξει σε κοινές δράσεις για αντιμετώπιση της κατάστασης και στα νομοσχέδια για τον κώδικα που διέπει τον κανονισμό της πράσινης γραμμής, άλλα δύο ν/σ που επεξεργάζεται το ΥΠΕΞ και το ν/σ για ενίσχυση των δικαστών από 3 σε 5 που σύντομα οδηγείται στην Ολομέλεια. Αναφέρθηκε ακόμη στην ανάγκη η ευρωπαϊκή αλληλεγγύη επιτέλους να διαφανεί στην πράξη.<br/><br/>Ο βουλευτής του ΑΚΕΛ Ανδρέας Πασιουρτίδης είπε ότι έγινε μια εκτενής ανάλυση από τον ΥΠΕΣ και άλλα Υπουργεία και πρόσθεσε ότι το θέμα είναι πολυεπίπεδο. Είπε ότι πρέπει να είμαστε προσεκτικοί στην αντιμετώπισή του καθώς ναι μεν το σύστημα  πολιτικού ασύλου τυγχάνει εκμετάλλευσης, αλλά αυτό δεν σημαίνει ότι δεν υπάρχουν και άτομα που κινδυνεύουν. Είπε ακόμη ότι δεν πρέπει τα μέτρα που θα ληφθούν να οδηγούν σε ξενοφοβία και ρατσισμό.</p>
      <p>Ο κ. Πασιουρτίδης είπε πως η αλληλεγγύη στην ΕΕ φαίνεται ότι μόνο στη θεωρία ισχύει και ότι στην πράξη δεν υπάρχει ισορροπία των μεταναστευικών ροών μεταξύ των κρατών μελών.<br/><br/>Ο βουλευτής του ΔΗΚΟ Παύλος Μυλωνάς ανέφερε ότι από τα στοιχεία που κατατέθηκαν σήμερα στην Επιτροπή Θεσμών η κατάσταση μπορεί να χαρακτηριστεί από οριακή ως δραματική.</p>
      <p>Ανέφερε πως η κυβέρνηση προτίθεται να λάβει μέτρα, τα οποία είναι προς την ορθή κατεύθυνση και το ΔΗΚΟ θα τα στηρίξει. Πρόσθεσε ότι από τα στοιχεία που βλέπουν το φως της δημοσιότητας αλλά και από στοιχεία που κατατέθηκαν στην Επιτροπή, το πρόβλημα ακουμπά τα όρια των σοβαρών κινδύνων, εθνικών, κοινωνικών, υγείας αλλά και οικονομικών. Σύμφωνα με τον κ. Μυλωνά, το πρόβλημα είναι ανεξέλεγκτο ειδικά όσον αφορά τη γραμμή αντιπαράταξης όπου γίνονται σοβαρή εμπορεία ανθρώπων, ειδικά δια θαλάσσης, από την Τουρκία.<br/><br/>Εκ μέρους της ΕΔΕΚ η Έλενα Λυμπουρή είπε ότι οι διαστάσεις του μεταναστευτικού είναι σοβαρές και θα πρέπει οι κρατικές υπηρεσίες να εντατικοποιήσουν τους ελέγχους στα σημεία εισόδου γιατί πλέον δεν μιλάμε για προσφυγικές ροές αλλά μεταναστευτικές που εντάσσονται σε ένα σχεδιασμό της Τουρκίας για αλλαγή του δημογραφικού χαρακτήρα. Αναφέρθηκε επίσης στην ανάγκη για επιμερισμό των ροών αυτών από όλα τα κράτη μέλη της ΕΕ.<br/><br/>Ο βουλευτής των Οικολόγων Γιώργος Περδίκης είπε ότι έγινε ανάλυση της κατάστασης και των κινδύνων τους οποίους ο ΥΠΕΣ ενέταξε σε οκτώ κατηγορίες. Αναφέρθηκε σε ζοφερή εικόνα σε σχέση με ροές ειδικά των αιτητών ασύλου και συμπληρωματικής προστασίας λέγοντας ότι οι αριθμοί τα τελευταία χρόνια έχουν εκτοξευτεί και η άνοδος ήταν αστραπιαία. Σύμφωνα με τον κ. Περδίκη, η απάντηση στο πρόβλημα είναι πολυεπίπεδη και ότι ο ΥΠΕΣ σημείωσε πως πρέπει η ΕΕ να εφαρμόσει πιο αποτελεσματικές πολιτικές για ολιστική αντιμετώπιση.</p>
      <p>Σημείωσε επίσης πως ο Κανονισμός του Δουβλίνου έτυχε υπόσκαψης λόγω των εθνικιστών συμπεριφορών κάποιων κυβερνήσεων εντός ΕΕ και ότι εμείς ως Κύπρος δεν πρέπει να αντιγράψουμε τέτοιες συμπεριφορές γιατί έτσι ροκανίζουμε το κλαδί στο οποίο καθόμαστε, κάτι που και ο ίδιος ο ΥΠΕΣ, όπως είπε, τόνισε στη συνεδρίαση.<br/><br/>Ο βουλευτής του ΕΛΑΜ Χρίστος Χρίστου είπε ότι το κόμμα του προειδοποίησε για το ζήτημα και τις διαστάσεις του που απειλούν τον κοινωνικό ιστό της Κυπριακής Δημοκρατίας, την υγεία, την ασφάλεια και την οικονομία μας.</p>
      <p>Σήμερα, είπε, αρκετά κόμματα άλλαξαν άποψη και αντιλήφθηκαν τα πραγματικά προβλήματα από την παράνομη μετανάστευση και τους αιτητές πολιτικού ασύλου.</p>
      <p>Έφτασε η ώρα, είπε ο κ. Χρίστου, να παρθούν ουσιαστικά μέτρα για περιορισμό και αντιμετώπιση του προβλήματος και πρέπει και η Κυπριακή Δημοκρατία να προωθεί συνεχώς το αίτημα για πραγματική αλληλεγγύη από την ΕΕ. Ο Πρόεδρος του ΕΛΑΜ κάλεσε το Υπουργείο Δικαιοσύνης να λάβει μέτρα ώστε οι πολίτες να απολαμβάνουν, όπως είπε, το βασικό αγαθό της ασφάλειας. Μίλησε ακόμη για γκετοποίηση περιοχών και αύξηση της εγκληματικότητας αλλά και για θέματα δημόσιας υγείας για τα οποία το κόμμα του θα θέσει ζήτημα περαιτέρω εξέτασης.</p>
    </article>
  </body>
</html>