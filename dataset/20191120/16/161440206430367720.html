<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/20/cagliari-allarme-crolli-nelle-case-popolari-sopralluogo-dei-tecni-136-954961.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T16:51:31+00:00"/>
    <meta property="og:title" content="Cagliari: allarme crolli nelle case popolari, sopralluogo dei tecnici del Comune"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">via emilia</h6>
      <h1>Cagliari: allarme crolli nelle case popolari, sopralluogo dei tecnici del Comune</h1>
      <h2>Ieri e oggi dirigenti e tecnici dell'assessorato ai Lavori Pubblici si sono presentati nell'edificio per le verifiche e i controlli</h2>
      <address><time datetime="2019-11-20T16:51:31+00:00">20 Nov 2019, 16:51</time> by <a rel="author" href="https://www.unionesarda.it/autore/matteo_vercelli/148" target="_blank">Matteo Vercelli</a></address>
      <p>I crolli, le case inagibili, la denuncia degli abitanti e finalmente il sopralluogo del Comune con la decisione di avviare rapidamente gli interventi nella palazzina di via Emilia 7, nel quartiere cagliaritano di San Michele.</p>
      <p>Dopo l'ultimo intervento dei vigili del fuoco, con tre abitazioni su otto dichiarate inagibili (oltre ad altre stanze dei restanti appartamenti), e il grido di dolore degli inquilini ("Abbiamo paura"), ieri e oggi dirigenti e tecnici dell'assessorato ai Lavori Pubblici si sono presentati nell'edificio per le verifiche e i controlli. "Già dalla settimana prossima", raccontano gli abitanti, "dovrebbero iniziare i lavori. Finalmente".</p>
      <p>Nel primo sopralluogo era presente anche il presidente del Consiglio, Edoardo Tocco: "Ho ricevuto diverse segnalazioni. La situazione è grave ed era necessario avviare un intervento rapido. Purtroppo ci sono altre palazzine in vari quartieri popolari che avrebbero necessità di lavori di ristrutturazione e messa in sicurezza".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/21/il_crollo_del_tetto_in_una_casa_foto_l_unione_sarda_vercell-514-318-869866.jpg"/>
        <figcaption>Il crollo del tetto in una casa (foto L'Unione Sarda - Vercelli)</figcaption>
      </figure>
      <p>In via Emilia 7 lo scorso agosto il <a href="https://www.unionesarda.it/articolo/news-sardegna/cagliari/2019/08/24/cagliari-crolla-il-soffitto-di-una-casa-popolare-in-via-emilia-136-920008.html">crollo del soffitto</a> di una stanza al terzo piano non era finito in tragedia per una fortunata coincidenza: una mamma con la sua bimba erano fuori città, in vacanza. Da quel giorno la famiglia Demontis vive in un albergo perché l'appartamento è stato dichiarato inagibile. Stessa sorte per l'abitazione accanto.</p>
      <p>La situazione dello stabile è peggiorata pericolosamente: la scorsa settimana in altre case si sono formate delle inquietanti crepe e macchie umide segno di pesanti infiltrazioni d'acqua. I vigili del fuoco hanno effettuato nuove verifiche che hanno comportato una raffica di provvedimenti: un'altra abitazione, al secondo piano, inagibile con sgombero immediato degli studenti che ci vivevano. E ancora: stanze, bagni e cucine di altri tre appartamenti non utilizzabili perché a rischio crollo.</p>
    </article>
  </body>
</html>