<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.benchmark.rs/vesti/redmi_k30_ce_imati_120hz_ekran-82142"/>
    <meta property="og:site_name" content="Benchmark"/>
    <meta property="article:published_time" content="2019-11-20T16:10:00+00:00"/>
    <meta property="og:title" content="Redmi K30 će imati 120Hz ekran"/>
    <meta property="og:description" content="Detalji pronađeni u izvornom kodu MIUI11 daju nove informacije o nadolazećem Redmi telefonu"/>
  </head>
  <body>
    <article>
      <h1>Redmi K30 će imati 120Hz ekran</h1>
      <address>
        <time datetime="2019-11-20T16:10:00+00:00">20 Nov 2019, 16:10</time>
      </address>
      <figure>
        <img src="https://www.benchmark.rs/assets/img/news/main/a9e1a95ccde49fdfcb15958647d4854b.jpg"/>
      </figure>
      <p><a href="https://www.benchmark.rs/tag/xiaomi-290"><b>Xiaomi</b></a> je proteklih nedelja dao nešto detalja o dolazećem <a href="https://www.benchmark.rs/tag/redmi_k30-25268"><b>Redmi K30</b></a> telefonu, kao što je podrška za <a href="https://www.benchmark.rs/tag/5g-1581"><b>5G</b></a> i punch-hole izrez za dve prednje kamere. Sada je zahvaljujući istraživanju XDA-Developera pronađeno još novih detalja.</p>
      <p>Gledajući kod MIUI 11 interfejsa, XDA član pod nadimkom kacskrz pronašao je reference na uređaj sa kodnim imenom “phoenix”. Sumnja se da je ovaj uređaj upravo Redmi K30, obzirom da MIUI 11 slika prikazuje upravo telefon sa dvostrukim punch-hole izrezom i čitačem otiska sa strane.</p>
      <figure>
        <img src="https://www.benchmark.rs/assets/img/news/redmik30123.jpg"/>
      </figure>
      <p>Xiaomi trenutno ne poseduje dostupan telefon sa punch-hole kamerom, a pogotovo ne dvostrukom. Na slici se ona nalazi na desnoj strani, baš kao i na K30 promotivnoj slici. Pored toga, MIUI 11 kod pominje bočni čitač otiska za uređaje pod oznakama “phoenix” i “picasso”. NIje poznato da li je "picasso" još jedan uređaj iz K30 serije, ili potpuno drugačiji model.</p>
      <p>Takođe je otkriveno da “phoenix” podržava i osvežavanje ekrana od 120Hz. Ovo nije prvi put da čujemo o planovima Xiaomi-a da implementira 120Hz ekrane, ali deluje da bi Redmi K30 mogao biti prvi njihov takav telefon.</p>
      <p>Viša frekvencija osvežavanja omogućuje glatkiji prikaz i kretanje kroz menije, kao i skrolovanje stranica, ali i bolje iskustvo u igrama koje podržavaju 120Hz. Neki Google i OnePlus modeli podržavaju 90Hz, dok Asus ROG Phone 2, Sharp Aquos flegšip modeli i Razer Phone podržavaju osvežavanje od 120Hz.</p>
      <h3>Povezana vest: <a href="https://www.benchmark.rs/vesti/stize_redmi_k30_5g_telefon-82073">Stiže Redmi K30 5G telefon</a></h3>
      <p>Prvi 120Hz model je bio Razer Phone koji je dolazio sa IPS ekranom, dok je ovogodišnji Asus ROG Phone 2 prvi ovakav model sa OLED ekranom. Čitač otiska prsta sa strane, a ne unutar ekrana ukazuje na to da se Xiaomi najverovatnije odlučio za IPS ekran, mada je moguće i da je u pitanju OLED, a da je kompanija odlučila da uštedi na nekom drugom mestu.</p>
      <p>Poslednja stvar koja je uočena u kodu je da “phoenix” poseduje Sony IMX686 kamera senzor. Veruje se da je u pitanju senzor od 60MP ili 64MP koji bi davao fotografije sa Quad Beyer 15MP ili 16MP u odnosu na 12MP koliko daju trenutne 48MP kamere.</p>
      <p>Na zvanično predstavljanje Redmi K30 ćemo morati da sačekamo do narednog meseca, ili početka 2020, ali svakako deluje da će biti u pitanju zanimljiv telefon.</p>
      <p>
        <i>Izvor: <a href="https://www.androidauthority.com/">Android Authority</a></i>
      </p>
      <figure>
        <iframe src="https://www.youtube.com/embed/jOSJBv-LuHk" width="600" height="450" data-service="Youtube" scrolling="no"/>
      </figure>
    </article>
  </body>
</html>