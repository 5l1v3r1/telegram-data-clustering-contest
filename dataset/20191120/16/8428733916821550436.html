<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/oddawanie-krwi-czy-kazda-choroba-dyskwalifikuje/46926"/>
    <meta property="og:site_name" content="Limanowa.in"/>
    <meta property="article:published_time" content="2019-11-20T16:42:00+00:00"/>
    <meta property="og:title" content="Oddawanie krwi: czy każda choroba dyskwalifikuje?"/>
    <meta property="og:description" content="Samo oddawanie krwi trwa zaledwie kilka minut. Zanim jednak do tego dojdzie, najpierw trzeba zastosować się do kilku ważnych zaleceń. Sprawdź jakich. Dowiedz się też kto nie może oddawać krwi - okresowo lub wcale."/>
  </head>
  <body>
    <article>
      <h1>Oddawanie krwi: czy każda choroba dyskwalifikuje?</h1>
      <address>
        <time datetime="2019-11-20T16:42:00+00:00">20 Nov 2019, 16:42</time>
      </address>
      <p>Samo oddawanie krwi trwa zaledwie kilka minut. Zanim jednak do tego dojdzie, najpierw trzeba zastosować się do kilku ważnych zaleceń. Sprawdź jakich. Dowiedz się też kto nie może oddawać krwi - okresowo lub wcale.</p>
      <p>Choć generalnie krwiodawcą może zostać tylko zdrowy człowiek, to jednak warto wiedzieć, że w praktyce nie wszystkie schorzenia muszą nas zdyskwalifikować.  Na przykład osoby z nadciśnieniem tętniczym mogą oddawać krew w okresie ustabilizowanego ciśnienia, ale decyzja w tej sprawie należy do lekarza. Nadciśnienie nie pozwala jednak na oddawanie krwi, jeśli wartości ciśnienia przekraczają u kogoś poziom 180/100 mm Hg.</p>
      <p>Z kolei chorzy na cukrzycę czy też osoby, które kiedykolwiek chorowały na żółtaczkę zakaźną (czyli wirusowe zapalenie wątroby dowolnego typu) nie mogą w ogóle być dawcami krwi. </p>
      <h3>Co czasowo dyskwalifikuje z oddawania krwi</h3>
      <p>Bardzo wiele jest różnego rodzaju okoliczności, które dyskwalifikują potencjalnych dawców krwi jedynie na jakiś czas. Należą do nich m.in.:</p>
      <ul>
        <li>miesiączka (nie można oddawać krwi w jej trakcie i przez 3 dni od jej zakończenia)</li>
        <li>opryszczka (do oddania krwi można zgłosić się po 2 tygodniach od ustąpienia objawów)</li>
        <li>leczenie stomatologiczne (jeśli podczas zabiegu zakładane były szwy nie można oddawać krwi aż przez pół roku)</li>
        <li>ugryzienie przez kleszcza (przez 2 miesiące od ukłucia nie można oddawać krwi)</li>
        <li>przeziębienie lub biegunka (można oddawać krew 2 tygodnie od ustąpienia objawów)</li>
        <li>ryzykowny (przygodny) kontakt seksualny (należy odczekać 6 miesięcy)</li>
        <li>pobyt w kraju tropikalnym (trzeba odczekać od 6 do 12 miesięcy, w zależności od miejsca pobytu)</li>
        <li>przyjmowanie leków (duża część leków dyskwalifikuje z oddawania krwi, ale nie wszystkie – trzeba pytać lekarza). </li>
      </ul>
      <h3>Jak się przygotować do oddania krwi </h3>
      <p>W trosce o jak najlepszą jakość oddawanej krwi, a  także zdrowie i dobre samopoczucie krwiodawców, lekarze wymagają od nich odpowiedniego przygotowania się do zabiegu (tzw. donacji). Oto najważniejsze związane z tym zalecenia: </p>
      <ul>
        <li>w ciągu doby poprzedzającej oddanie krwi wypij około 2 l płynów (najlepsze będą woda mineralna oraz soki)</li>
        <li>przed oddaniem krwi zjedz lekki posiłek (np. pieczywo, chuda wędlina, ser biały, dżem, owoce) - unikaj tłustych produktów pochodzenia zwierzęcego (m.in. masła, kiełbasy, pasztetu, śmietany, jajek), a także dań smażonych </li>
        <li>na dwie doby przed oddaniem krwi nie pij alkoholu</li>
        <li>pół godziny przed oddaniem krwi nie pal papierosów</li>
        <li>na zabieg przyjdź wyspany i wypoczęty. </li>
      </ul>
      <figure>
        <img src="https://zdrowie.pap.pl/sites/default/files/inline-images/oddanie_krwi_przygotowanie_1.png"/>
      </figure>
      <h3>Co warto wiedzieć o krwi</h3>
      <p>W krwioobiegu dorosłego człowieka krąży około 5-6 litrów krwi. Jest to płynna tkanka, składająca się z krwinek czerwonych, krwinek białych, płytek krwi oraz osocza. Jak wiadomo krew pełni w organizmie człowieka bardzo ważne funkcje, m.in.: transportuje tlen, wodę i substancje odżywcze do wszystkich komórek, broni nas przed infekcjami, a także odprowadza produkty przemiany materii do wątroby, nerek czy płuc.</p>
      <p>Na krew oddawaną przez honorowych krwiodawców czekają przede wszystkim osoby chore (np. na hemofilię), pacjenci przechodzący poważne zabiegi chirurgiczne (np. przeszczepy organów), ale także poszkodowani w nieszczęśliwych wypadkach. W praktyce, potrzeba transfuzji krwi może więc pojawić się w toku życia u każdego z nas.  </p>
      <h3>Jak często można oddawać krew</h3>
      <p>Częstotliwość, rodzaj i objętość donacji ustala lekarz, kierując się ogólnym stanem zdrowia dawcy. Generalnie przyjmuje się jednak, że krew może być pobierana nie częściej niż 6 razy w roku od mężczyzn i nie częściej niż 4 razy w roku od kobiet. Przerwa pomiędzy pobraniami nie powinna być krótsza niż 8 tygodni. </p>
      <p>Standardowo, za jednym razem oddaje się 450 ml krwi. Trwa to średnio 8 minut, ale łączny pobyt w miejscu pobierania krwi od zarejestrowania do zakończenia donacji trwa około 1 godziny. W związku z często pojawiającymi się pytaniami, wątpliwościami i obawami dotyczącymi krwiodawstwa, eksperci podkreślają, że oddawanie krwi jest całkowicie bezpieczne, a wszystkie składniki krwi w organizmie dawców stale się odnawiają. Warto też wiedzieć, że krwiodawcy mogą liczyć na różne przywileje.  Generalnie, krew może oddawać każda zdrowa osoba w wieku 18-65 lat, o wadze ciała powyżej 50 kg. Musi ona jednak najpierw przejść potwierdzające dobry stan zdrowia badania laboratoryjne i lekarskie. W ramach kwalifikacji krew potencjalnego dawcy jest badana m.in. pod kątem tego, czy nie jest zakażony kiłą, HIV albo wirusem żółtaczki zakaźnej typu B lub C.</p>
      <h3>Jak szybko wrócić do formy po oddaniu krwi</h3>
      <p>Na koniec warto jeszcze wspomnieć o zaleceniach lekarskich dla krwiodawców odnośnie postępowania bezpośrednio po oddaniu krwi: </p>
      <ul>
        <li>pij więcej niż zazwyczaj, najlepiej wodę i soki owocowe</li>
        <li>unikaj nadmiernego fizycznego wysiłku </li>
        <li>nie pal tytoniu</li>
        <li>osoby pracujące jako pilot, maszynista, kierowca, operator dźwigu, a także osoby pracujący na wysokości, mogą wrócić do pracy po 12 godzinach od oddania krwi. </li>
      </ul>
      <p>Wszystkie informacje zawarte w powyższym artykule odnoszą się do oddawania tzw. krwi pełnej, ale warto wiedzieć, że można też oddawać samo osocze albo płytki krwi. </p>
      <blockquote>(Źródło: Wiktor Szczepaniak, zdrowie.pap.pl)</blockquote>
    </article>
  </body>
</html>