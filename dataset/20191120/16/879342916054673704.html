<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/kolonka/aleksandr-radchuk/finansy/kurs-ukriplennya-choho-chekaty-hryvni-naperedodni-novorichnyx-svyat"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T16:22:38+00:00"/>
    <meta property="og:title" content="Курс на укріплення: чого чекати від гривні напередодні новорічних свят?"/>
    <meta property="og:description" content="Нетиповий період укріплення гривні, схоже, завершується. Попри позитивні прогнози щодо курсу нацвалюти, в цілому гривня поступово дешевшатиме у 2020 році. Як розвиватиметься цей процес – прогнозував Олександр Радчук."/>
  </head>
  <body>
    <article>
      <h1>Курс на укріплення: чого чекати від гривні напередодні новорічних свят?</h1>
      <address><time datetime="2019-11-20T16:22:38+00:00">20 Nov 2019, 16:22</time> by <a rel="author">Олександр Радчук</a></address>
      <p>
        <b>Починаючи з літа поточного року національна валюта не припиняє дивувати рекордами зміцнення. Навіть фактор президентських, а потім і дострокових парламентських виборів, не похитнув впевнену ходу гривні до посилення.</b>
      </p>
      <p>Ще на початку вересня у проєкті держбюджету на 2020 рік всі прогнози розраховувалися за курсом 28,2 гривні за долар. Проте вже у листопаді цифра змінилася і середній курс гривні до долара в 2020 році вже закладається на рівні 27 гривень. На поточний рік Кабмін Володимира Гройсмана закладав середньорічний курс на рівні 29,4 гривні за долар. Проте цей рівень так і не був подоланий – уряд даремно перестрахувався.</p>
      <p>Цікаво, що разом із нинішнім урядом <a href="https://www.slovoidilo.ua/2019/09/27/pogljad/ekonomika/dolar-podeshevshav-majzhe-24-hrn.-vidbuvayetsya-kursom">у перспективах посилення гривні не сумніваються навіть міжнародні експерти</a>. Зокрема, МВФ оновив прогноз курсу нацвалюти убік укріплення гривні. Прогнозується, що за підсумками цього року долар у середньому коштуватиме 26,75 гривні, в наступному – 27,72 гривні, а у 2021-му – 28,7 гривні.</p>
      <p>Аналітики JP Morgan прогнозують незначне знецінення гривні до кінця 2019 року – до 25 гривень за долар. Як і експерти в МВФ, вони прогнозують поступове знецінення української валюти вже у першому кварталі 2020 року до рівня 25,5 гривні за долар, у другому – до 26,3 гривні, у третьому кварталі – до 27 гривень. Загалом прогнози цілком збігаються із запланованими цифрами у державному бюджеті.</p>
      <p>Яким курс буде до кінця цього року та в перший його місяць – традиційно «святковий» січень? І чи варто очікувати несподіванок?</p>
      <h3>Низка сприятливих компонентів</h3>
      <p>Низка фінансових аналітиків припускають, що гривня у найближчі тижні може ще більше укріпитися і подолати психологічну позначку нижче 24 гривень за долар. На такому рівні востаннє курс національної валюти було зафіксовано у 2016 році. Проте поки що гривня тримається в межах коридору 24,15 – 24,25 і, cхоже, на цих позначках почувається досить комфортно.</p>
      <related>
        <a href="https://www.slovoidilo.ua/2019/09/18/infografika/finansy/yak-zminyuvavsya-kurs-hryvni-dolara-pochatku-oseni-ostanni-5-rokiv"/>
      </related>
      <p>Вже традиційно за останні пів року сильний рівень підтримання гривні гарантують систематичні успішні продажі державних облігацій внутрішньої позики (ОВДП). В листопаді Мінфін вдало розмістив 3-річні та 4-річні облігації, а у вересні продажі ОВДП принесли майже 13 мільярдів гривень до держбюджету. Інвесторів цікавлять передусім високі відсотки та короткі строки розміщення. <a href="https://www.slovoidilo.ua/2019/10/01/kolonka/aleksandr-radchuk/finansy/rekordy-hryvni-chomu-nebezpeka-strimkoho-zmicznennya-naczvalyuty">І в цьому аналітики теж вбачають небезпеку</a>. Але поки довгострокові стратегії розвитку не надто часто застосовуються та виконуються, визначальним для стабільного розвитку економіки наразі вбачається саме короткостроковий ефект.</p>
      <p>Ще кілька позитивних факторів, які допомагають гривні зміцнюватися, – це період наповнення бюджету податками. Саме до 19 листопада підприємці мали закрити свої зобов’язання і заплатити гроші до державного бюджету.</p>
      <p>Так само стабільно високим залишається рівень переказів валюти українськими трудовими мігрантами з-за кордону. Обсяги грошових переказів за перше півріччя 2019 року склали 5,54 мільярда доларів. У Нацбанку прогнозували, що в поточному році вони складуть щонайменше 12,6 мільярдів доларів.</p>
      <p>Сам НБУ також почувається впевнено. Наприкінці цього року було знижено облікову ставку, а регулятор послідовно скуповує відносно дешеву валюту на міжбанку для поповнення резервів.</p>
      <h3>Як довго гривня триматиме позиції?</h3>
      <p>Загалом у більшості учасників вітчизняного валютного ринку збігаються думки, що у грудні після нових вершин гривня може таки дещо ослабнути. Девальвація може посилитися вже з другої половини січня 2020 року – після тривалого періоду святкувань та ділового затишшя.</p>
      <related>
        <a href="https://www.slovoidilo.ua/2019/11/14/pogljad/ekonomika/vizyt-misiyi-mvf-ukrayinu-yaki-pytannya-ne-vyrisheni-ta-bude-kredytom"/>
      </related>
      <p>Представники бізнес-спільнот очікують поступового ослаблення гривні протягом всього 2020 року. У своїх кошторисах підприємці орієнтуються на цифру у 28 гривень за долар. Щоправда, бізнес завжди закладає ризики наперед.</p>
      <p>Загалом експерти радять українцям звернути увагу на інші способи інвестування – не лише у долар та євро, але й у гривневі депозити та ОВДП (щоправда, «поріг» інвестицій у державні папери починається із суми в 1 мільйон гривень). Вочевидь, традиційний «зелений» під матрацами вже не є панацеєю захисту своїх збережень від знецінення. Тож, варто детальніше замислитися над стратегіями інвестування.</p>
      <h3>Фактор політичних гойдалок</h3>
      <p>Хоча політичні події в 2019 році не стали визначальними для курсу гривні, в наступному році <a href="https://www.slovoidilo.ua/2019/10/08/novyna/polityka/kabmin-polipshyv-prohnoz-shhodo-zrostannya-ekonomiky">обставини можуть змінитися</a>. Справа в тому, що після докорінної зміни політичного порядку денного зросли й позитивні очікування громадян, бізнесу та інвесторів на позитивні зміни в економіці.</p>
      <related>
        <a href="https://www.slovoidilo.ua/2019/10/25/pogljad/ekonomika/nbu-vvodyt-obih-banknotu-1000-hrn.-chy-vplyne-ce-kurs-ta-inflyacziyu"/>
      </related>
      <p>Втім, невідповідність реалій очікуванням – особливо у сфері розвитку економіки та зростання ВВП – можуть швидко вичерпати людський кредит довіри. А з ним – і подальше укріплення курсу національної валюти.</p>
      <p>Наступного року політологи радять звернути увагу на кілька основних політичних ризиків. По-перше, це висока ймовірність відставки уряду Олексія Гончарука або суттєві ротації міністрів. По-друге, це слабка, але все-таки ймовірність проведення дострокових парламентських виборів, які цілком можуть бути призначені із плановими місцевими виборами на осінь 2020 року.</p>
      <p>Нарешті, суттєвим тригером може стати невирішеність чи ескалація конфлікту на Донбасі –інвестори, особливо іноземні, потребують бодай якоїсь визначеності із цим питанням. Особливо, коли йтиметься про довгоочікуваний запуск ринку землі.</p>
      <p>
        <i>Олександр Радчук, спеціально для «Слово і Діло»</i>
      </p>
      <related>
        <h4>Читайте також</h4>
        <a href="https://www.slovoidilo.ua/2019/09/15/novyna/finansy/markarova-zvuchyla-yakyj-kurs-dolara-zakladeno-holovnyj-koshtorys-krayiny"/>
        <a href="https://www.slovoidilo.ua/2019/08/27/novyna/ekonomika/naczbank-skupovuye-deshevyj-dolar"/>
        <a href="https://www.slovoidilo.ua/2019/11/05/novyna/finansy/kabmini-nazvaly-kurs-dolara-hryvni-byudzheti-2020"/>
        <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"/>
      </related>
    </article>
  </body>
</html>