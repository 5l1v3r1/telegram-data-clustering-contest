<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/utsetter-riving-av-y-blokka/71842769"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T16:19:19+00:00"/>
    <meta property="og:title" content="Utsetter riving av Y-blokka"/>
    <meta property="og:description" content="Kommunaldepartementet har besluttet å vurdere nye momenter som er spilt inn i forbindelse med rivingen av Y-blokka i Regjeringskvartalet, skriver NRK."/>
  </head>
  <body>
    <article>
      <h1>Utsetter riving av Y-blokka</h1>
      <h2>Kommunaldepartementet har besluttet å vurdere nye momenter som er spilt inn i forbindelse med rivingen av Y-blokka i Regjeringskvartalet, skriver NRK.</h2>
      <address><time datetime="2019-11-20T16:19:19+00:00">20 Nov 2019, 16:19</time> by <a rel="author">NTB I</a></address>
      <p>Det er foreløpig ikke satt noen dato for når Y-blokka skal rives, men de nye momentene som nå skal vurderes kan forsinke en avgjørelse.</p>
      <p>– Vi har bedt om en utsettelse, sier advokat Helge Skogseth Berg, som er engasjert av Arkitektforbundet, til <a href="https://www.nrk.no/nyheter/">NRK</a>.</p>
      <p>I forrige uke sa han til NTB at de vurderer å ta saken til domstolen eller Sivilombudsmannen. Han mener rivingen kan være i strid med internasjonale konvensjoner, som står over norsk lov. Det er FN-konvensjonen om økonomiske, sosiale og kulturelle rettigheter han viser til.</p>
      <p>– Hvis konvensjonen beskytter Y-blokka, vil ikke vedtaket om riving være lovlig, sa advokat Helge Skogseth Berg.</p>
      <p>Kommunal- og moderniseringsdepartementet har i dag vedtatt at saken <a href="https://www.nrk.no/kultur/riving-av-y-blokka-kan-blir-ytterligere-utsatt-1.14789415">skal behandles.</a></p>
      <p>– Vi har mottatt en omgjøringsbegjæring fra Fortidsminneforeningen, Norske Arkitekters Landsforbund og Oslo Arkitektforening. Vi skal nå behandle den saken. Den vil bli prioritert i departementet, skriver de i en epost til NRK.</p>
      <p>(NTB)</p>
    </article>
  </body>
</html>