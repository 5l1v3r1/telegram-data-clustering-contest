<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/recorregut-dakar-2020-arabia-saudita-autentics-dakarians_0_2347565316.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T16:44:04+00:00"/>
    <meta property="og:title" content="Un Dakar 2020 a l'Aràbia Saudita només apte per a &quot;autèntics dakarians&quot;"/>
    <meta property="og:description" content="Els organitzadors del ral·li asseguren que tenen garanties que es respectaran els drets humans"/>
  </head>
  <body>
    <article>
      <h1>Un Dakar 2020 a l'Aràbia Saudita només apte per a "autèntics dakarians"</h1>
      <h2>Els organitzadors del ral·li asseguren que tenen garanties que es respectaran els drets humans</h2>
      <address>
        <time datetime="2019-11-20T16:44:04+00:00">20 Nov 2019, 16:44</time>
      </address>
      <p>Aquest dimecres al matí s'ha presentat a l'Institut del Món Àrab de París el recorregut del Dakar 2020, que arrencarà el 5 de gener des de Gidda i que acabarà el dia 17 a Qiddiyah, localitat pròxima a Riad, la capital de l'Aràbia Saudita.</p>
      <figure>
        <iframe data-src="https://twitter.com/dakar/status/1197104972418170880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La caravana haurà d'afrontar 7.856 quilòmetres (5.097 dels quals cronometrats) repartits en 12 etapes abans de concloure el ral·li. Per primer cop en la història del Dakar, els pilots coneixeran les dues de l'Aràbia Saudita, a les quals faran front després de la jornada de descans. "Hem descobert moltes sorpreses al desert saudita. És gran i hem pogut triar", ha indicat David Castera, director del ral·li.</p>
      <p>El canvi de localització ha marcat la jornada en què s'ha presentat el recorregut del ral·li. "Hem tingut moltes garanties del país. Les dones tindran el seu espai, es podrà circular de manera lliure. Durant els reconeixements del terreny hem anat sense escorta, ens hem mogut amb llibertat, sense problemes. El Dakar no hi hauria anat si no s'haguessin donat aquestes condicions", ha dit Castera a Efe, i ha afegit: "El Dakar no pot canviar per si sol tots els problemes de l'Aràbia Saudita. En aquest país s'organitzen moltes coses, hi ha centenars d'empreses de tots els països que fan negocis allà. Tot el món comercia amb ells". El Dakar ha signat un contracte amb el país per cinc anys, però Castera ha explicat que l'acord es pot trencar si consideren que es vulneren les garanties que els han donat de compliment dels drets humans.</p>
      <h3>La navegació, protagonista a l'inici</h3>
      <figure>
        <a href="https://www.ara.cat/2019/11/20/esports/motor/recorregut-del-Dakar_2347575343_67512947_680x383.jpg">
          <img src="https://www.ara.cat/2019/11/20/esports/motor/recorregut-del-Dakar_2347575343_67512947_680x383.jpg"/>
        </a>
        <figcaption>El recorregut del Dakar 2020 / @DAKAR</figcaption>
      </figure>
      <p>Durant la primera setmana del ral·li, la navegació serà la protagonista, ja que la caravana passarà per un terreny ple de pistes i barrancs en què despistar-se pot ser fàcil. "El guanyador haurà de ser un autèntic dakarià", ha indicat Castera en la roda de premsa. La ruta es dirigirà al principi cap al nord, amb Al Wajh i Neom com a destinacions de les primeres etapes. En la quarta etapa la caravana farà camí cap al sud, destí Al-Ula, en el que serà el primer contacte dels pilots amb les dunes. En les etapes de Ha'il i Riad la sorra serà la protagonista abans de la jornada de descans.</p>
      <p>Després de carregar piles, els participants faran front a l'etapa fins a Wadi Al-Dawasir, on hauran de superar dunes encadenades i camins pedregosos abans de virar cap a l'est en la novena etapa, amb final a Haradh. La desena etapa serà l'etapa marató prevista en la 42a edició del ral·li, és a dir, la jornada en què els pilots no tindran assistència mecànica per part dels seus equips quan acabin i en què, a més, hauran de dormir en tendes de campanya al bivac. Per a les últimes etapes del Dakar, els organitzadors han reservat les dunes del desert del Rub al-Khali, les més grans de l'Aràbia Saudita, abans de tancar el ral·li amb l'arribada a Qiddiyah amb un joc de pistes de 100 quilòmetres que coronaran el vencedor.</p>
      <h3>Increment de les inscripcions</h3>
      <p>La 42a edició del Ral·li Dakar ha implicat un augment d'un 5% en les inscripcions respecte a l'edició passada, que va sortir des de Lima, al Perú. En total, prendran la sortida de Gidda 351 vehicles: 170 motos i quads, 134 cotxes i SSV i 47 camions. El canvi de localització ha provocat que disminueixin les inscripcions dels pilots sud-americans (n'hi ha 42), però han pujat els participants europeus. Així, les nacionalitats més representades seran la francesa (258) seguida de l'espanyola (77, dels quals 30 catalans) i l'holandesa (53).</p>
    </article>
  </body>
</html>