<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-kerlingistiem-pasliktinas-izredzes-uz-medalam-sieviesu-izlasei-draud-izkrisana-no-elites.d?id=51655135"/>
    <meta property="og:site_name" content="DELFI"/>
    <meta property="article:published_time" content="2019-11-20T16:01:21+00:00"/>
    <meta property="og:title" content="Latvijas kērlingistiem pasliktinās izredzes uz medaļām; sieviešu izlasei draud izkrišana no elites "/>
    <meta property="og:description" content="Eiropas kērlinga čempionāta B divīzijā Latvijas vīriešu izlase trešdien svarīgā spēlē zaudēja Polijas valstsvienībai ar 6:11, bet A divīzijā sieviešu izlase piekāpās Skotijai un nonākusi uz izkrišanas robežas no augstākās divīzijas, ziņo Latvijas Kērlinga asociācija."/>
  </head>
  <body>
    <article>
      <h1>Latvijas kērlingistiem pasliktinās izredzes uz medaļām; sieviešu izlasei draud izkrišana no elites </h1>
      <address><time datetime="2019-11-20T16:01:21+00:00">20 Nov 2019, 16:01</time> by <a rel="author">DELFI Sports</a></address>
      <p>
        <b>Eiropas kērlinga čempionāta B divīzijā Latvijas vīriešu izlase trešdien svarīgā spēlē zaudēja Polijas valstsvienībai ar 6:11, bet A divīzijā sieviešu izlase piekāpās Skotijai un nonākusi uz izkrišanas robežas no augstākās divīzijas, ziņo Latvijas Kērlinga asociācija.</b>
      </p>
      <p>Vīriešu izlase neveiksmīgi iesāka priekšpēdējo apakšgrupas spēli. Pirmajā endā tika zaudēti trīs punkti, bet otrajā poļi četrus nozaga, panākot 7:0 vadību. Līdz pat pārtraukumam izdevās pietuvoties līdz -3 (4:7). Tomēr septītajā endā Polijas gūtie trīs punkti (10:4) ielika pamatus viņu uzvarai.</p>
      <p>Latvijas izlase vēl mēģināja atspēlēties, tomēr tas neizdevās un tika piedzīvots zaudējums (6:11) svarīgā spēlē. Ar šo uzvaru Polija nodrošināju sev vietu cīņā par B divīzijas medaļām, savukārt Latvijas izlasei pēdējā apakšgrupas spēlē jāuzvar Austrija un jācer uz Turcijas, Baltkrievijas un Francijas izlašu neveiksmēm atlikušajās spēlēs, lai iekļūtu apakšgrupas labāko trijniekā.</p>
      <p>Abu apakšgrupu pirmās vietas automātiski nokļūst pusfinālā, bet A grupas otrā vieta ar B grupas trešo vietu un A grupas trešā vieta ar B grupas otro vietu noskaidros atlikušās pusfinālistes.</p>
      <p>Sieviešu izlasei pirmajā endā veiksmīgi izdevās nozagt divus punktus. Lai gan skotietes ceturtajā endā paņēma trīs un panāca 4:3 savā labā, tomēr pārtraukumā abas komandas devās, rezultātam esot 4:4. Taču tieši pēc pārtraukuma pretiniecēm izdevās iegūt vairākus punktus (8:4), kas izsita Latvijas izlasi no ritma un jau sestajā endā skotietes tika pie vēl nozagtiem diviem un spēle tika noslēgta ar zaudējumu 4:10.</p>
      <p>Visas šīs kārtas spēles beidzās ātrāk par desmit endiem. Krievija sešos endos sagrāva Norvēģiju ar 9:2, Vācija tik pat endos tika galā ar Dāniju 9:3, Šveice astoņos endos ar 11:6 uzveica Igauniju, bet Zviedrija deviņos endos ar 8:4 pārspēja Čehiju.</p>
      <p>Pēc šīm uzvarām Šveice, Skotija, Zviedrija un Krievija jau pirms pēdējām divām pamatturnīra spēlēm kvalificējusies spēlēm par Eiropas čempionāta medaļām. Pārējām komandām atliek noskaidrot vietu sadalījumu un cīnīties par iekļūšanu pasaules čempionātā.</p>
      <p>Savukārt Latvijas izlasei jātiek pie uzvarām, lai saglabātu vietu A divīzijā. Ierindojoties kopvērtējuma devītajā vai desmitajā vietā izlase tiek nosūtīta uz B divīziju.</p>
      <p>Eiropas kērlinga čempionāts A un B divīzijā norisinās Helsingborgā, Zviedrijā (16. - 23. novembris). Latvijas sieviešu izlase sacenšas A divīzijā, kur desmit komandu konkurencē centīsies iekļūt labāko septiņu komandu vidū, lai nodrošinātu vietu 2020. gada pasaules čempionātā Kanādā. Savukārt Latvijas vīriešu izlase savas cīņas aizvada B divīzijas B apakšgrupā, kur astoņu komandu starpā tiks noskaidrotas tās, kuras turpinās cīņu par B divīzijas goda pjedestālu un vietu pasaules čempionāta kvalifikācijas turnīrā Somijā.</p>
      <p><b>Latvijas sieviešu izlases sastāvs:</b> Iveta Staša-Šaršūne (skips), Ieva Krusta, Santa Blumberga, Evelīna Barone, Tīna Siliņa, treneris Ritvars Gulbis.</p>
      <p><b>Latvijas vīriešu izlases sastāvs:</b> Mārtiņš Trukšāns (skips), Jānis Klīve, Arnis Veidemanis, Sandris Buholcs, Jānis Rudzītis, treneris Erkki Lills.</p>
      <p>Vīriešu izlase ceturtdien aizvadīs pēdējo grupu turnīra spēli, tiekoties ar Austrijas valstsvienību, savukārt sieviešu izlasei vēl atlikuši mači pret Vāciju un Šveici.</p>
    </article>
  </body>
</html>