<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-obiettivo-acqua-24-ore-su-24-ce-il-secondo-progetto-del-masterplan.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T16:27:16+00:00"/>
    <meta property="og:title" content="Messina, obiettivo acqua 24 ore su 24. C’è il secondo progetto del Masterplan"/>
    <meta property="og:description" content="Il bando d'appalto per i lavori è stato pubblicato sul sito Amam, la consegna dei lavori potrebbe arrivare nei primi mesi del prossimo anno"/>
  </head>
  <body>
    <article>
      <h1>Messina, obiettivo acqua 24 ore su 24. C’è il secondo progetto del Masterplan</h1>
      <address><time datetime="2019-11-20T16:27:16+00:00">20 Nov 2019, 16:27</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>
        <i>Il bando d'appalto per i lavori è stato pubblicato sul sito Amam, la consegna dei lavori potrebbe arrivare nei primi mesi del prossimo anno</i>
      </p>
      <p>Continua il cammino per arrivare ad avere l’acqua a Messina h24. Un percorso iniziato ormai da diversi mesi e che adesso vede un nuovo passo in avanti grazie ai nuovi <a href="https://www.tempostretto.it/news/piano-industriale-quali-opere-progetti-amam-investir-149-mln-euro-3-anni.html?refresh_ce">interventi</a> che potranno iniziare con l’arrivo del nuovo anno.</p>
      <h3>Il serbatoio Montesanto</h3>
      <p>Si tratta dei lavori per il ripristino e la messa in esercizio di una delle quattro vasche del serbatoio Montesanto 1, che si trova nella sommità della salita Montesanto ed oggi in stato di abbandono. Vasche che rivestono carattere strategico per ridurre la vulnerabilità dell’intero sistema idrico di Messina. Infatti, con la loro esecuzione, si garantirà un volume di compenso pari a circa 5000 metri cubi di acqua, alimentato direttamente a gravità dalla condotta Fiumefreddo. E’ prevista anche la realizzazione della camera di manovra che consentirà il collegamento e la gestione delle adduzioni provenienti anche dalle fonti Santissima ed Alcantara, così da ottimizzarne l’uso riducendo i costi di gestione. </p>
      <h3>Masterplan</h3>
      <p>Il progetto rientra tra quelli finanziati con i fondi del Masterplan. Il costo complessivo dell’opera è di 3.300.000 euro, di cui 2.635.000 destinati all’esecuzione dei lavori. La scadenza per la presentazione delle offerte è il 30 dicembre, l’aggiudicazione è prevista per il marzo 2020 e la fine dei lavori per il febbraio 2021; ogni informazione utile sul sito appalti di AMAM SpA.</p>
      <p>Tra le ricadute positive ci sarà anche la riduzione dei costi di esercizio dell’impianto di sollevamento esistente che alimenta oggi il serbatoio Tremonti e gli impianti ad esso collegati, garantendo le alimentazioni di una sottorete del serbatoio Gonzaga (Monte Piselli) e del serbatoio Tremonti.</p>
      <h3>Le zone prossime ad avere acqua tutto il giorno</h3>
      <p>Nel frattempo Amam ha aumentato l’erogazione idrica in alcune zone della città rispetto allo stesso periodo del 2018 con una turnazione, che a breve verrà pubblicata sul sito e che prevede, oltre a tanti aumenti di erogazione, in particolare diverse zone portate ad H24, tra le quali:</p>
      <p>– La zona litorale da Giampilieri a Villaggio Unra portati ad H24;<br/>– San Filippo Superiore e San Giovannello portasti ad H24;<br/>– Zafferia con l’erogazione sino alle 24;<br/>– Gescal Bordonaro e Cumia portati ad H24 come pure Camaro San Paolo;<br/>– Villaggio Pace portato ad H24;<br/>– Strada Provinciale Torrente Pace., zona ex inceneritore portato ad H24;</p>
      <p>-Villaggi Masse portate ad H24</p>
      <h4>Articoli correlati</h4>
    </article>
  </body>
</html>