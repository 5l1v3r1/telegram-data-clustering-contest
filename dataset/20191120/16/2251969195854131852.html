<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/saverio-marconi-in-scena-a-palazzo-buonaccorsi/1327267/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T16:23:47+00:00"/>
    <meta property="og:title" content="Saverio Marconi in scena a Palazzo Buonaccorsi"/>
    <meta property="og:description" content="MACERATA - Venerdì e sabato sera &quot;Monsieur Ibrahim e i fiori del Corano&quot;"/>
  </head>
  <body>
    <article>
      <h1>Saverio Marconi in scena a Palazzo Buonaccorsi</h1>
      <h2>MACERATA - Venerdì e sabato sera "Monsieur Ibrahim e i fiori del Corano"</h2>
      <address><time datetime="2019-11-20T16:23:47+00:00">20 Nov 2019, 16:23</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fsaverio-marconi-in-scena-a-palazzo-buonaccorsi%2F1327267%2F">Condividi8</a><a href="https://twitter.com/intent/tweet?text=Saverio+Marconi+in+scena++a+Palazzo+Buonaccorsi&amp;url=https%3A%2F%2Fwww.cronachemaceratesi.it%2F2019%2F11%2F20%2Fsaverio-marconi-in-scena-a-palazzo-buonaccorsi%2F1327267%2F">Tweet</a>Email8 Condivisioni</p>
      <p> </p>
      <p> </p>
      <p>
        <b>Venerdì 29 e sabato 30 novembre, alle 21, Palazzo Buonaccorsi di Macerata sarà palcoscenico d’eccezione per Saverio Marconi che torna in scena con Monsieur Ibrahim e i fiori del Corano nell’ambito di Patrimonio in scena, un’interessante iniziativa nata dalla collaborazione tra Regione Marche, Consorzio Marche Spettacolo e Mab Marche (coordinamento marchigiano tra Musei, Archivi e Biblioteche), che promuove musei, biblioteche, pinacoteche come palchi naturali in grado di dare emozioni e offrire un’esperienza unica grazie al contatto intimo tra spettatori e attori.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/Ibrahim_scena3_foto_di_Giacomo_Attili-saverio-marconi-267x400.jpg"/>
      </figure>
      <p>“Una storia scritta oggi e pensando a oggi”. È così che Goffredo Fofi definisce nella sua postfazione (Edizioni E/O) il racconto di Èric Emmanuel Schmitt del 2001, portato sul grande schermo nel 2003 (Premio del Pubblico a Omar Sharif come Miglior Attore alla Mostra del Cinema di Venezia). Gabriela Eleonori e Saverio Marconi, dopo il grande successo di Variazioni Enigmatiche, tornano a confrontarsi con un testo di Schmitt, e questa volta lo fanno con una narrazione intima, che parla agli spettatori guardandoli negli occhi mentre si compie l’affascinante rito tradizionale del tè turco: un procedimento lento, un sapore antico e familiare, durante il quale si snoda, emozionante, la storia. Monsieur Ibrahim e i fiori del Corano è la storia di un’infanzia, “l’infanzia che bisogna lasciare” o quella “da cui bisogna guarire”, di un’emancipazione, del superamento delle difficoltà attraverso un percorso di scoperta, di conoscenza di sé e di culture differenti. È anche la storia dell’incontro tra un tredicenne ebreo e Monsieur Ibrahim – un vecchio musulmano che viene dal Corno d’Oro, proprietario di una drogheria. Mondi (o sottomondi) che si incontrano, coabitano, in un invito al rispetto delle identità altrui e alla ricerca delle radici comuni “oltre le barriere delle lingue, delle nascite, delle fedi” [G. Fofi, Postfazione]. Una religione fatta di saggezza, lentezza, amore per il bello e per la vita, tolleranza: i «fiori» del testamento spirituale di Monsieur Ibrahim. Info:<a href="tel:0712072439"> 0712072439</a> ; <a href="http://www.vivaticket.it/">www.vivaticket.it</a>. Biglietteria dei Teatri <a href="tel:0733230735">0733230735</a>. Biglietteria Palazzo Buonaccorsi aperta la sera dello spettacolo dalle 20.</p>
    </article>
  </body>
</html>