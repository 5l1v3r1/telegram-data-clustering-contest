<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/audi-e-tron-sportback-elektromobil/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-20T16:52:34+00:00"/>
    <meta property="og:title" content="Toto je e-tron Sportback: Nová kupé verzia elektrického SUV od Audi"/>
    <meta property="og:description" content="Nemecká automobilka Audi predstavila kupé verziu svojho SUV na elektrickú energiu. Novinka nesie názov Audi e-tron Sportback a má aerodynamickejší tvar."/>
  </head>
  <body>
    <article>
      <h1>Toto je e-tron Sportback: Nová kupé verzia elektrického SUV od Audi</h1>
      <h2>Trh s elektromobilmi neustále rastie.</h2>
      <address><time datetime="2019-11-20T16:52:34+00:00">20 Nov 2019, 16:52</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Nemecká automobilka Audi <a href="https://electrek.co/2019/11/20/audi-e-tron-sportback-coupe-electric-suv/">predstavila</a> kupé verziu svojho SUV na elektrickú energiu. Novinka nesie názov <i>Audi e-tron Sportback</i>, má aerodynamickejší tvar ako <a href="https://www.techbyte.sk/2018/09/audi-e-tron-suv-elektromobil-predstavenie/">klasický e-tron</a> a aj tentokrát sú v ponuke dve rôzne verzie.</b>
      </p>
      <p>Svetová premiéra prebehla počas podujatia <i>LA Auto Show</i>, kde uzrelo svetlo sveta aj elektrické SUV <a href="https://www.techbyte.sk/2019/11/ford-mustang-mach-e-elektromobil-suv/"><i>Ford Mustang Mach-E</i></a>. Ak vás zaujíma viac, tak viac informácií nájdete v <a href="https://www.techbyte.sk/2019/11/ford-mustang-mach-e-elektromobil-suv/">samostatnom článku</a>, kde sú špecifikácie, cena a tiež dostupnosť.</p>
      <p>Záznam naživo vysielaného mediálneho podujatia nájdete na videu nižšie.</p>
      <figure>
        <iframe src="https://www.youtube.com/embed/2PYVZsBC4YU" width="696" height="392" data-service="Youtube" scrolling="no"/>
      </figure>
      <h3>Audi e-tron Sportback</h3>
      <p>Výrobca bude ponúkať <b>dve rôzne vybavené</b> verzie. Cenovo najdostupnejšia, <i>e-tron Sportback 50 quattro</i>, disponuje 230 kW pohonným systémom a 71 kWh batériou. Pre používateľa to znamená, že by mal na jedno nabitie prejsť približne <b>350 kilometrov </b>(WLTP).</p>
      <p>Batéria drahšej verzie <i>e-tron Sportback 55 quattro</i> dostala 95 kWh kapacitu, ktorá vraj zvládne poskytnúť dostatok šťavy na to, aby elektromobil prešiel <b>450 kilometrov </b>(WLTP). Čo sa týka pohonu, tak ten v tomto prípade dosahuje slušných 265 kW.</p>
      <figure>
        <iframe src="https://www.youtube.com/embed/m-CosLL4GwU" width="696" height="392" data-service="Youtube" scrolling="no"/>
      </figure>
      <p>Potenciálni zákazníci môžu dokonca siahnuť aj po takzvaných <b>digitálnych (maticových) LED svetlách</b>. Tie sú však dostupné iba v tej krajine, kde neprekážajú miestnym reguláciám. Audi navyše tvrdí, že ide o svetovú premiéru v sériovo vyrábanom vozidle.</p>
      <p>Interiér je aj tentokrát vo<b> futuristicky ladenom kabáte</b>, pričom mu nechýbajú ani tri kvalitné displeje. To ale nie je všetko. Lepšia výbava totiž zahŕňa spätné kamery, vďaka čomu pribudnú <b>ďalšie dva</b>.</p>
      <figure>
        <img src="https://www.techbyte.sk/wp-content/uploads/2019/11/audi-e-tron-sportback-1.jpg"/>
      </figure>
      <figure>
        <img src="https://www.techbyte.sk/wp-content/uploads/2019/11/audi-e-tron-sportback-2.jpg"/>
      </figure>
      <figure>
        <img src="https://www.techbyte.sk/wp-content/uploads/2019/11/audi-e-tron-sportback-3.jpg"/>
      </figure>
      <h3>Kedy bude dostupný?</h3>
      <p>Ako <a href="https://www.autoblog.com/2019/11/19/audi-e-tron-sportback-revealed/#slide-2187642">informuje</a> web <i>AutoBlog</i>, Európa sa elektromobilu Audi e-tron Sportback dočká počas <b>budúcoročnej jari</b>. Cena novinky bude štartovať na sume 71 000 eur.</p>
    </article>
  </body>
</html>