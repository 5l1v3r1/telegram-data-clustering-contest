<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/putin-chaka-iztochnoevropeyski-strani-da-napusnat-es-407208.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T16:24:26+00:00"/>
    <meta property="og:title" content="Путин чака източноевропейски страни да напуснат ЕС"/>
    <meta property="og:description" content="Същевременно Путин отговори и на въпрос защо СССР се е разпаднал"/>
  </head>
  <body>
    <article>
      <h1>Путин чака източноевропейски страни да напуснат ЕС</h1>
      <address><time datetime="2019-11-20T16:24:26+00:00">20 Nov 2019, 16:24</time> by <a rel="author">Редактори, сн. ТАСС</a></address>
      <p>Руският президент Владимир Путин не изключи възможността страни от Източна Европа след няколко години да обмислят излизане от Евросъюза, предаде ТАСС.</p>
      <p>Путин напомни на днешното пленарно заседание на инвестиционния форум "Русия зове!", че противоречията вътре в ЕС са се породили заради особеностите на разпределението на данъците. Той каза, че това става по начин, по който значителна част от данъчните средства на водещи страни от Европа отива в подкрепа на тези, които досега не са достигнали определено равнище на икономическо развитие и става дума за десетки милиарди евро, предаде БНР.</p>
      <p>Към 2028 година някои страни от Източна Европа ще достигнат такова равнище на икономическо развитие, при което те ще престанат да получават грантове и различни видове подкрепа от европейския бюджет, а ще трябва да плащат така, както прави Великобритания. И не съм убеден, че няма да им дойде на ум, както стана със самата Великобритания, да излязат от ЕС, каза руският лидер.</p>
      <p>Същевременно Путин отговори и на въпрос защо СССР се е разпаднал. Той коментира, че неефективната икономическа политика е довела до колапс в социалната сфера и оттам - политически последствия.</p>
      <p>Руският президент Владимир Путин определи т. нар. руска заплаха като измислица на онези, които искат да трупат капитал от този мит, от ролята си на авангард в борбата с Русия, да получават някакви бонуси и преференции, и това е очевидно за всички, за лидерите на водещите европейски страни, предаде ТАСС.</p>
      <p>Той напомни, че преди САЩ са казвали на страните в Европа, че ги защитават от съветската заплаха и те трябва да плащат за това.</p>
      <p>"Днес това вече не работи. Въпреки всички проблеми с Украйна, със спекулациите около Крим и Донбас, всички прекрасно разбират, че Русия не се кани да напада никого", подчерта Путин.</p>
    </article>
  </body>
</html>