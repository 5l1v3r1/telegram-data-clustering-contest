<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/20/7232553/"/>
    <meta property="og:site_name" content="Украинская правда"/>
    <meta property="article:published_time" content="2019-11-20T16:35:00+00:00"/>
    <meta property="og:title" content="Защититься от Джокера. Как пранкеры сливают переписки"/>
    <meta property="og:description" content="Как работает Джокер, как защититься от пранкеров и что делать жертвам сливов. (укр.)"/>
  </head>
  <body>
    <article>
      <h1>Защититься от Джокера. Как пранкеры сливают переписки</h1>
      <address><time datetime="2019-11-20T16:35:00+00:00">20 Nov 2019, 16:35</time> by <a rel="author" href="https://www.pravda.com.ua/rus/authors/5bb49645dc413/" target="_blank">Соня Лукашова, Екатерина Рещук</a></address>
      <p>
        <i>"А это точно ты мне пишешь? Просто тут столько скандалов и разводов, я не знаю уже – выложат в сеть", – питає пранкера Джокера його "жертва". Наступного дня ці повідомлення, написані нібито заступницею міністра інфраструктури </i>
        <a href="https://tabloid.pravda.com.ua/scandal/5dd40daa1d66f/">
          <i>Олександрою Клітіною</i>
        </a>
        <i>, і справді обговорювали у мережі. </i>
      </p>
      <p>
        <i>Три тижні поспіль Джокер у своєму Телеграм-каналі публікує листування, які він веде від імені одних високопосадовців з іншими.</i>
      </p>
      <p>
        <i>Три тижні нардепи і урядовці продовжують наступати на ті самі граблі та "вестися" на пранки, з легкістю розповідаючи речі, якими б навряд чи стали хвалитися публічно. Дехто з "жертв", наприклад, </i>
        <a href="https://www.pravda.com.ua/news/2019/11/1/7230748/">
          <i>Михайло Радуцький</i>
        </a>
        <i>, підтверджують спілкування з Джокером. Інші – відмовчуються.</i>
      </p>
      <p><i>"Українська правда" поговорила з експертом з кібербезпеки Віталієм Якушевим</i> <i>та юристом-кримінологом Анною Маляр, щоб зрозуміти, як працює Джокер, як захиститись та що робити жертвам зливів.</i></p>
      <h3>Як захиститись від Джокера</h3>
      <p>
        <b>1. Захист від папараці – антишпигунська плівка</b>
      </p>
      <figure>
        <img src="https://img.pravda.com/images/doc/6/5/65f0c61-ekspert.jpg"/>
        <figcaption>Віталій Якушев</figcaption>
      </figure>
      <p>Є декілька варіантів отримання доступу до вашої переписки. Примітивний варіант – це коли ви щось пишите, а вам дивляться в екран телефону, не обов'язково <a href="https://www.pravda.com.ua/news/2019/10/30/7230479/">фотографують</a>, а підглядають.</p>
      <p>Для захисту від цього можна скористатися захисними плівками: коли ви дивитесь прямо на екран, ви бачите інформацію. Але під іншими кутами – збоку, знизу, згори – ви не бачите, що на екрані. </p>
      <p>
        <b>2. Захист сім-картки – паспорт</b>
      </p>
      <p>Краще, щоб сім-картка була або контрактного підключення, або прив'язана до паспорту.</p>
      <p>Так ніхто з вулиці не зможе прийти і відновити цю картку і отримати доступ до неї. Але навіть так будь-хто не зможе переписуватись від вашого імені, лише отримає доступ до вашої переписки.</p>
      <p>Переписка зберігається у цифрових хмарах (віртуальне місце для зберігання інформації), особливо, у тому ж Telegram. І якщо підключити на будь-якому пристрої аккаунт Telegram з тим самим номером, ви отримаєте доступ до всіх переписок, які були до цього.</p>
      <p>У WhatsApp, Viber із цим трохи краще: отримати переписку можна тільки на авторизованому пристрої.</p>
      <p>Саме через це сім-картка має бути обов'язково прив'язана до паспорту, так буде набагато складніше її відновити.</p>
      <p>
        <b>3. Захист листування – паролі</b>
      </p>
      <p>Рекомендується ставити на сам месенджер додаткову двофакторну аутентифікацію (двоетапне підтвердження особистості).</p>
      <p>Тоді, щоб зайти з нового гаджету, потрібно вводити додатковий пароль, який знаєте тільки ви. Навіть якщо хтось перехопив смс-підтвердження, відновив сім-картку і її включать на новому пристрої, телефон запитує додаткову аутентифікацію. І тільки після цього на ньому почне працювати месенджер.</p>
      <h3>Як може працювати Джокер</h3>
      <p>
        <b>Спосіб перший. Хакерський. Складний</b>
      </p>
      <p>Можна отримати сім-карту з потрібним номером телефону. Прийти в сервісний центр, сказати: "Я втратив свою картку, хочу її відновити".</p>
      <p>Вам скажуть – назвіть останні 3 набрані номери, дату поповнення. Це можна легко зорганізувати: купити 3 сім-картки, зателефонувати і одразу покласти слухавку. Людина, скоріш за все, перетелефонує. Таким чином ви можете отримати три останні набрані номери. Також при бажанні можна поповнити рахунок людини і отримати останню дату поповнення рахунку.</p>
      <p>У сервісному центрі ви називаєте 3 номери, дату поповнення, і вам відновлюють картку, якщо вона не контрактна, а анонімна, тобто передплаченого сервісу. </p>
      <p>Але якщо ви вставили цю картку в новий телефон, або хочете використовувати WhatsApp на комп'ютері, то на телефоні, де вперше була встановлена програма, здійсниться вихід з акаунту. Або програма покаже, що хтось використовує її на іншому гаджеті. </p>
      <p>Якщо клонувати сім-картку і переприв'язати до неї WhatsApp, то людина одразу це побачить. Тому що <b>WhatsApp не можна використовувати паралельно на двох телефонах, він відключається на одному із них.</b></p>
      <p>У минулому на WhatsApp була діра безпеки. Можна було відправити спеціальне відео і отримати доступ до переписки. Але це доступ до переписки, але не доступ до акаунту. </p>
      <p>Можна перехопити смс-повідомлення, яке підтверджує підключення Telegram до окремого номеру, перехопити, встановити собі на пристрій і користуватися.</p>
      <p>
        <b>Telegram можна використовувати на невеликій кількості пристроїв паралельно.</b>
      </p>
      <p>Але тут подібна ситуація з отриманням оповіщень. Дуже-дуже важко зробити так, щоб людина не побачила, що відправляються та надходять повідомлення.</p>
      <p>
        <b>Спосіб другий. Нехакерський. Легкий</b>
      </p>
      <p>Неможливо використовувати відновлену сім-карту так, щоб цього не помітив хазяїн першої картки. І давайте уявимо, що, наприклад, хтось отримав віддалений доступ до телефону, і з нього відправляв повідомлення. Людина, чий телефон зламали, ці повідомлення побачила би.</p>
      <p>
        <b>Тому ці переписки – або фотошоп, або все було набагато примітивніше.</b>
      </p>
      <p>У WhatsApp або іншому месенджері можна написати ім'я користувача. І людина підписувала себе, наприклад, прізвищем генерального прокурора.</p>
      <p>Але в цьому випадку це був не злам, а соціальна інженерія, обман людей. І ця людина, з якою спілкувалися, бачила, що це ім'я не з телефонної книжки, а просто ім'я користувача.</p>
      <p>Якщо брати за основу переписку Джокера з політиками, то схоже на те, що він просто писав ім'я користувача, а неуважні люди на це куплялися. </p>
      <p>
        <i>УП теж спробувала нехакерський спосіб на собі, змінивши ім'я користувача у популярних месенджерах WhatsApp (ліворуч) і Telergam (праворуч). Цей спосіб працює, якщо номер пранкера не записаний у контактах жертви.</i>
      </p>
      <figure>
        <img src="https://img.pravda.com/images/doc/e/8/e8c1f55-merezha.jpg"/>
      </figure>
      <p>
        <b>Від УП: Перевірити аутентичність автора в такому випадку просто: перевіряєте номер в даних акаунта з тим, що записаний у ваших контактах – якщо номер не співпадає, краще не продовжувати переписку.</b>
      </p>
      <h3>Що робити жертві хакерів?</h3>
      <p>Необхідно звернутися до кіберполіції, писати заяву. Це їхня зона відповідальності. </p>
      <p>Вони мають всі необхідні доступи і можливості, для того, щоб викрити, як це було, і допомогти з'ясувати, це був злам чи шахрайство.</p>
      <p>Приватні компанії до цих інструментів доступу не мають. Приватні компанії не можуть звернутися до WhatsApp, Facebook або Telegram і запросити інформацію про те, звідки і коли заходили в акаунт.</p>
      <p><b>Ці компанії зберігають інформацію і співпрацюють з нашими правоохоронними органами. Вони будуть надавати факти за запитом і судовим ордером</b>.</p>
      <p>Якщо відбувся злочин, то кіберполіція має можливість його розслідувати і надати інформацію, чи це дійсно злам, і ким він був потенційно здійснений.</p>
      <p>Тут потрібно розуміти, чи людина постраждала через неуважність або була введена в оману. Якщо був злам, відновили сім-картку або зламали телефон, це вже інша стаття. І вона більш сувора.</p>
      <p>Чи знаходять таких "джокерів"? Така практика є, просто вона не афішується. </p>
      <h3>Що робити жертвам пранку? Порада юристки </h3>
      <figure>
        <img src="https://img.pravda.com/images/doc/8/b/8b2b05a-malyar1.jpg"/>
        <figcaption>Анна Маляр</figcaption>
      </figure>
      <p>Прокуратура може відкривати провадження через факти, які стали відомі зі ЗМІ. Але пранкер Джокер не є медіа чи офіційним джерелом інформації. </p>
      <p>Зараз у спілкуванні поширений тролінг, технічні можливості дозволяють підробляти фото і відео. Правоохоронці не зобов'язані сприймати інформацію з пранків за правду і перевіряти її.</p>
      <p>Але люди, які вважають, що оприлюднена інформація може зашкодити їхнім або взагалі державним інтересам, мають підстави звернутись до правоохоронних органів, щоб вони перевірили правдивість фактів.</p>
      <p>Особи, які стали жертвами розіграшу, можуть звернутися до суду, щоб відновити репутацію та відшкодувати моральну шкоду, бо іноді ці пранки схожі на психологічне насильство.</p>
      <p>У цивільному праві діють такі інструменти: вибачитися перед потерпілим, спростувати інформацію, призначити грошове відшкодування за моральну шкоду. Але зазвичай гроші виплачуються, тільки якщо було завдано шкоду здоров'ю або стались якісь непоправні наслідки.</p>
      <p>Питання у тому, щоб фізично знайти людину чи групу людей, які є Джокером. Позиватися треба до когось.</p>
      <p>
        <b>Саркастична, але найдієвіша порада, як не стати жертвою пранку: </b>
      </p>
      <p>Чесно виконуйте свою роботу, не беріть участі у сірих схемах, не підставляйте колег, не пліткуйте і не претендуйте на чужі місця. Тоді ваша переписка просто нікого не зацікавить.</p>
      <related>
        <a href="https://www.pravda.com.ua/rus/news/2019/11/20/7232565/"/>
        <a href="https://www.pravda.com.ua/rus/news/2019/11/20/7232544/"/>
        <a href="https://www.pravda.com.ua/rus/news/2019/11/20/7232515/"/>
      </related>
    </article>
  </body>
</html>