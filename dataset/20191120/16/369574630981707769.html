<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/ministerstvo-zrusilo-vyjimku-z-emisnich-limitu-pro-chvaletic/r~08b89d8c0bb411ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T16:46:13+00:00"/>
    <meta property="og:title" content="Ministerstvo zrušilo výjimku z emisních limitů pro Chvaletice, žádost se vrací kraji"/>
    <meta property="og:description" content="Pardubický kraj v létě vyhověl žádosti elektrárny o výjimku na budoucí evropské limity emisí rtuti a oxidů dusíku."/>
  </head>
  <body>
    <article>
      <h1>Ministerstvo zrušilo výjimku z emisních limitů pro Chvaletice, žádost se vrací kraji</h1>
      <address>
        <time datetime="2019-11-20T16:46:13+00:00">20 Nov 2019, 16:46</time>
      </address>
      <p>Rozhodnutí kraje podle ministerstva obsahovalo vady věcné i procesní. Účastníci řízení podle resortu nedostali možnost vyjádřit se k dodatečným podkladům předloženým při řízení. Problémem byly také nedostatečné ekonomické podklady k opatřením týkajícím se oxidu dusíku. Nebylo z nich zcela zřejmé, jaké budou skutečné náklady na opatření a nebylo možné ověřit jejich správnost, informovala mluvčí ministerstva Petra Roubíčková.</p>
      <p>"Nešlo tedy nijak vyhodnotit ani prověřit, zda náklady přesahují přínosy pro životní prostředí," uvedla. Podle evropské směrnice je možné výjimku udělit pouze v případě, že je prokázáno, že náklady na dosažení limitů převyšují přínosy, které by opatření měla pro životní prostředí. "A ani ekonomické podklady ke rtuti nebyly dostatečné," doplnila mluvčí.</p>
      <p>Související</p>
      <h3>Neprodávejte Počerady, žádali ČEZ aktivisté. Smrtkou upozornili na důsledky spalování</h3>
      <figure>
        <img src="https://cdn.xsd.cz/resize/8238dc75b3363532873c88956bdec75e_extract=32,0,1198,674_resize=240,135_.jpg?hash=71da041a75766b4fe49fa15e3b57ad02"/>
      </figure>
      <p>Elektrárna podle ministerstva požádala o výjimku z limitu rtuti ve výši 25 mikrogramů na metr krychlový, aniž hodnotu dostatečně odůvodnila. "Jedním z problémů byla také délka udělené výjimky, jak pro oxidy dusíku, tak pro rtuť. Maximální délka výjimky je osm let a žadatel požadoval právě osm, což je hodnoceno v rámci řízení jako negativní hledisko. Provozovatel si zejména u rtuti ponechal až zbytečně dlouhou dobu na vyhodnocování stávajícího stavu a plánovaných opatření," dodala Roubíčková.</p>
      <p>Rozhodnutí ministerstva ocenili zástupci ekologických organizací. "Provozovatelé elektrárny Chvaletice se snaží výjimku z nových emisních limitů protlačit silou, aniž by ve své žádosti vůbec řešili základní předpoklad, že by měli emise jedovatých a nebezpečných látek snižovat. U krajského úřadu jim tato strategie vyšla, protože tamní úředníci se již dlouho chovají jako továrna na razítka. Ministerstvo naopak splnilo excelentně svojí roli nezávislého odvolacího orgánu: jeho rozhodnutí má 59 stran, na kterých obsáhle rozebírá pochybení krajských úředníků a dává za pravdu našim námitkám," uvedl Jan Rovenský z Greenpeace ČR.</p>
      <p>Podle generálního ředitel elektrárny Chvaletice Václava Matyse rozhodnutí ministerstva znamená, že krajský úřad nepochybil. "Ministerstvo pouze konstatovalo, že naše žádost měla některé nedostatky," uvedla v tiskové zprávě společnosti Sev.En.</p>
      <p>Podle něj se životní prostředí uvedením nových technologií v elektrárně zlepší, a to nejen na Pardubicku. "Výjimka nám pak poskytne čas na to, abychom našli cestu, jak splnit emisní limity, které dosud vůbec neplatily," dodal Matys.</p>
      <p>Vedoucí odboru životního prostředí krajského úřadu Martin Vlasák se zatím s rozhodnutím ministerstva neseznámil. "Budeme je respektovat, je pro nás závazné. Na další rozhodnutí máme podle správního řádu 60 dnů, pokud bychom museli nařídit například ústní jednání, mohlo by to být i více," řekl Vlasák.</p>
      <p>Elektrárna Chvaletice je nejmladší hnědouhelnou elektrárnou v zemi, v provozu je od roku 1979. Instalovaný výkon činí 820 megawattů, minoritně vyrábí také teplo pro Trnávku a Chvaletice. Společnost Severní energetická (Sev.en) elektrárnu koupila od společnosti ČEZ v roce 2013 za 4,12 miliardy korun.</p>
    </article>
  </body>
</html>