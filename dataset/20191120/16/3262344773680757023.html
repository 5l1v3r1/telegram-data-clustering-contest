<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33146/heliogen-luce-solare-bill-gates-cambiamento-climatico"/>
    <meta property="og:site_name" content="DDay.it"/>
    <meta property="article:published_time" content="2019-11-20T16:30:00+00:00"/>
    <meta property="og:title" content="Che record: 1.000° C raggiunti con la sola luce del sole. Cemento e acciaio prodotti in modo pulito"/>
    <meta property="og:description" content="Heliogen è una startup che mira a trasformare settori inquinanti come la produzione di acciaio e cemento. Finanziata anche da Bill Gates, la società ora cerca aziende con cui collaborare."/>
  </head>
  <body>
    <article>
      <h1>Che record: 1.000° C raggiunti con la sola luce del sole. Cemento e acciaio prodotti in modo pulito</h1>
      <h2>Heliogen è una startup che mira a trasformare settori inquinanti come la produzione di acciaio e cemento. Finanziata anche da Bill Gates, la società ora cerca aziende con cui collaborare.</h2>
      <address><time datetime="2019-11-20T16:30:00+00:00">20 Nov 2019, 16:30</time> by <a rel="author">Massimiliano Di Marco</a></address>
      <p>Si chiama Heliogen ed è una piccola finestra sul futuro. Chiedetelo a Bill Gates La startup, composta da ingegneri e scienziati provenienti dal MIT e da Caltech, promette di concentrare la luce del sole attraverso un sistema di specchi e usando anche algoritmi di intelligenza artificiale e, così facendo, <b>raggiungere temperature fino a 1.000° C</b>. Ma l'obiettivo è arrivare fino a 1.500 ° C. Una temperatura più che sufficiente per alimentare complessi processi industriali come la produzione di acciaio e cemento che oggi continuano a usare i combustibili fossili.</p>
      <p>Ecco la promessa di Heliogen, che è valso il supporto economico del co-fondatore di Microsoft, Bill Gates, secondo cui la tecnologia "<i>è uno sviluppo promettente verso l'obiettivo di sostituire, un giorno, i combustibili fossili</i>".</p>
      <figure>
        <iframe src="https://www.youtube.com/embed/0EKx7aEzXb0" width="640" height="360" data-service="Youtube" scrolling="no"/>
      </figure>
      <p>Il raggiungimento di una temperatura così elevata è la chiave del successo di Heliogen: <b>i precedenti tentativi non hanno mai superato i 565° C</b>. Sfruttando avanzati modelli informatici, Heliogen posiziona gli specchi per riflettere la luce in un preciso punto: ecco il segreto per poter arrivare ai 1.000 ° C e anche più.</p>
      <p>Arrivare a una temperatura così elevata <b>abilita l'energia solare all'utilizzo in settori come l'acciaieria e la produzione del cemento</b>. Si tratta di alcuni dei settori più inquinanti al mondo, <a href="https://www.epa.gov/ghgemissions/global-greenhouse-gas-emissions-data">secondo l'EPA</a>, l'Agenzia per la Protezione Ambientale statunitense</p>
      <figure>
        <img src="https://cdn.dday.it/system/uploads/picture/image/58881/content_small_heliogen_lucesolare.png"/>
      </figure>
      <p>"<i>Da qui</i> - dice l'azienda - <i>HelioHeat</i> (la temperatura che viene raggiunta, ndr) <i>può essere usata dai clienti come alternativa ai combustibili fossili</i>". I benefici? La riduzione dei costi energetici e delle emissioni di anidride carbonica. Per Heliogen è una "<i>rivoluzione per l'industria e un passo importante per risolvere il cambiamento climatico</i>". In un'intervista rilasciata a <a href="https://edition.cnn.com/2019/11/19/business/heliogen-solar-energy-bill-gates/index.html">CNN Business</a>, l'amministratore e fondatore di Heliogen, Bill Gross, ha definito la tecnologia della sua azienda "il Sacro Graal".</p>
      <figure>
        <img src="https://cdn.dday.it/system/uploads/picture/image/58880/content_small_heliogen.jpg"/>
      </figure>
      <p>Nemmeno Heliogen, però, può risolvere il principale ostacolo dell'energia solare: la necessità della costante luce del Sole. Per oltrepassare tale intoppo, l'azienda immagazzina l'energia solare così da poterla usare nei giorni nuvolosi, per esempio. La tecnologia di Heliogen, inoltre, può essere usata anche per creare idrogeno pulito dall'acqua.</p>
      <p>Heliogen però è soltanto il punto di partenza. Affinché la sua tecnologia possa effettivamente essere implementata servono capitale e, soprattutto, società disposte a effettuare la trasformazione, passando da un sistema basato sui combustibili fossili alla luce solare. "<i>È una gara. Vogliamo scalare il più velocemente possibile</i>" ha aggiunto Gross.</p>
    </article>
  </body>
</html>