<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/radan-knev-e-ulichen-v-lzha-za-magistrala-struma_news710432.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-20T16:06:00+00:00"/>
    <meta property="og:title" content="Радан Кънев е уличен в лъжа за магистрала „Струма“"/>
    <meta property="og:description" content="Текстът на петицията е пълен с манипулациите на „зелените“ как аутобанът ще разруши природата в дефилето и затова не трябва да минава оттам"/>
  </head>
  <body>
    <article>
      <h1>Радан Кънев е уличен в лъжа за магистрала „Струма“</h1>
      <h2>Текстът на петицията е пълен с манипулациите на „зелените“ как аутобанът ще разруши природата в дефилето и затова не трябва да минава оттам</h2>
      <address>
        <time datetime="2019-11-20T16:06:00+00:00">20 Nov 2019, 16:06</time>
      </address>
      <p>https://blitz.bg/obshtestvo/radan-knev-e-ulichen-v-lzha-za-magistrala-struma_news710432.html Blitz.bg</p>
      <figure>
        <img src="https://static.blitz.bg/documents/thumbnails/730/201512/20151209.mqkbkzrfxy.jpg"/>
        <figcaption>Радан Кънев</figcaption>
      </figure>
      <p><b>Радан Кънев лъже, че петицията срещу автомагистрала „Струма“, която прокара за гласуване в Европарламента, няма никаква връзка с опазването на околната среда, а касае защитата на дребния бизнес – това показа разследване на „<a href="https://trud.bg/%d1%82%d1%80%d1%83%d0%b4-%d1%83%d0%bb%d0%b8%d1%87%d0%b8-%d1%80%d0%b0%d0%b4%d0%b0%d0%bd-%d0%ba%d1%8a%d0%bd%d0%b5%d0%b2-%d0%b2-%d0%bb%d1%8a%d0%b6%d0%b0-%d0%b7%d0%b0-%d0%bc%d0%b0%d0%b3/">Труд</a>“.</b><br/><br/>Миналата седмица вестникът разкри, че евродепутатът от „Демократична България“ е придвижил подписката в Комисията по петициите на ЕП и тя ще бъде гласувана тази седмица. Текстът на петицията е пълен с манипулациите на „зелените“ как аутобанът ще разруши природата в дефилето и затова не трябва да минава оттам.<br/><br/>С подлагането на петицията на гласуване Радан Кънев обслужва интересите на български „екологични“ неправителствени организации, които имат бизнес в района на дефилето.<br/><br/>Кънев вече обясни във фейсбук, че „петицията не засяга околната среда, а призовава за защита на дребния бизнес“. Но това не е истина, защото изданието разполага с подписката, внесена в ЕП от „еколога“ Димитър Василев – Велин. Тя започва по следния начин:<br/><br/>„Уважаеми господа, настоявам да запазите Кресненското дефиле – европейска гореща точка за опазване на биологичното разнообразие от мрежата „НАТУРА 2000” и уникално природно богатство за балканския регион, като не допускате изграждането на транс-европейската магистрала от София за Солун (магистрала „Струма”) през дефилето и стриктно следите да се спази препоръка 98/2002 на Бернската конвенция за проектиране и изграждане на магистралата и извеждане на целия транзитен трафик извън него“.<br/><br/>Както се вижда още от първите редове, петицията е основно по темата за околната среда, а не за дребния бизнес.<br/><br/>В социалните мрежи евродепутатът твърди още, че не познава хората, организирали подписката.<br/><br/>Разследването на „Труд“ показа, че и това не е вярно. Инициатор на петицията е Зорница Стратиева, кандидат за общински съветник от листата на „Демократична България“ в Перник на местните избори.<br/><br/>Тя е секретарка на Тома Белев в сдружение „Асоциация на парковете в България“, който влезе в Столичния общински съвет от „Демократична България“. Белев и „Зелените“ повече от 10 години се опитват да провалят изграждането на АМ „Струма“ в района на Кресненското дефиле.<br/><br/>А докато „еколозите“ работят срещу аутобана, Радан Кънев е назначил за свой акредитиран сътрудник в Европарламента Зарица Георгиева – в момента тя е в Националния съвет на „Зелено движение“, политическата формация на „еколозите“.<br/><br/>Те най-малко се интересуват от икономическото развитие на района на Кресненското дефиле, защото сега основният бизнес там е техен – строят училища за природа, опазват лешояди и орли. И всичко това е с милиони от европейските фондове.<br/><br/>Преди няколко години чрез лобиране „природозащитниците“ успяха да вкарат в строителството на АМ „Струма“ швейцарския консорциум „Амберг“, който срещу 2.5 милиона лева трябваше да направи идеен план за изграждането на 16-километров тунел в района на Кресненското дефиле.<br/><br/>Вариантът с тунела се оказа опасен и скъп - цената за изграждането му бе над 1 млрд. евро и българското правителство избра друга опция, като преди това договорът на консорциума бе прекратен. Оттогава „зелените“ не спират с атаките срещу АМ „Струма“, които сега пренасят в ЕП чрез Радан Кънев.<br/><br/>Заради кампанията на бившия председател на ДСБ изграждането на аутобана може да се забави. Ще продължат да загиват хора в сегашния тесен пътен участък, който е сред най-смъртоносните в страната.<br/><br/>Освен това държавата ни ще трябва да връща 2 милиарда лева на Брюксел заради закъснението на строежа на магистралата, която е част от Паневропейския транспортен коридор номер 4, свързващ Германия и Гърция.<br/> <br/>„Труд“ публикува текста на цялата петиция, за да се убедят читателите, че тя е основно на тема „Околна среда“, а не засяга само „дребния бизнес“, както твърди Радан Кънев:<br/> <br/>Уважаеми господа,<br/> <br/>Настоявам да запазите Кресненското дефиле – европейска гореща точка за опазване на биологичното разнообразие от мрежата „НАТУРА 2000” и уникално природно богатство за балканския регион, като не допускате изграждането на транс-европейската магистрала от София за Солун (магистрала „Струма”) през дефилето и стриктно следите да се спази препоръка 98/2002 на Бернската конвенция за проектиране и изграждане на магистралата и извеждане на целия транзитен трафик извън него.<br/> <br/>Местен поминък:<br/> <br/>Стриктното спазване на препоръка 98/2002 и свеждането на сегашния международен двулентов път, минаващ през Кресненското дефиле до локален път за нуждите на местните хора от град Кресна е единственият начин:<br/> <br/>хората от района да имат локален селски път различен от транзитна магистрала;<br/>да запазят ценните си земеделски земи и лозя в пролома и на юг от него;<br/>да могат да развиват устойчив екологичен туризъм.<br/> <br/>Екологично въздействие:<br/> <br/>Да се изведе магистралата извън Кресненското дефиле.<br/>Кресненското дефиле е място, концентриращо изключително биологично разнообразие на много малка площ. Там се опазват редки видове и местообитания с европейска значимост, които Европейският съюз е поел ангажимент да защитава.<br/><br/>То е уникален био-коридор с тесен фронт на миграция с международно и регионално значение за миграция на различни типове растителност и растителни видове, насекоми и други безгръбначни животни, птици, прилепи, влечуги, земноводни и др.<br/> <br/>За периода 2007-2020 г. Европейската комисия е предоставила на България 679 милиона евро за строителството на автомагистрала „Струма”. Като резултат тя вече достига до северния и южния край на Кресненското дефиле и това доведе до рязко увеличаване на транзитния автомобилен трафик в дефилето.<br/><br/>Според данните на биологичния мониторинг през 2003 година в пролома годишно са загивали над 3000 животни от над 100 вида. Заради увеличения трафик до 2014 година популациите на различните животни в дефилето са намалели между 5 и 15 пъти, а някои от видовете с европейска значимост вероятно са изчезнали локално.<br/> <br/>Резултатът от инвестицията на пари на европейския данъкоплатец е, че Кресненското дефиле и уникалният био-коридор, минаващ през него са вече унищожени!<br/> <br/>Апелираме към Вас! Единствено намесата на българското правителство и Европейската комисия – сега и пълното извеждане на транзитния автомобилен трафик извън дефилето могат да възстановят увредения биологичен коридор на Кресненското дефиле и популациите на животинските видове в него!<br/> <br/>Моля да вземете решение, което да защити безценната и трудно възстановима европейска природа в Кресненското дефиле и да засилите правилното прилагане на Директива 92/43, както беше обещано от всички европейски институции през 2016 година! Вярвам, че България и нейната природа са част от Европа и нейното природно наследство.<br/> </p>
    </article>
  </body>
</html>