<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622552/%D8%A7%DB%8C%D8%B1%D8%A7%D9%86-%D8%B3%D9%81%DB%8C%D8%B1-%D8%B3%D9%88%D8%A6%DB%8C%D8%B3-%D8%B1%D8%A7-%D8%A7%D8%AD%D8%B6%D8%A7%D8%B1-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T16:06:00+00:00"/>
    <meta property="og:title" content="ایران سفیر سوئیس را احضار کرد"/>
    <meta property="og:description" content="وزارت خارجه ایران، سفیر سوئیس در تهران را به عنوان حافظ منافع واشنگتن در تهران و در ارتباط با مداخله آمریکا در امور داخلی ایران احضار کرد."/>
  </head>
  <body>
    <article>
      <h1>ایران سفیر سوئیس را احضار کرد</h1>
      <h2>بخاطر اظهارات مقامات آمریکا درخصوص اعتراضات بنزینی</h2>
      <address>
        <time datetime="2019-11-20T16:06:00+00:00">20 Nov 2019, 16:06</time>
      </address>
      <p>
        <i>وزارت خارجه ایران، سفیر سوئیس در تهران را به عنوان حافظ منافع واشنگتن در تهران و در ارتباط با مداخله آمریکا در امور داخلی ایران احضار کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مارکوس لایتنر» سفیر سوئیس در ایران - به عنوان حافظ منافع ایالات متحده آمریکا - امروز به وزارت امور خارجه احضار و مراتب اعتراض جمهوری اسلامی ایران نسبت به دخالت های آمریکا در امور داخلی ایران به وی ابلاغ شد.</p>
      <p>در پی اعتراضات صورت گرفته طی چند روز گذشته درخصوص افزایش نرخ بنزین در شهرهای ایران، مایک پمپئو وزیر امور خارجه آمریکا، بریان هوک رئیس گروه اقدام ایران وزارت امور خارجه آمریکا و کاخ سفید در اظهارات و صدور بیانیه‌ای، از ناآرامی‌های اخیر در ایران حمایت کرده بودند.</p>
      <figure>
        <img src="https://aftabnews.ir/files/fa/news/1398/8/29/361654_894.jpg"/>
      </figure>
      <p>سید عباس موسوی سخنگوی وزارت امور خارجه جمهوری اسلامی ایران در واکنش به ابراز حمایت و همراهی مایک پامپئو وزیر خارجه آمریکا از ناآرامی‌ها در ایران، ضمن تقبیح و محکومیت اینگونه حمایت‌ها و اظهارات مداخله‌جویانه گفت: مردم عزتمند ایران به خوبی می‌دانند که اینگونه اظهارنظرهای ریاکارانه و مزورانه حاوی هیچگونه همدردی صادقانه و دلسوزانه‌ای نیست و اقدامات عده‌ای هرج و مرج طلب و تخریب‌گر مورد حمایت امثال ایشان به هیچ‌ وجه سنخیتی با روش و منش قاطبه مردم فهیم و بصیر ایران ندارد.</p>
      <p>موسوی با اشاره به نیات شوم و بدخواهانه دولت ایالات متحده آمریکا خصوصا وزیر خارجه این کشور نسبت به مردم کشورمان افزود: جالب است اظهار همدردی با مردمی انجام می شود که تحت فشار تروریسم اقتصادی آمریکا قرار داشته و پیش از این نیز از زبان همین فرد به صراحت بیان شد که باید به مردم ایران گرسنگی داد تا در مقابل ما تسلیم شوند.</p>
      <p>محمدجواد ظریف، وزیر امور خارجه نیز در واکنش به به اظهارات کاخ سفید و وزیر امور خارجه آمریکا و برخی دولت‌های اروپایی در خصوص ناآرامی‌های اخیر در برخی شهرهای ایران اظهار داشت: اعتراض قانون‌مند حق مردم است که در قانون اساسی جمهوری اسلامی ایران به رسمیت شناخته شده است و نیازی به یادآوری و حمایت مزورانه رژیم‌هایی که هدف رسمی خود را وادار کردن ایران به اجرای خواسته‌های غیرمشروع و ضد قانونی آنها از طریق تحمیل فشار اقتصادی - حتی در حوزه غذا و دارو - بر شهروندان ایرانی اعلام کرده‌اند، ندارد.</p>
      <p>وزیر امور خارجه اعلام حمایت مقامات آمریکایی از «مردم ایران» را دروغی شرم‌آور خواند و گفت: رژیمی که با اعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می‌شود هیچگاه نمی‌تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.</p>
      <p>ظریف تصریح کرد: کشورهایی که نتوانسته‌اند از خود هیچ توان و اراده‌ای در برابر تروریسم اقتصادی آمریکا نشان دهند و اکنون برای پنهان کردن ناتوانی خود از آشوب و برهم زدن نظم عمومی حمایت سیاسی و میدانی می‌کنند، مسئولیت کلیه عواقب تحریکات خطرناک خود را بر عهده خواهند داشت.</p>
      <p>منبع: خبرگزاری ایرنا و فارس</p>
    </article>
  </body>
</html>