<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragodia-sti-rodo-nekros-anasyrthike-apo-ton-vytho-antras-poy-epese-me-to-amaxi-toy-sti-thalassa-i-synodigos-prolave-kai-egkateleipse-to-ochima/"/>
    <meta property="og:site_name" content="europost.gr"/>
    <meta property="article:published_time" content="2019-11-20T16:15:53+00:00"/>
    <meta property="og:title" content="Τραγωδία στη Ρόδο: Νεκρός ανασύρθηκε από τον βυθό άντρας, που έπεσε με το αμάξι του στη θάλασσα! Η συνοδηγός πρόλαβε και εγκατέλειψε το όχημα."/>
    <meta property="og:description" content="Στη θάλασσα έπεσε ένα αυτοκίνητο στη Ρόδο, με τον οδηγό να μην προλαβαίνει να το εγκαταλείψει και να ανασύρεται λίγη ώρα αργότερα, χωρίς τις αισθήσεις του. Το όχημα, στο οποίο επέβαιναν ο οδηγός και μία γυναίκα,"/>
  </head>
  <body>
    <article>
      <h1>Τραγωδία στη Ρόδο: Νεκρός ανασύρθηκε από τον βυθό άντρας, που έπεσε με το αμάξι του στη θάλασσα! Η συνοδηγός πρόλαβε και εγκατέλειψε το όχημα.</h1>
      <address>
        <time datetime="2019-11-20T16:15:53+00:00">20 Nov 2019, 16:15</time>
      </address>
      <p>Στη θάλασσα έπεσε ένα αυτοκίνητο στη Ρόδο, με τον οδηγό να μην προλαβαίνει να το εγκαταλείψει και να ανασύρεται λίγη ώρα αργότερα, χωρίς τις αισθήσεις του.</p>
      <p>Το όχημα, στο οποίο επέβαιναν ο οδηγός και μία γυναίκα, κατέληξε κάτω από αδιευκρίνιστες συνθήκες στη θάλασσα και συγκεκριμένα στο λιμάνι της Ακαντιάς.</p>
      <p>Η γυναίκα πρόλαβε και εγκατέλειψε το αυτοκίνητο ενώ ο οδηγός εγκλωβίστηκε μέσα σε αυτό και κατέληξε στο βυθό.</p>
      <p>Η κινητοποίηση των αρμοδίων υπηρεσιών ήταν άμεση. Στο σημείο βρέθηκε σε ελάχιστα λεπτά επαγγελματίας δύτης, ο οποίος βούτηξε στη θάλασσα καταφέρνοντας να βγάλει από το βυθό τον οδηγό που είχε εγκλωβιστεί μέσα σε αυτό, αλλά δυστυχώς ήταν πλέον αργά.</p>
      <figure>
        <img src="https://europost.gr/wp-content/uploads/2019/11/rodos2-300x225.jpg"/>
      </figure>
      <p>Σύμφωνα με αυτόπτες μάρτυρες, το αυτοκίνητο κατέβαινε μέχρι το τέλος του μώλου για να κάνει αναστροφή. Εκεί, φαίνεται ότι δεν έγινε καλός υπολογισμός του χώρου με αποτέλεσμα το αυτοκίνητο να πέσει στη θάλασσα.</p>
      <p>Για ελάχιστα λεπτά το όχημα έμεινε να επιπλέει στην επιφάνεια της θάλασσας. Η γυναίκα – συνοδηγός, κατάφερε να ανοίξει την πόρτα, να βγει έξω από αυτό και να αρχίσει να κολυμπά. Παράλληλα άρχισε να καλεί σε βοήθεια.</p>
      <figure>
        <img src="https://europost.gr/wp-content/uploads/2019/11/rodos4-225x300.jpg"/>
      </figure>
      <p>Έτσι ξεκίνησε η διαδικασία διάσωσης, αλλά δυστυχώς, όλα ήταν πλέον αργά. Στο σημείο βρίσκονται αξιωματικοί του Κεντρικού Λιμεναρχείου της Ρόδου οι οποίοι παίρνουν καταθέσεις για το συμβάν και από όσους βρίσκονταν στο σημείο και από την ίδια τη συνοδηγό.</p>
      <p>Πηγή: www.rodiaki.gr</p>
    </article>
  </body>
</html>