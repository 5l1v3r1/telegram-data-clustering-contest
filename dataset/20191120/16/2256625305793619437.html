<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158943_1070.html"/>
    <meta property="og:site_name" content="Novsport"/>
    <meta property="article:published_time" content="2019-11-20T16:00:00+00:00"/>
    <meta property="og:title" content="От Нефтохимик: Ще дадем всичко срещу Локо Сф"/>
    <meta property="og:description" content="„Всички сме приятели, подкрепяме се и мисля, че това помага на отбора“, каза опитният халф Цветан Филипов"/>
  </head>
  <body>
    <article>
      <h1>От Нефтохимик: Ще дадем всичко срещу Локо Сф</h1>
      <address>
        <time datetime="2019-11-20T16:00:00+00:00">20 Nov 2019, 16:00</time>
      </address>
      <p>
        <i>Цветан Филипов е едно от разпознаваемите имена на бургаския футбол. Полузащитникът е юноша на Нафтекс. Започва професионалната си кариера през 2005 г. в отбора на  Поморие. От 2006 до 2009 г. е играч на Нафтекс, а през следващите два сезона се състезава за Черноморец Поморие. Минава през отборите на Берое и Калиакра, където играе до 2012 г. През 2013 г. се състезава за турския  Едирнеспор, а през 2014 г. за полския Висла (Пулави). Футболистът се завърна от Полша през 2015 година и на полусезона се присъедини към отбора на Нефтохимик, който тогава се подвизаваше във Втора дивизия. Филипов се завърна при „шейховете“ през Сезон 2017/2018, след претърпяна тежка контузия, когато бе сред малкото опитни футболисти, които попълниха състава на старши-треньора Николай Кръстев. Като част от тима на Нефтохимик в Трета лига той помогна за връщането на отбора в професионалния футбол. Ето какво сподели Цветан Филипов пред клубния сайт:<br/><br/></i>
        <b>В Нефтохимик минава значителна част от кариерата ти. Ако трябва да правиш съпоставка, с какво се отличава сегашният ти престой?</b>
      </p>
      <p>Основната разлика е, че тогава отборът си имаше дом. В момента се налага да тренираме на различни места, да се местим. Имаше дори период, в който не играехме в Бургас. Но пък сега има и положителни неща. Например желанието и професионализма на хората, които работят в клуба. Въпреки състоянието на футбола в града, като цяло, те не се отказват и не спират да работят упорито. Престъпление е, че техният труд не среща подкрепата, която заслужава от бизнеса и държавата. Усилията на ръководството и служителите на Нефтохимик трябва да бъдат по-високо оценени.<br/><br/><b>Какъв е колективът на Нефтохимик сега?<br/></b>Колективът е много добър. Събрани са момчета, не само с футболни качества, но и с човешки такива. Всички сме приятели, подкрепяме се и мисля, че това помага на отбора да изпълнява целите си в спортен план.<br/><br/><b>В последните няколко години ти премина с отбора през три дивизии и във всеки период пред тима имаше различни предизвикателства. Кой за теб беше най-трудният момент?<br/></b>Когато се върнах в отбора през 2016 г., след като претърпях една тежка контузия. Бях скъсал кръстни връзки и трябваше да се възстановявам 6-7 месеца. Това беше най-трудният период в кариерата ми. Тогава Нефтохимик беше във Втора лига, но нямаше бюджет и отборът беше само от млади момчета. Аз имах с какво да помогна на отбора и той на мен, защото ми даде шанс да играя и да вляза по-бързо във форма. Контузията имаше и положителен ефект, защото започнах да обръщам по-голямо внимание на физическата си подготовка.<br/><br/><b>А най-щастливият ти момент с отбора?<br/></b>Най-щастливият ми момент беше след като се възстанових и успях да помогна на отбора да се върне в професионалния футбол. През цялата година в Трета лига личеше огромното желание, и на треньорското ръководство, и на футболистите, отборът да завърши на първо място и го постигнахме. Почувствах едно голямо удовлетворение от добре свършената работа.<br/><br/><b>Правиш ли вече професионални планове за след края на състезателната си кариера?<br/></b>Все още нямам начертан план, но най-вероятно няма да се занимавам с футбол. Имам виждания за играта, но треньорската професия в България не е достатъчно оценена, а същевременно е много трудна. Може би ще предприема някакво бизнес начинание.<br/><br/><b>В спортно-технически аспект кои са силните и слаби страни на отбора сега?<br/></b>Имаме върху какво да работим и във заършващата фаза и във фаза защита. Отборът има нужда в момента да изгради собствен стил на игра, тъй като дойдоха много нови момчета преди сезона. Тепърва се опитваме да напипаме стила, който най-много ще ни приляга, спрямо качествата ни. Смятам, че имаме напредък от началото на първенството и се развиваме добре. <br/><br/><b>Контролата с Черно море - беше ли полезна и защо все пак се стигна до този негативен резултат?<br/></b>Миналата седмица нямаше мач за първенството и трябваше да се направи една контрола, в която да се даде шанс и на момчета, които по-малко са играли. Полезно беше да се направи една проверка с отбор от Първа лига, за да можем да си сверим часовниците, както се казва, и да видим на какво функционално ниво сме спрямо футболистите, които играят на едно ниво по-високо от нас. Резултатът в такива мачове, според мен, не е толкова важен, колкото е важно всеки да даде максимума от себе си. Така, че мисля, че беше полезна контролата.  <br/><br/><b>Предстои първото официално домакинство в Бургас. Ще зарадвате ли публиката с победа на родния стадион?<br/></b>Много е хубаво, че отборът се връща в Бургас. Вчера стартирахме подготовката за мача с Локо (София). През тази седмица ще гледаме да се подготвим максимално добре. Дали ще зарадваме публиката, ще видим в събота. Всички ще дадем максимума от себе си и се надяваме и късметът да ни помогне и след мача ние да се поздравим с победата. Надявам се да дойдат и феновете и да направят една страхотна атмосфера, така както са го правили винаги. </p>
    </article>
  </body>
</html>