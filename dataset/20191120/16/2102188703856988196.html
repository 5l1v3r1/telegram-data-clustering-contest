<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653945/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T16:39:00+00:00"/>
    <meta property="og:title" content="ЄЦБ забрав ліцензію у &quot;дивного&quot; австрійського банку, через відмивання українських грошей"/>
    <meta property="og:description" content="Європейський центробанк відкликав ліцензію австрійського приватного банку Anglo Austrian AAB Bank AG (раніше Meinl Bank AG), через який виводили в офшори сотні мільйонів доларів з проблемних українських банків."/>
  </head>
  <body>
    <article>
      <h1>ЄЦБ забрав ліцензію у "дивного" австрійського банку, через відмивання українських грошей</h1>
      <address>
        <time datetime="2019-11-20T16:39:00+00:00">20 Nov 2019, 16:39</time>
      </address>
      <p>Європейський центробанк відкликав ліцензію австрійського приватного банку Anglo Austrian AAB Bank AG (раніше Meinl Bank AG), через який виводили в офшори сотні мільйонів доларів з проблемних українських банків.</p>
      <p>Про це йдеться у <a href="https://www.fma.gv.at/en/the-european-central-bank-ecb-has-revoked-the-licence-held-by-anglo-austrian-aab-bank-ag-previously-meinl-bank-ag/">заяві</a> Управління фінансових ринків Австрії (FMA), передає <a href="https://finclub.net/">finclub</a>.</p>
      <p>Зазначається, що рішення набуло чинності одразу після його публікації.</p>
      <p>Також повідомляється, що нагляд щодо Anglo Austrian AAB Bank AG як менш значимого банку належить до сфери компетенції FMA.</p>
      <p>"Однак ЄЦБ несе відповідальність за відкликання всіх ліцензій у єврозоні, в тому числі і для менш значимих банків", - повідомили там.</p>
      <p>При цьому Anglo Austrian AAB Bank AG ще має можливість оскаржити рішення ЄЦБ.</p>
      <p>Ексголова НБУ Валерія Гонтарева стверджує, що австрійський Meinl Bank був найбільшим посередником у відмиванні коштів в Україні, однак всі повідомлення та застереження НБУ з приводу цього "дивного" приватного банку були проігноровані Центробанком Австрії.</p>
      <p>"Ми виявили, що половина банків мають кореспондентські рахунки в іноземних валютах в абсолютно дивних банках, і одним із цих абсолютно дивних банків був Meinl Bank", - заявила вона в інтерв’ю австрійському журналу <a href="https://www.profil.at/wirtschaft/akte-meinl-ihre-bank-geldwaesche-ukraine-11208243">Profil</a>.</p>
      <p>За словами Гонтаревої, ще до приходу в НБУ вона знала про цю схему "back-to-back", яку часто використовують для відмивання коштів, "однак я не усвідомлювала, наскільки великою є проблема".</p>
      <p>Вона також повідомила, що загалом українські банки мали активи в іноземній валюті в "дивних" закордонних банках на суму близько 2 млрд євро, половина з яких – в Meinl Bank у Відні: "Meinl Bank був не єдиним іноземним банком. Але він був лідером. Можливо мільярд доларів, а може менше".</p>
      <p>Гонтарева зазначила, що проблема з Австрією полягала ще й в тому, що в той день, коли в Україні закривали чергову "пральню"  для відмивання грошей, гроші з цього банку переводилися на кореспондентський рахунок в Meinl Bank, звідки потім зникали в рамках операцій back-to-back.<br/><br/><b>Нагадаємо</b>, <i>що у лютому <a href="https://www.epravda.com.ua/news/2019/02/21/645490/">стало відомо</a>, що антикорупційна прокуратура Австрії розслідує кримінальну справу за підозрою у відмиванні коштів через Meinl Bank з 2016 року.</i></p>
      <p>Тоді повідомлялось, що слідство ведеться проти 30 фізичних осіб і одного об'єднання.</p>
      <p>Зазначено, що через Meinl Bank вивели 38 мільйонів дол з "Південкомбанку", 40 мільйонів дол з "Терра Банку", 39,5 мільйонів дол з "ВіЕйБі Банку", 62 мільйони євро з "Міського комерційного банку" і 44 мільйони дол з банку "Київська Русь".</p>
    </article>
  </body>
</html>