<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685561/protovoulia-tis-elenas-kountoura-sto-evropaiko-koinovoulio-oi-ekr"/>
    <meta property="og:site_name" content="enikos.gr"/>
    <meta property="article:published_time" content="2019-11-20T16:55:00+00:00"/>
    <meta property="og:title" content="Πρωτοβουλία της Έλενας Κουντουρά στο Ευρωπαϊκό Κοινοβούλιο: «Οι εκρηκτικές διαστάσεις της βίας κατά των γυναικών και ειδικά των γυναικοκτονιών απαιτούν άμεση δράση»"/>
    <meta property="og:description" content="Τις εκρηκτικές διαστάσεις της βίας κατά των γυναικών και την ανάγκη ανάληψης άμεσης και συντονισμένης δράσης στην ΕΕ και τα Κράτη Μέλη..."/>
  </head>
  <body>
    <article>
      <h1>Πρωτοβουλία της Έλενας Κουντουρά στο Ευρωπαϊκό Κοινοβούλιο: «Οι εκρηκτικές διαστάσεις της βίας κατά των γυναικών και ειδικά των γυναικοκτονιών απαιτούν άμεση δράση»</h1>
      <address>
        <time datetime="2019-11-20T16:55:00+00:00">20 Nov 2019, 16:55</time>
      </address>
      <p>Τις εκρηκτικές διαστάσεις της βίας κατά των γυναικών και την ανάγκη ανάληψης άμεσης και συντονισμένης δράσης στην ΕΕ και τα Κράτη Μέλη, ανέδειξε ειδική εκδήλωση που πραγματοποιήθηκε στο Ευρωπαϊκό Κοινοβούλιο με πρωτοβουλία της ευρωβουλευτή του ΣΥΡΙΖΑ-Προοδευτική Συμμαχία, Έλενας Κουντουρά.</p>
      <p>Στην εκδήλωση με θέμα «Έμφυλη Βία και τις Κοινωνικο-πολιτικές Πρακτικές. Η ακραία περίπτωση της «Γυναικοκτονίας» συμμετείχαν ως ομιλητές εκπρόσωποι διεθνών, ευρωπαϊκών φορέων που εργάζονται για την καταπολέμηση της βίας και αντιπροσωπεία του τμήματος Φεμινιστικής Πολιτικής/Φύλου του ΣΥΡΙΖΑ. Παρέστησαν οι ευρωβουλευτές Κώστας Αρβανίτης, Αλέξης Γεωργούλης, και Στέλιος Κούλογλου καθώς και ευρωβουλευτές από άλλες χώρες και διάφορες πολιτικές ομάδες.</p>
      <p>Σύμφωνα με τα στοιχεία που παρουσιάστηκαν</p>
      <p>* 2600 γυναίκες στην ΕΕ χάνουν τη ζωή τους κάθε χρόνο από ενδοοικογενειακή βία.</p>
      <p>* To 82% των περιστατικών ενδοοικογενειακής βίας έχει θύματα τις γυναίκες</p>
      <p>* 1 στις 2 δολοφονίες γυναικών παγκοσμίως γίνεται από τους συζύγους/συντρόφους</p>
      <p>* 1 στις 3 γυναίκες και κορίτσια παγκοσμίως βιώνουν σωματική ή σεξουαλική βία κάποια στιγμή στη ζωή τους</p>
      <p>Η βία κατά των γυναικών έχει λάβει μορφή επιδημίας. Οι πραγματικές της διαστάσεις όμως δεν αποτυπώνονται καθώς υφίσταται σημαντικό έλλειμμα καταγραφής και συλλογής εθνικών και ευρωπαϊκών στοιχείων για τα περιστατικά βίας κατά των γυναικών με βασικές αιτίες</p>
      <p>* Τις διαφορές μεταξύ των κρατών-μελών στον ορισμό των μορφών της βίας</p>
      <p>* την απουσία εναρμονισμένων πρακτικών καταγραφής περιστατικών και συλλογής συγκρίσιμων στοιχείων</p>
      <p>* Την ελλιπή αναφορά των περιστατικών, λόγω αδυναμιών του συστήματος αλλά και του δισταγμού ή φόβου των θυμάτων να προχωρήσουν σε αναφορά/καταγγελία.</p>
      <p>Η ευρωβουλευτής Έλενα Κουντουρά αναφέρθηκε στο φαινόμενο ως «παγκόσμια πληγή» που συνιστά κατάφορη παραβίαση των ανθρωπίνων δικαιωμάτων. Τόνισε την ανάγκη άμεσης λήψης μέτρων στην ΕΕ και εφαρμογής πολιτικών για την εξάλειψη του φαινομένου στη ρίζα του, την υποστήριξη των γυναικών ώστε να σπάσει το «σπιράλ της σιωπής», όπως μέσω προγραμμάτων για την πρόληψη και καταπολέμηση της ενδοοικογενειακής βίας, με ειδική μέριμνα για την προστασία των παιδιών.</p>
      <figure>
        <img src="http://media.enikos.gr/data/photos/685561_bd5c7e0869-9359365f65b65b83.jpg"/>
      </figure>
      <p>Η Πρόεδρος της Επιτροπής Δικαιωμάτων των Γυναικών &amp; Ισότητας των Φύλων του Ευρωπαϊκού Κοινοβουλίου (FEMM), Ευρωβουλευτής Evelyn Regner, τόνισε ότι τα στοιχεία είναι σοκαριστικά και απαιτείται δεσμευτική νομοθεσία από τα αρμόδια θεσμικά ευρωπαϊκά όργανα και τα κράτη-μέλη , διότι πρόκειται για «έγκλημα».</p>
      <p>Η βουλευτής του ΣΥΡΙΖΑ, Χαρά Καφαντάρη στην τοποθέτησή της για τις «Όψεις βίας στις ζωές των γυναικών» ανέφερε ότι η τεράστια έξαρση του φαινομένου αποτελεί μόνο μια όψη της βαθιάς και συνεχιζόμενης κρίσης του συστήματος, ενώ απαιτείται στρατηγικό πλαίσιο με στοχευμένες πολιτικές και μέτρα αντιμετώπισής του συνολικά και σε όλο το φάσμα.</p>
      <p>Η εκπρόσωπος του ευρωπαϊκού Γραφείου του Ύπατου Αρμοστή των Ηνωμένων Εθνών για τα Ανθρώπινα Δικαιώματα, Birgit VanHout ανέπτυξε τις προκλήσεις και τις προοπτικές στην καθιέρωση ουσιαστικών μηχανισμών πρόληψης όσον αφορά τη γυναικοκτονία, μίλησε για την ανάγκη δομικών αλλαγών στην νοοτροπία για την ισότητα των φύλων, και τόνισε την ανάγκη δημιουργίας παρατηρητηρίων σε μεγαλύτερο αριθμό χωρών.</p>
      <p>Η Αγγελική Παπάζογλου, συντονίστρια του Τμήματος Φεμινιστικής Πολιτικής/Φύλου του ΣΥΡΙΖΑ και δημοτική σύμβουλος Κηφισιάς αναφέρθηκε στo έργο στην Ελλάδα, σχετικά με τις πολιτικές, τις δράσεις και τις νομοθετικές παρεμβάσεις που υλοποιήθηκαν την περίοδο 2015-2019 για την πρόληψη και την ουσιαστική καταπολέμηση της βίας κατά των γυναικών.</p>
      <p>Η εκπρόσωπος του Ευρωπαϊκού Λόμπι των Γυναικών, Irene Rosales ανέφερε η βία κατά των γυναικών αποτελεί την πιο συνήθη μορφή παραβίασης των ανθρωπίνων δικαιωμάτων και στην τοποθέτησή της για την ευρωπαϊκή διάσταση της γυναικοκτονίας κάλεσε για ολιστική αντιμετώπιση και σε αντίδραση, η οποία πρέπει να είναι κοινωνική και μαζική.</p>
      <p>Η Μαρία Γκασούκα, καθηγήτρια του Πανεπιστημίου Αιγαίου, στην παρουσίασή της με θέμα : «Ο πολιτισμός σε υποχώρηση: Οι Θηλυκτονίες και οι Γυναικοκτονίες» έθεσε το θεωρητικό πλαίσιο για όλο το φάσμα των ακραίων μορφών βίας, και ανέλυσε χαρακτηριστικές περιπτώσεις στην Ελλάδα και την Ευρώπη.</p>
      <figure>
        <img src="http://media.enikos.gr/data/photos/685561_20667194c6-a4c2fc5b443c7c82.jpg"/>
      </figure>
      <p>Σε μήνυμά της, η Πρόεδρος του μηχανισμού παρακολούθησης της εφαρμογής της Σύμβασης της Κωνσταντινούπολης GREVIO Marceline Naudi μίλησε για την ανάγκη να ανταποκριθούν όλα τα κράτη-μέλη, και να καταστεί η δυνατή η συλλογή ολοκληρωμένων και συγκρίσιμων στοιχείων, ώστε να ασκηθούν πιο στοχευμένες πολιτικές αντιμετώπισης.</p>
      <p>Η Σοφία Βαγενά, επικεφαλής της Ανοιχτής Κίνησης Δημοκρατών Αξιωματικών και μέλος του Δ.Σ της Πανελλήνιας Ομοσπονδίας Αξιωματικών Αστυνομίας, αναφέρθηκε εκτενώς στη σημερινή εικόνα των περιστατικών στην Ελλάδα, καθώς και στον κρίσιμο ρόλο των Αστυνομικών αρχών στην πρόληψη εγκλημάτων έμφυλης βίας.</p>
      <p>Η Jurgita Pečiuriené, συντονίστρια του προγράμματος για την έμφυλη βία του Ευρωπαϊκού Ινστιτούτου για την Ισότητα των Φύλων, έθεσε θέμα καθιέρωσης κοινών προτύπων συλλογής στοιχείων, ενδεχόμενης έκδοσης κοινοτικής οδηγίας για τη βία κατά των γυναικών και νομοθετικών ρυθμίσεων σε ευρωπαϊκό επίπεδο.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684538/stirixi-tis-nisiotikotitas-stin-evropaiki-politiki-gia-tis-prasin%0A%20%20%20%20%0A"/>
        <a href="http://www.enikos.gr/politics/679782/paremvasi-tis-elenas-kountoura-sto-evrokoinovoulio-gia-tin-katart%0A%20%20%20%20%0A"/>
        <a href="http://www.enikos.gr/politics/685532/o-areios-pagos-zitei-tin-katathesi-frouzi-eftase-sti-vouli-to-ait%0A%20%20%20%20%0A"/>
        <a href="http://www.enikos.gr/politics/685477/varoufakis-ston-realfm-978-afto-pou-ginetai-tora-einai-na-spernou%0A%20%20%20%20%0A"/>
        <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket%0A%20%20%20%20%0A"/>
        <a href="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva%0A%20%20%20%20%0A"/>
        <a href="http://www.enikos.gr/politics/685471/kontozamanis-ston-realfm-978-to-schedio-antimetopisis-tou-kapnism%0A%20%20%20%20%0A"/>
        <a href="http://www.enikos.gr/politics/685465/apeftheias-i-enimerosi-tou-kyvernitikou-ekprosopou%0A%20%20%20%20%0A"/>
        <a href="http://www.enikos.gr/politics/685260/allazoun-oi-taftotites%0A%20%20%20%20%0A"/>
      </related>
    </article>
  </body>
</html>