<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653944/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T16:45:00+00:00"/>
    <meta property="og:title" content="Розкрадання 20 мільйонів з УЗ: НАБУ завершило розслідування щодо екснардепа та радника глави АП"/>
    <meta property="og:description" content="Національне бюро та САП завершили розслідування щодо екснародного депутата від БПП Валерія Іщенка, його фінансового радника та Михайла Бейліна – колишнього позаштатного радника глави Адміністрації президента в 2015 – 2016 роках, які підозрюються в організації схеми розкрадання коштів “Укразалізниці”."/>
  </head>
  <body>
    <article>
      <h1>Розкрадання 20 мільйонів з УЗ: НАБУ завершило розслідування щодо екснардепа та радника глави АП</h1>
      <address>
        <time datetime="2019-11-20T16:45:00+00:00">20 Nov 2019, 16:45</time>
      </address>
      <p>Національне бюро та САП завершили розслідування щодо екснародного депутата від БПП Валерія Іщенка, його фінансового радника та Михайла Бейліна – колишнього позаштатного радника глави Адміністрації президента в 2015 – 2016 роках, які підозрюються в організації схеми розкрадання коштів "Укразалізниці".</p>
      <p><b>Джерело:</b> <a href="https://nabu.gov.ua/novyny/rozsliduvannya-stosovno-eksnarodnogo-deputata-ta-shche-dvoh-osib-za-pidozroyu-u-zavolodinni">пресслужба</a> НАБУ</p>
      <p><b>Дослівно:</b> "Національне бюро та САП завершили розслідування неправомірних дій народного депутата України VІІ-VІІІ скликання, його фінансового радника та експозаштатного радника Голови Адміністрації Президента України (2015–2016 рр.) із завдання 20 млн грн збитків ДП "Укрзалізничпостач" (з грудня 2015 року – філія АТ "Укрзалізниця") та замаху на заволодіння ще 44 млн грн. 20 листопада 2019 року підозрюваним та їхнім захисникам відкрили матеріали слідства для ознайомлення".</p>
      <p><b>Що було раніше: </b>НАБУ розслідувало розкрадання понад 20 млн грн "Укрзалізниці". Схема проста: держпідприємству продавали метизну продукцію (гвинти, болти, гайки тощо) за <a href="http://nashigroshi.org/2015/07/06/zaliznytsya-kupyla-u-novoji-ulyublenoji-prokladky-metyziv-na-73-miljony-vdvichi-dorozhche-vid-chasiv-yanukovycha/">завищеними цінами</a>.</p>
      <p>В жовтні детективи НАБУ <a href="https://www.pravda.com.ua/news/2019/10/3/7228013/">повідомили про підозру</a> у завданні 20 млн грн збитків "Укразалізниці" ексдепутату від БПП Іщенку, його фінансовому раднику та Бейліну.</p>
      <p>За версією слідства, у 2015 році приватний підприємець звернувся до Іщенка з проханням у сприянні організації схеми постачання метизної продукції на "Укрзалізницю" за вдвічі завищеними цінами. Нардеп погодився сприяти у вчиненні злочину, зокрема порадами, фінансовими ресурсами та своїми діловими зв’язками.</p>
      <p>У цей же час його помічник також долучається до вчинення злочину, — виконує доручення нардепа щодо фінансів та консультує інших учасників схеми.</p>
      <p>Слідчі з’ясували, що Іщенко також звернувся до Бейліна, аби він здійснив вплив на службових осіб ДП "Укрзалізничпостач".</p>
      <p>Службовці ДП мали забезпечити перемогу на торгах та укладення договору постачання метизної продукції за бажаною для учасників злочину ціною. В результаті, за домовленістю, службові особи "УЗ" допомогли заздалегідь визначеному ТОВ перемогти у конкурсних торгах, після чого уклали угоду на постачання метизної продукції за цінами, що на той момент майже вдвічі перевищували середньоринкові.</p>
      <p>Внаслідок цього, за версією слідства, "Укрзалізниці" було завдано майнової шкоди у розмірі понад 20 млн грн.</p>
      <p>Розслідування наведених фактів НАБУ та САП розпочали у січні 2016 року.</p>
      <p>В жовтні - листопаді 2016 року повідомлено про підозру колишньому в.о. керівника філії ДП "Укрзалізничпостач", а також організатору злочину – бенефіціару ТОВ "Інкомм", який, у зв’язку із втечею від слідства був оголошений у міжнародний розшук. В березні 2017 року справу скерували на розгляд до Солом’янського районного суду м.Києва.</p>
      <p>
        <a href="https://www.pravda.com.ua/news/2019/11/20/7232544/">Українська правда</a>
      </p>
    </article>
  </body>
</html>