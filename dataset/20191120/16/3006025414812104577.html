<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pathivu.com/2019/11/deni-pardon.html"/>
    <meta property="og:site_name" content="பதிவு! தமிழரின் பூர்வீகம்"/>
    <meta property="article:published_time" content="2019-11-20T16:28:00+00:00"/>
    <meta property="og:title" content="தமிழர்களை கொன்ற இராணுவ சார்ஜனுக்கு கோத்தா மன்னிப்பு வழங்கவில்லை"/>
    <meta property="og:description" content="யாழ்ப்பாணம் - மிருசுவிலில் 8 பொதுமக்களைப் படுகொலை செய்த குற்றத்துக்காக மரண தண்டனை விதிக்கப்பட்டு சிறையில் அடைக்கப்பட்டுள்ள இராணுவ அதிகாரி..."/>
  </head>
  <body>
    <article>
      <h1>தமிழர்களை கொன்ற இராணுவ சார்ஜனுக்கு கோத்தா மன்னிப்பு வழங்கவில்லை</h1>
      <address><time datetime="2019-11-20T16:28:00+00:00">20 Nov 2019, 16:28</time> by <a rel="author">யாழவன்</a></address>
      <figure>
        <img src="https://1.bp.blogspot.com/-SXUqbBAyQ70/XdVpgXZcX1I/AAAAAAAAD6U/JF1vcrtzixkCf_60ZgBxfyafoa6HS--xwCNcBGAsYHQ/s1600/image_3579c9a1a3-2.jpg"/>
      </figure>
      <p>யாழ்ப்பாணம் - மிருசுவிலில் 8 பொதுமக்களைப் படுகொலை செய்த குற்றத்துக்காக மரண தண்டனை விதிக்கப்பட்டு சிறையில் அடைக்கப்பட்டுள்ள இராணுவ அதிகாரிக்கு ஜனாதிபதியால் பொது மன்னிப்பு வழங்கப்பட்டுள்ளதாக வெளியாகிய செய்தியை சிறைச்சாலைகள் திணைக்களம் மறுத்துள்ளது.<br/><br/>இராணுவ சார்ஜன்ட் சுனில் ரத்நாயக்கவுக்கு ஜனாதிபதி கோட்டாபய ராஜபக்ஷ பொது மன்னிப்பு வழங்கியுள்ளார் என்று சமூக வலைத்தளங்களில் இன்று (20) தகவல் வெளியாகியிருந்தது.<br/><br/>இந்நிலையிலேயே இந்தத் தகவலை சிறைச்சாலைகள் திணைக்களத்தின் மூத்த அதிகாரி ஒருவர் மறுத்துள்ளார்.<br/><br/>2000ஆம் ஆண்டு டிசம்பர் மாதம் 19ஆம் திகதி மிருசுவிலில் தமது வீடுகளைப் பார்க்கச் சென்ற 8 பொதுமக்கள் இராணுவத்தினரால் படுகொலை செய்யப்பட்டு கழிப்பறைக் குழிக்குள் போடப்பட்டதாக தெரிவிக்கப்பட்டது.<br/><br/>அவர்களுடன் சென்ற மற்றொருவர் தப்பிச் சென்று வெளியிட்ட தகவல்களின் அடிப்படையில் சடலங்கள் மீட்கப்பட்டதுடன், ஐந்து படையினருக்கு எதிராக வழக்குத் தாக்கல் செய்யப்பட்டது.<br/><br/>ட்ரயல் அட் பார் முறையில் நடந்த இந்த வழக்கில், 2015ஆம் ஆண்டு ஜூன் 25ஆம் திகதி ஸ்ராவ் சார்ஜன்ட் சுனில் ரத்நாயக்க என்ற ராணுவ அதிகாரிக்கு தூக்குத் தண்டனை விதித்து, கொழும்பு மேல் நீதிமன்றம் தீர்ப்பளித்தது.<br/><br/>ஏனைய நான்கு படையினரும் போதிய சாட்சிகளில்லை என விடுவிக்கப்பட்டனர். இந்தத் தீர்ப்புக்கு எதிராக, ஸ்ராவ் சார்ஜன்ட் சுனில் ரத்நாயக்க உயர் நீதிமன்றத்தில் மேன்முறையீடு செய்திருந்தார்.<br/><br/>அவரது மேன்முறையீடு முன்னாள் தலைமை நீதியரசர் நளின் பெரேரா, நீதியரசர்கள் புவனேக அலுவிகார, சிசிர டி ஆப்ரூ, பிரியந்த ஜெயவர்த்தன, முர்து பெர்னான்டோ ஆகிய ஐந்து நீதியரசர்களைக் கொண்ட அமர்வினால் விசாரிக்கப்பட்டது. அவரது குற்றம் நிரூபிக்கப்பட்டதுடன், மேன்முறையீடும் நிராகரிக்கப்பட்டது.<br/><br/>சம்பவத்தை நேரில் கண்ட மகேஸ்வரன் என்பவரின் தெளிவான சாட்சியங்களின் அடிப்படையில் இந்தத் தீர்ப்பை உறுதி செய்வதாக உயர் நீதிமன்றம் சுட்டிக்காட்டியிருந்தமை குறிப்பிடத்தக்கது.</p>
    </article>
  </body>
</html>