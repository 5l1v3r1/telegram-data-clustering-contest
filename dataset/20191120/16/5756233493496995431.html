<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622561/%D8%A7%D8%B3%D8%AA%D9%81%D8%A7%D8%AF%D9%87-%D8%AE%D9%88%D8%AF%D8%B3%D8%B1%D8%A7%D9%86%D9%87-%D8%A7%D8%B2-%D8%AF%D8%A7%D8%B1%D9%88%D9%87%D8%A7%DB%8C-%DA%AF%DB%8C%D8%A7%D9%87%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%A7%D9%86-%D8%B3%D8%B1%D8%B7%D8%A7%D9%86%DB%8C-%D9%85%D9%85%D9%86%D9%88%D8%B9"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T16:38:00+00:00"/>
    <meta property="og:title" content="استفاده خودسرانه از داروهای گیاهی در بیماران سرطانی ممنوع"/>
    <meta property="og:description" content="به گفته کارشناسان پزشکی اجزای تشکیل‌دهنده برخی داروهای گیاهی می‌تواند روند درمان را در بیماران سرطانی مختل کند."/>
  </head>
  <body>
    <article>
      <h1>استفاده خودسرانه از داروهای گیاهی در بیماران سرطانی ممنوع</h1>
      <address>
        <time datetime="2019-11-20T16:38:00+00:00">20 Nov 2019, 16:38</time>
      </address>
      <p>
        <i>به گفته کارشناسان پزشکی اجزای تشکیل‌دهنده برخی داروهای گیاهی می‌تواند روند درمان را در بیماران سرطانی مختل کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش تارنمای شبکه خبری بی بی سی به نقل از ماریا کاردوسو جراح ارشد پستان در مرکز سرطان Champalimaud در لیسبون پرتغال، هیچ مدرکی دال بر موثر بودن داروها یا پمادهای گیاهی وجود ندارد. اگر در مورد اثرگذاری آن‌ها مطمئن نیستید بهتر است از آنها استفاده نکنید.</p>
      <p>به عنوان نمونه، قرص‌های گیاهی سیر، زنجبیل و جینکو یا درخت چهل سکه می‌تواند درمان زخم‌های پوستی ناشی از گسترش سرطان سینه را به تاخیر بیندازد.</p>
      <p>کاردوسو می‌گوید، بیماران همیشه باید پیش از استفاده از درمان‌های جانبی برای سرطانی که به پوست رسیده است، با پزشک خود مشورت کنند.</p>
      <p>خطر موجود این است که بسیاری از داروهای گیاهی موجود با هورمون‌تراپی و شیمی‌درمانی تداخل دارند و انواع خاصی از این داروها فرآیند لخته شدن خون را طولانی‌تر می‌کنند؛ امری که می‌تواند مدت زمان بهبود زخم‌ها را افزایش داده و اِسکارهای بیشتری را بر جای بگذارد.</p>
      <p>از جمله محصولات گیاهی که فرآیند لخته شدن خون را به تاخیر می‌اندازند می‌توان به سیر، جینکو، جینسینگ، شاه بلوط هندی و زردچوبه اشاره کرد.</p>
      <p>به علاوه، لازم است بیماران در طول درمان سرطان از مصرف غذا و نوشیدنی‌هایی چون گریپ فروت و پرتقال پرهیز کنند زیرا این محصولات می‌توانند بر چگونگی تجزیه داروهای سرطان در بدن اثر بگذارند.</p>
      <p>گرت براتن اسمیت از پرستاران متخصص بالینی در خیریه Breast Cancer Now در این‌باره می‌گوید: «با حجم بالای اطلاعات تایید نشده موجود در اینترنت و نبود تحقیقات معتبر کافی در مورد این نوع از محصولات، مشورت با یک متخصص حوزه درمان می‌تواند این امر را تضمین کند که بیمار اطلاعات دقیق و درست را برای تصمیم‌گیری آگاهانه در اختیار دارد.»</p>
      <p>این هشدار در پنجمین کنفرانس بین‌المللی سرطان پیشرفته سینه مطرح شد.</p>
    </article>
  </body>
</html>