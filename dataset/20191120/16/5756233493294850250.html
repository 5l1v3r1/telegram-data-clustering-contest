<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622564/%D8%B7%D8%B1%D8%AD-%D8%A7%D8%B3%D8%AA%D8%B9%D8%AF%D8%A7%D8%AF%DB%8C%D8%A7%D8%A8%DB%8C-%D9%81%D9%88%D8%AA%D8%A8%D8%A7%D9%84-%D8%AF%D8%B1-%D9%85%D9%86%D8%A7%D8%B7%D9%82-%D8%AA%D9%87%D8%B1%D8%A7%D9%86-%DA%A9%D9%84%DB%8C%D8%AF-%D8%AE%D9%88%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T16:57:00+00:00"/>
    <meta property="og:title" content="طرح استعدادیابی فوتبال در مناطق تهران کلید خورد"/>
    <meta property="og:description" content="معاون سازمان ورزش شهرداری تهران از اجرای طرح استعدایابی فوتبال در مناطق تهران خبر داد و گفت: در این طرح مستعدان ورزشی رده سنی ۱۱ تا ۱۶ سال پسران معرفی خواهند شد."/>
  </head>
  <body>
    <article>
      <h1>طرح استعدادیابی فوتبال در مناطق تهران کلید خورد</h1>
      <address>
        <time datetime="2019-11-20T16:57:00+00:00">20 Nov 2019, 16:57</time>
      </address>
      <p>
        <i>معاون سازمان ورزش شهرداری تهران از اجرای طرح استعدایابی فوتبال در مناطق تهران خبر داد و گفت: در این طرح مستعدان ورزشی رده سنی ۱۱ تا ۱۶ سال پسران معرفی خواهند شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حیدر سلیمانی روز چهارشنبه در گفت و گو با ایرنا اظهار داشت: هدف از اجرای طرح استعدادیابی فوتبال در مناطق معرفی نخبه های رده سنی ۱۱ تا ۱۶ سال پسران بوده که در پایان ۲۲ تیم منتخب از محلات پایتخت با یکدیگر به رقابت می پردازند.</p>
      <p>معاون ورزش سازمان ورزش با بیان اینکه اختتامیه این رویداد ورزشی محلات بهمن ماه با معرفی منتخبان در مجموعه ورزشی ۱۲ هزار نفری آزادی تهران برگزار می‌شود، اظهارداشت: هم اینک طرح استعدایابی فوتبال در مناطق ۴ و ۱۲ تهران آغاز که ۲۲ و ۲۰ تیم در این مسابقات شرکت دارند.</p>
      <figure>
        <img src="https://aftabnews.ir/files/fa/news/1398/8/29/361724_766.jpg"/>
      </figure>
      <p>به گفته وی به مرور زمان ادارات تربیت بدنی مناطق شهرداری تهران این رویداد را پیگیری خواهند کرد.</p>
      <p>روزانه ۳۸ هزار شهروند تهرانی ورزش می‌کنند</p>
      <p>سلیمانی با اشاره به اینکه یکهزار و ۲۰۰ ایستگاه ورزش همگانی در سطح پایتخت دایر است گفت: هم اینک این ایستگاه‌ها در ۲ نوبت صبح و عصر برای مردم دایر بوده که روزانه ۳۸هزار نفر از سالمندان، جوانان و خانواده ها در این محیط های پارکی و مجموعه ورزشی تحت اختیار این نهاد فعالیت دارند.</p>
      <p>وی با بیان اینکه طبق ارزیابی شهرداری نیز ۱۵ درصد از شهروندان تهرانی به ورزش همگانی توجه دارند که این میزان نسبت به میزان جهانی آن بسیار اندک است خاطر نشان کرد: میزان سرانه ورزشی در کشورهایی از جمله ژاپن، چین و کشورهای اروپایی به ۴۰درصد می‌رسد که باید برای کاهش فقر حرکتی، ورزش را میان خانواده ها نهادینه کرد.</p>
      <p>معاون ورزش شهرداری تهران گفت: شهرداری تهران برای کاهش فقر حرکتی طرح های مختلفی از جمله دوشنبه های ورزشی، چهارشنبه های جامپینگ، خیابان های ورزش(در روزهای پنجشنبه و جمعه)، فستیوال های ورزشی، حریم گردی و سه شنبه بدون خودرو(دوچرخه سواری شهردار تهران) را در نظر گرفته است.</p>
      <p>سلیمانی به طرح دوشنبه های ورزشی در سطح پایتخت اشاره کرد و ادامه داد: تا کنون ۳۰هفته از این رویداد های ورزشی(از ساعت ۷ تا ۸ صبح) برگزار که بیش از ۱۷ هزار نفر در ایستگاه ورزش همگانی پارکی و مجموعه های ورزشی تحت اختیار این سازمان فعالیت دارند.</p>
      <p>وی همچنین از تفاهم نامه همکاری سازمان ورزش و فدراسیون فوتبال برای برگزاری جام جهانی کشتی فرنگی در تهران خبرداد و افزود: این مسابقات با حضور ورزشکاران مطرح جهانی ۷و ۸ آذر ماه در مجموعه آزادی تهران برگزار خواهد شد که سازمان ورزش امکانات و تجهیزات لازم را دراختیار فدراسیون قرار خواهد داد.</p>
    </article>
  </body>
</html>