<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/middels-resultater---store-individuelle-steg-fra-unggutta/71839923"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T16:38:12+00:00"/>
    <meta property="og:title" content="Middels resultater - store individuelle steg fra unggutta"/>
    <meta property="og:description" content="2019 har vært som forventet, et greit år for Lars Lagerbäck og Norge. Trekker vi hjemmekamp i en eventuell Nations League-finale, kan greit oppgraderes til bra."/>
  </head>
  <body>
    <article>
      <h1>Middels resultater - store individuelle steg fra unggutta</h1>
      <h2>2019 har vært som forventet, et greit år for Lars Lagerbäck og Norge. Trekker vi hjemmekamp i en eventuell Nations League-finale, kan greit oppgraderes til bra.</h2>
      <address><time datetime="2019-11-20T16:38:12+00:00">20 Nov 2019, 16:38</time> by <a rel="author">Morten P KOMMENTAR</a></address>
      <p><b>VI KLARTE DET </b>ikke denne gangen heller, vi misset ut for tiende gang på rad. Det er selvfølgelig skuffende. Lars Lagerbäcks sju sluttspill bar med seg et visst håp.</p>
      <p>Nå ligger alle eggene i det vi aldri har klart, å vinne et play off.</p>
      <p>Men i motsetning til tidligere forsøk borte og hjemme, kan vi denne gangen ende opp med to hjemmekamper.</p>
      <p>Om vi er gode nok til å slå Serbia 26. mars.</p>
      <p>Og om vi er heldige nok i fredagens trekning.</p>
      <p><b>FØR EM-KVALIFISERINGA </b>startet mot Spania borte i slutten av mars, holdt vi Nations League og playoff-muligheten i 2020 som Norges mest sannsynlige vei til Euro 2020. Sånn ble det.</p>
      <p>Norges tredjeplass, ni poeng bak Spania og fire bak Sverige, var akkurat som forventet.</p>
      <p>Ser man på resultatene var vi veldig mye nærmere enn jeg trodde vi skulle være etter det flatterende 1-2 tapet på Mestalla 23. mars.</p>
      <p><b>NORGE HAR SPILT</b> ti kamper i 2019, alle kvalifiseringskamper. Resultatene (4-5-1) er som følger:</p>
      <ul>
        <li>Spania-Norge 2-1</li>
        <li>Norge-Sverige 3-3</li>
        <li>Norge-Romania 2-2</li>
        <li>Færøyene-Norge 0-2</li>
        <li>Norge-Malta 2-0</li>
        <li>Sverige-Norge 1-1</li>
        <li>Norge-Spania 1-1</li>
        <li>Romania-Norge 1-1</li>
        <li>Norge-Færøyene 4-0</li>
        <li>Malta-Norge 1-2</li>
      </ul>
      <p><b>NORGES VEI TIL</b> neste sommers sluttspill via EM-gruppe F ble ødelagt av fem uavgjorte kamper, spesielt to av de tre på Ullevaal. 1-1 mot Spania tar vi alle dager, det var et godt poeng. 3-3 mot Sverige og 2-2 mot Romania - etter at vi var 2-0 opp i begge kampene - stjal fire poeng og ødela alt. Og det er der vi er når vi runder av det tredje året med Lars Lagerbäck. Vi er bedre, men likevel ikke gode nok.</p>
      <p>Norges høyeste nivå er betydelig hevet.</p>
      <p>Det laveste, som vi av forskjellige årsaker fortsatt treffer litt for ofte, plager oss i overkant mye.</p>
      <p><b>BAK RESULTATENE, SELV</b> om vi også denne gangen må krysse fingrene for det vi aldri har fått til - å komme ut på topp i et playoff - finner du den store oppturen for 2019: De unge spillerne.</p>
      <p>De ti neste årenes norske landslagsspillere.</p>
      <p>Stadig flere, stadig bedre.</p>
      <p><b>ERLING BRAUT HAALAND</b> (19), Martin Ødegaard (20), Sander Berge (21), Kristoffer Ajer (20), Alexander Sørloth (23), Mathias Normann (23), Iver Fossum (23), Morten Thorsby (23), Mats Møller Dæhli (24), Moi Elyounoussi (25), Ole Selnæs (25) og Sigurd Rosted (25) er en stor del av denne framtida. Han første er toppscorer i Champions League med sju scoringer på fire kamper. Han andre har allerede tatt La Liga med storm, blitt kåret til månedens spiller for september, og vil veldig sannsynlig være på plass i Real Madrid neste høst. Og går du nedover lista finner du gode unge fotballspillere med uforløst potensial og gode muligheter for spill i klubber og ligaer på veldig mye høyere nivå enn der de er i dag.</p>
      <p>2019 har vært flere av disse spillernes gjennombruddsår/etableringsår på landslaget.</p>
      <p>I det perspektivet, fordi vi har hatt målbar framgang med spillere som vil bli bedre med rutine og erfaring, har 2019 vært veldig bra.</p>
      <p><b>TOTALEN FOR LANDSLAGSÅRET</b>, selve fasiten på om det har vært bra eller ikke, får vi først om fire måneder. Det er når vi helst skal kapitalisere på det vi skaffet oss i 2018, playoff i Nations League, at utgangen på 2019 er så ekstremt viktig. Og det handler ikke om fotball, taktikk, spill og ferdigheter - det handler om noe så banalt som flaks og uflaks.</p>
      <p>Som hjemmekamp eller bortekamp i en eventuell playoff-finale 31. mars neste år.</p>
      <p>Der Norges sjanse til å komme ut på topp er 50/50.</p>
      <p><b>MANGE SIER SERBIA</b> er den vanskeligste motstanderen vi kunne få i semifinalen, og det er mulig det. De har veldig mange gode spillere. Men vi møter dem hjemme. Garantert. Det er en betydelig fordel. Og fordi Serbia er der, som en av fire lag som gjerne vil ha den siste EM-billetten fra nivå tre, er det bedre å møte dem hjemme i en semifinale, enn borte i en eventuell finale.</p>
      <p>Med andre ord er Serbia i semifinalen bra for Norge.</p>
      <p><b>VI ER BEDRE</b> hjemme enn borte. Mye bedre. Derfor er trekningen så viktig. Med utsikter til to hjemmekamper i mars vil EM-håpet stige. Må finalen vi ønsker oss spilles borte, blir det fort litt vanskeligere. Men det er fire måneder dit, mye kan skje, og våre gutter er på gang.</p>
      <p>2019 ble ikke helt året vi ønsket oss.</p>
      <p>Men det ble det beste året på lenge.</p>
      <p>Og det kan bli veldig mye bedre.</p>
      <p>Om vi er heldige fredag.</p>
    </article>
  </body>
</html>