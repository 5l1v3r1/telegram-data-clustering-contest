<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/%E1%9E%A0%E1%9E%BB%E1%9E%84%E1%9E%80%E1%9E%BB%E1%9E%84-%E1%9E%A2%E1%9E%8F%E1%9E%B8%E1%9E%8F-%E1%9E%94%E1%9E%BB%E1%9E%82%E1%9F%92%E1%9E%82%E1%9E%9B%E1%9E%B7%E1%9E%80%E2%80%8B-%E1%9E%80%E1%9E%BB%E1%9E%84%E1%9E%9F%E1%9F%8A%E1%9E%BB%E1%9E%9B-%E2%80%8B%E1%9E%A2%E1%9E%84%E1%9F%8B%E1%9E%82%E1%9F%92%E1%9E%9B%E1%9F%81%E1%9E%9F-%E1%9E%A2%E1%9F%87%E1%9E%A2%E1%9E%B6%E1%9E%84-%E2%80%8B%E1%9E%85%E1%9E%B6%E1%9E%9A%E1%9E%80%E1%9E%B7%E1%9E%85%E1%9F%92%E1%9E%85%E2%80%8B%E1%9E%85%E1%9E%B7%E1%9E%93%E2%80%8B-%E2%80%8B%E1%9E%92%E1%9F%92%E1%9E%9C%E1%9E%BE%E2%80%8B%E1%9E%91%E1%9E%B6%E1%9E%9A%E1%9E%BB%E1%9E%8E%E2%80%8B%E1%9E%80%E1%9E%98%E1%9F%92%E1%9E%98-%E1%9E%9F%E1%9E%BD%E1%9E%9A%E2%80%8B%E1%9E%85%E1%9E%98%E1%9F%92%E1%9E%9B%E1%9E%BE%E1%9E%99"/>
    <meta property="og:site_name" content="RFI"/>
    <meta property="article:published_time" content="2019-11-20T16:55:56+00:00"/>
    <meta property="og:title" content="ហុងកុង៖ អតីតបុគ្គលិក​កុងស៊ុល​អង់គ្លេស​ម្នាក់ អះអាងថា​ចារកិច្ច​ចិន​បាន​ធ្វើ​ទារុណកម្ម​​សួរ​ចម្លើយ"/>
    <meta property="og:description" content="អតីតបុគ្គលិកស្ថានកុងស៊ុលអង់គ្លេសប្រចាំនៅហុងកុងម្នាក់ ឈ្មោះ Simon Cheng ដែលបានបាត់ខ្លួនជាច្រើនថ្ងៃ កាលពីខែសីហា បានចេញមុខអះអាង នៅលើទំព័រFacebookថា លោក​ត្រូវបានក្រុមចារកិច្ចចិនចាប់ខ្លួន ហើយបានធ្វើទារុណកម្មយ៉ាងធ្ងន់ធ្ងរ ដើម្បីសួរចម្លើយទាក់ទិនបញ្ហាវិបត្តិនៅហុងកុង។..."/>
  </head>
  <body>
    <article>
      <h1>ហុងកុង៖ អតីតបុគ្គលិក​កុងស៊ុល​អង់គ្លេស​ម្នាក់ អះអាងថា​ចារកិច្ច​ចិន​បាន​ធ្វើ​ទារុណកម្ម​​សួរ​ចម្លើយ</h1>
      <address><time datetime="2019-11-20T16:55:56+00:00">20 Nov 2019, 16:55</time> by <a rel="author">ម៉ម ពិសី</a></address>
      <p>
        <b>អតីតបុគ្គលិកស្ថានកុងស៊ុលអង់គ្លេសប្រចាំនៅហុងកុងម្នាក់ ឈ្មោះ Simon Cheng ដែលបានបាត់ខ្លួនជាច្រើនថ្ងៃ កាលពីខែសីហា បានចេញមុខអះអាង នៅលើទំព័រFacebookថា លោក​ត្រូវបានក្រុមចារកិច្ចចិនចាប់ខ្លួន ហើយបានធ្វើទារុណកម្មយ៉ាងធ្ងន់ធ្ងរ ដើម្បីសួរចម្លើយទាក់ទិនបញ្ហាវិបត្តិនៅហុងកុង។ ក្រោយដំណឹងនេះ រដ្ឋមន្ត្រីក្រសួងការបរទេសអង់គ្លេស បានបញ្ជាក់ប្រាប់បណ្តាញព័ត៌មាន BBC ថាលោកបានកោះអញ្ជើញឲ្យអគ្គរដ្ឋទូតចិន​ មកបំភ្លឺជុំវិញបញ្ហានេះ។</b>
      </p>
      <p>នៅលើទំព័រ Facebook របស់ខ្លួន លោក Simon Cheng អតីតបុគ្គលិកស្ថានកុងស៊ុល​អង់គ្លេស ប្រចាំនៅហុងកុង បានសរសេរថា លោកត្រូវបានសមត្ថកិច្ចចិន​ចាប់ខ្លួន និង​ធ្វើទារុណកម្ម ដើម្បីសួរចម្លើយ ស្តីពីបញ្ហាហុងកុង។ លោកអះអាងថា លោកត្រូវគេចងភ្នែកនឹងក្រណាត់ខ្មៅ ក្នុងរយៈពេលសួរចម្លើយម្តងៗ ដ៏យូរ។ លោកអះអាងទៀតថា ពេលខ្លះ គេបានចងដៃទាំង២ របស់លោកទាញព្យួរឡើងទៅលើ​ផុតជើងពីដី រហូតទាល់តែឈាមលែងរត់ដល់ចុងដៃ ធ្វើឲ្យមានការឈឺចុកចាប់ជាខ្លាំង។</p>
      <p>លោក Simon Cheng លើកឡើងថា ក្រុមសួរចម្លើយ បានព្យាយាមឆ្កិះកកាយ ជជីកសួរលោក ថាតើស្ថានកុងស៊ុលអង់គ្លេសប្រចាំនៅ​ហុងកុង បានដើរតួនាទីអ្វីខ្លះ នៅក្នុងចលនាបាតុក​ម្មនៅហុងកុង ហើយថាតើ មានជនជាតិចិនណាខ្លះ ដែលបានចូលរួមក្នុងសកម្មភាពបះបោរនេះ។ អតីតបុគ្គលិកស្ថានកុងស៊ុលអង់គ្លេសរូបនេះ បញ្ជាក់ទៀតថា លោកបានសម្រេចចិត្តទំលាយរឿងនេះ នៅពេលនេះ គឺដោយសារលោកយល់ថា វាមានសារៈសំខាន់ ដើម្បីឲ្យមតិសាធារណៈធ្វើការត្រិះរិះពិចារណា ថាតើ​ចិនហ៊ានធ្វើអ្វីខ្លះ​។</p>
      <p>ភ្លាមៗក្រោយការទំលាយ​រឿងនេះ លោករដ្ឋមន្ត្រីក្រសួងការបរទេសអង់គ្លេស បានបញ្ជាក់ប្រាប់បណ្តាញ​ព័ត៌មានBBC ថា ការអះអាងរបស់លោក Simon Cheng គឺមានលក្ខណៈគួរឲ្យជឿ យកជាការបាន។ លោករដ្ឋមន្ត្រីបានបញ្ជាក់ដែរ ថាលោកបានកោះអញ្ជើញ​លោកអគ្គរដ្ឋទូតចិន ប្រចាំទីក្រុងឡុង ដើម្បី​សាកសួរពីបញ្ហានេះ ព្រោះករណីធ្វើទារុណកម្មលើបុគ្គលិកស្ថានទូតអង់គ្លេស ពីសំណាក់អាជ្ញាធរចិនបែបនេះ គឺជារឿងមួយ​គួរឲ្យអាម៉ាស និងផ្ទុយពី​ច្បាប់អន្តរជាតិ។</p>
      <p>គួរកត់សំគាល់ផងដែរ ថាក្នុងវិបត្តិនៅហុងកុង រដ្ឋាភិបាលចិន ធ្លាប់បានលើកឡើងថា គឺប្រទេសមហាអំណាចមួយចំនួន ដូចជាសហរដ្ឋអាមេរិក និងអង់គ្លេស ដែលជាអ្នកនៅពីក្រោយ ពន្យុះបាតុករ ឲ្យបះបោរហិង្សា ប្រឆាំងនឹងរដ្ឋអំណាចចិន។</p>
      <p>សូមរំលឹកថា លោក Simon Cheng ដែលកាន់លិខិតឆ្លងដែនហុងកុង បានបាត់ខ្លួនកាលពីថ្ងៃទី​៨ សីហា នៅពេលដែលលោកធ្វើដំណើរទៅកាន់ទីក្រុងឆិនចិន។ ក្រោយមកស្រាប់តែ អាជ្ញាធរចិន បាន​ចេញមុខទទួលស្គាល់ថា គេបានចាប់លោក Simon Cheng ដាក់ឃុំចំនួន​២សប្តាហ៍ ពីបទបំពាន​នឹងច្បាប់សន្តិសុខសណ្តាប់ធ្នាប់សាធារណៈ។ ក្រោយការលើកឡើងរបស់សាម៉ីខ្លួន ដែលអះអាងថារងទារុណកម្ម លោករដ្ឋមន្ត្រីក្រសួងការបរទេសចិន បានបញ្ជាក់ថា សិទ្ធិជាមូលដ្ឋាន របស់លោកSimon Cheng ត្រូវបានអាជ្ញាធរចិនគោរព​យ៉ាងត្រឹមត្រូវ ក្នុងពេលឃុំខ្លួន៕</p>
    </article>
  </body>
</html>