<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T16:29:30+00:00"/>
    <meta property="og:title" content="Νέα επιστολή του Βαγγέλη Μαρινάκη προς τον Σωκράτη Κόκκαλη"/>
    <meta property="og:description" content="Μετά την ανταλλαγή επιστολών ανάμεσα στην ΙΝΤΡΑΚΑΤ και την ΘΡΥΛΟΣ ΑΕ και την δήλωση του ίδιου του Σωκράτη Κόκκαλη, ο Βαγγέλης Μαρινάκης απάντησε με προσωπική του δήλωση μέσω του επίσημου site του Ολυμπιακού"/>
  </head>
  <body>
    <article>
      <h1>Νέα επιστολή του Βαγγέλη Μαρινάκη προς τον Σωκράτη Κόκκαλη</h1>
      <h2>Μετά την ανταλλαγή επιστολών ανάμεσα στην ΙΝΤΡΑΚΑΤ και την ΘΡΥΛΟΣ ΑΕ και την δήλωση του ίδιου του Σωκράτη Κόκκαλη, ο Βαγγέλης Μαρινάκης απάντησε με προσωπική του δήλωση μέσω του επίσημου site του Ολυμπιακού</h2>
      <address><time datetime="2019-11-20T16:29:30+00:00">20 Nov 2019, 16:29</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Facebook 0</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Twitter</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">LinkedIn</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Περισσότερα</a>
        </li>
      </ul>
      <p>Ο Βαγγέλης Μαρινάκης με επίσημη δήλωσή του απαντά στον Σωκράτη Κόκκαλη.</p>
      <p>Μετά την ανταλλαγή επιστολών ανάμεσα στην ΙΝΤΡΑΚΑΤ και την ΘΡΥΛΟΣ ΑΕ και την δήλωση του ίδιου του Σωκράτη Κόκκαλη, ο Βαγγέλης Μαρινάκης απάντησε με προσωπική του δήλωση μέσω του επίσημου site του Ολυμπιακού.</p>
      <p>Τι δήλωσε ο Βαγγέλης Μαρινάκης στο επίσημο site του Ολυμπιακού:</p>
      <p>«Σωκράτη</p>
      <p>Δεν έχεις το θάρρος να ζητήσεις συγγνώμη από τον κόσμο του ΟΛΥΜΠΙΑΚΟΥ για το ατόπημα σου να διώξεις την Ακαδημία μας από το Ρέντη. Σκοπός σου, να κερδοσκοπήσεις για μια ακόμη φορά εις βάρος του ΟΛΥΜΠΙΑΚΟΥ. Ούτε βέβαια έχεις το θάρρος να απολογηθείς για τη συμπεριφορά σου σε βάρος του ΟΛΥΜΠΙΑΚΟΥ.</p>
      <p>Δεν λες τίποτα στον κόσμο του ΟΛΥΜΠΙΑΚΟΥ για τη δραστηριότητα, με τις ευλογίες σου, του στενού σου συνεργάτη Θωμά Μητρόπουλου ενάντια στην ομάδα μας. Για τις δουλειές των εταιρειών σου με τον Μελισσανίδη (ΟΠΑΠ, γήπεδο ΑΕΚ) καθώς και τις σχέσεις της οικογένειας σου με τη κυβέρνηση των ΣΥΡΙΖΑΝΕΛ, που πολέμησε λυσσαλέα τον ΟΛΥΜΠΙΑΚΟ.</p>
      <p>Η ΠΑΕ ΟΛΥΜΠΙΑΚΟΣ, που μου παρέδωσες, είχε δεκάδες εκατομμύρια ευρώ χρέη σε δημόσιο, τράπεζες, παίκτες, ομάδες και προμηθευτές σε κατάσταση πλήρους αφερεγγυότητας, με πολλές εκκρεμείς δικαστικές υποθέσεις, που ακόμα και δέκα χρόνια μετά ταλαιπωρούν το Σύλλογο. Παρέδωσες την ΠΑΕ ΟΛΥΜΠΙΑΚΟΣ σε οικονομική κατάσταση χειρότερη από την ΠΑΕ ΑΕΚ, η οποία οδηγήθηκε σε χρεοκοπία, και την ΠΑΕ Παναθηναϊκός, η οποία καταδικάστηκε σε πολυετή παρακμή. Αυτό θα ήταν το μέλλον του ΟΛΥΜΠΙΑΚΟΥ, αν δεν πλήρωνα (και ακόμα πληρώνω) τα χρέη και τις υποχρεώσεις σου.</p>
      <p>Έχεις το θράσος να αναφέρεσαι στο «Γ. Καραϊσκάκης». Ξέρεις καλά, ότι είσαι ο μόνος, που αποκόμισε κέρδη εκατομμυρίων ευρώ πουλώντας μετοχές του γηπέδου στον Λαυρεντιάδη και εισπράττοντας εκατομμύρια ευρώ και από εμένα.</p>
      <p>Έχεις το θράσος να αναφέρεσαι στο προπονητικό κέντρο του Ρέντη. Ξέρεις πολύ καλά, ότι παρέλαβα ένα απλό προπονητικό κέντρο, για το οποίο ξόδεψα εκατομμύρια ευρώ, ώστε να δημιουργηθεί ένα από τα πιο σύγχρονα προπονητικά κέντρα της Ευρώπης. Ένα προπονητικό κέντρο, που μεταβίβασα δωρεάν και πλέον ανήκει για πάντα στην ΠΑΕ ΟΛΥΜΠΙΑΚΟΣ και όχι σε εταιρεία συμφερόντων του μεγαλομετόχου, όπως επί των ημερών σου.</p>
      <p>Δεν κρύβομαι. Το Πόθεν Έσχες μου είναι απόλυτα ξεκάθαρο και έχω ελεγχθεί τα τελευταία χρόνια όσο κανένας άλλος. Είμαι πάντα μπροστά, πληρώνοντας σε προσωπικό επίπεδο τις μάχες, που έχω δώσει απέναντι σε αυτούς, που θέλουν να βλάψουν τον ΟΛΥΜΠΙΑΚΟ. Εσύ είσαι αυτός, που συμμαχείς παρασκηνιακά και συνεταιρίζεσαι με τους εχθρούς του ΟΛΥΜΠΙΑΚΟΥ για να προωθήσεις τα επιχειρηματικά σου συμφέροντα. Σε χρησιμοποιεί ως σημαία του ο κάθε αντι-Ολυμπιακός.</p>
      <p>Δεν έχω πολιτικές φιλοδοξίες. Η ενασχόληση μου με τα κοινά ξεκινάει και σταματάει στο Δήμο Πειραιά, όπου μεγάλωσα, είναι σχέση προσφοράς και τα έργα μιλούν από μόνα τους. Πολιτικές φιλοδοξίες έχεις εσύ και τα μέλη της οικογένειάς σου. Παρέδωσες την ιστορία σου στον ΟΛΥΜΠΙΑΚΟΣ προς καπηλεία από τον ΣΥΡΙΖΑ στις ευρωεκλογές και όχι μόνο.</p>
      <p>Ουδέποτε χρησιμοποίησα τον ΟΛΥΜΠΙΑΚΟ για να προωθήσω τα προσωπικά μου συμφέροντα. Οι επιχειρήσεις μου αναπτύσσονται και προοδεύουν στο εξωτερικό και δεν έχουν καμία σχέση με το ελληνικό Δημόσιο. Ο ΟΛΥΜΠΙΑΚΟΣ ήταν για εσένα το όχημα για την προώθηση των κρατικοδίαιτων επιχειρήσεών σου. Αυτές γιγαντώθηκαν κατά την περίοδο που ήσουν ιδιοκτήτης της ΠΑΕ ΟΛΥΜΠΙΑΚΟΣ. Απέτυχαν και χρεοκόπησαν, οποτεδήποτε δραστηριοποιήθηκαν εκτός των ελληνικών συνόρων.</p>
      <p>Ο ΟΛΥΜΠΙΑΚΟΣ τα τελευταία δέκα χρόνια μεγαλώνει. Η ΠΑΕ ΟΛΥΜΠΙΑΚΟΣ αποτελεί πλέον μέλος της παγκόσμιας ποδοσφαιρικής ελίτ, κατακτώντας την υψηλότερη της θέση στην Ευρωπαϊκή της ιστορία. Ο Ερασιτέχνης ΟΛΥΜΠΙΑΚΟΣ, ο οποίος άφησες με εκατομμύρια χρέη, θριαμβεύει σε όλα τα αθλήματα κατακτώντας Ευρωπαϊκούς τίτλους. Η κοινωνική προσφορά της ερυθρόλευκης οικογένειας αποτελεί παράδειγμα για όλους.</p>
      <p>Σωκράτη,</p>
      <p>είσαι Αχάριστος. Ποτέ δεν εκτίμησες τα όσα σου προσέφερα. Σε στήριξα στις προσωπικές και επιχειρηματικές σου αντιπαραθέσεις σεβόμενος την ιστορία και την προσφορά σου στον ΟΛΥΜΠΙΑΚΟ. Αυτήν την ιστορία, όμως, εσύ δεν τη σεβάστηκες. Τα τελευταία τρία χρόνια αποφάσισες να συμμαχήσεις με τους εχθρούς του ΟΛΥΜΠΙΑΚΟΥ μας. Και όλα αυτά για να προωθήσεις μια ακόμα φορά τα προσωπικά σου συμφέροντα.</p>
      <p>Σε καλώ ακόμα και τώρα να απαρνηθείς τους εχθρούς μας και να ξεκινήσεις ΝΑ ΟΝΕΙΡΕΥΕΣΑΙ ΜΑΖΙ ΜΑΣ ΓΙΑ ΤΟ ΜΕΓΑΛΕΙΟ ΤΟΥ ΟΛΥΜΠΙΑΚΟΥ ΜΑΣ.</p>
      <p>Βαγγέλης Μαρινάκης».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Facebook 0</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Twitter</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">LinkedIn</a>
        </li>
        <li>
          <a href="https://www.eleftherostypos.gr/sports/490218-nea-epistoli-toy-baggeli-marinaki-pros-ton-sokrati-kokkali/#">Περισσότερα</a>
        </li>
      </ul>
    </article>
  </body>
</html>