<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/20/7103281/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T16:03:58+00:00"/>
    <meta property="og:title" content="Успіхи та провали євроінтеграції: що дасть відкриття системи &quot;Пульс угоди&quot;"/>
    <meta property="og:description" content="“Це зміна філософії. Так, ми підставляємося під якусь критику, але ми готові до цієї розмови. Критикуйте, підказуйте. Це нам і самим корисно”, – заявив віцепрем’єр."/>
  </head>
  <body>
    <article>
      <h1>Успіхи та провали євроінтеграції: що дасть відкриття системи "Пульс угоди"</h1>
      <address><time datetime="2019-11-20T16:03:58+00:00">20 Nov 2019, 16:03</time> by <a rel="author" href="https://www.eurointegration.com.ua/authors/panchenko/" target="_blank">Юрій Панченко, Сергій Сидоренко</a></address>
      <p>Три роки тому Україна відкрила реєстр електронних декларацій державних службовців.</p>
      <p>Цей крок, який наша держава зробила для виконання плану дій візової лібералізації, дорого коштував для іміджу влади. Рівень статків, нерухомості, грошових коштів тощо, які задекларували посадовці, вразив надто багатьох українців. У деяких випадках виникала чітка впевненість, що ці статки мають сумнівне чи корупційне походження – але довести це не було можливості.</p>
      <p>Тобто рівень корупції від відкриття реєстру декларацій не збільшився – але в один момент виріс рівень її демонстрації, чи то публічності.</p>
      <p>Між тим факт відкриття цього реєстру сам по собі став інструментом попередження корупції – бо ж "не цікаво" брати хабарі, не купуючи при цьому нових автомобілів, нерухомості тощо. А недекларування цього майна є карним злочином. </p>
      <aside>Зараз схожа історія відбувається у сфері європейської інтеграції.</aside>
      <p>В середу Кабінет міністрів відкрив публічний доступ до "Пульсу угоди", системи моніторингу виконання Угоди про асоціацію. Ця система не нова, <a href="https://www.eurointegration.com.ua/news/2017/07/13/7068463/"><b>вона запрацювала ще у 2017 році</b></a>, причому була створена за гроші ЄС. </p>
      <p>Але зробити її публічною досі не вдавалося.</p>
      <p>За уряду Гройсмана її відкриття блокував особисто прем’єр (у той час як профільна віцепрем’єрка була за відкриття). Річ у тім, що система моніторингу виявилася... "занадто об’єктивною". Вона демонструвала не лише здобутки, а й проблеми уряду. І останніх виявилося чимало.</p>
      <p>Відкриття "Пульсу" саме по собі не додає нових проблем у євроінтеграції – але робить їх публічними. А отже, створює підстави для критики влади </p>
      <p>За даними ЄвроПравди, новий уряд також не відразу зважився на цей крок. Рішенню про відкриття "Пульсу" передували бурхливі дискусії в уряді. Частина міністерств опиралася відкриттю – і мала для цього підстави. </p>
      <p>І знову, як і у попередній владі, "за" був профільний віцепрем’єр, <a href="https://www.eurointegration.com.ua/interview/2019/09/27/7101190/"><b>про що він говорив ще два місяці тому</b></a> в інтерв’ю "Європейській правді".</p>
      <p>За підтримки прем’єра вдалося "дотиснути" відкриття "Пульсу". 20 листопада на "євроінтеграційному" засіданні Кабміну Дмитро Кулеба заявив про виконання цієї обіцянки. Система, розміщена <a href="http://pulse.eu-ua.org/">на сайті pulse.eu-ua.org</a>, оновлюється щоквартально і відображає відсоток виконання зобов’язань за кожним із напрямків УА, частку прострочених зобов’язань, а також ті, чия реалізація перебуває у зоні ризику. </p>
      <h3>Відсотки пульсу</h3>
      <p>Варто окремо відзначити: хоча попередній уряд закрив систему, але перетворити на таємницю рівень виконання Угоди він не зміг. </p>
      <p>Віцепрем’єрка з євроінтеграції Іванна Климпуш-Цинцадзе раз на рік публікувала звіти (по суті, витяги з "Пульсу"), які дозволяли оцінити, в яких сферах асоціація пробуксовує найбільше. </p>
      <p>А проблеми були. Так, за підсумками 2017 року <a href="https://www.eurointegration.com.ua/articles/2018/02/23/7077913/"><b>рівень виконання річних планів з імплементації УА</b></a> становив 41%. А у 2016 році ситуація була ще гіршою – за словами тодішньої віцепрем’єрки, "зі 126 директив, які ми мали імплементувати в українське законодавство у 2016 році, <a href="https://www.eurointegration.com.ua/articles/2017/03/7/7062615/"><b>імплементовано лише 36, з них 23 – повністю</b>".</a></p>
      <p>За нового уряду розбивка показників "Пульсу угоди" має відмінності від даних, оприлюднених урядом у минулі роки, але подекуди є можливість їх порівняти.</p>
      <p>Нинішні оцінки фіксують рівень виконання станом на кінець третього кварталу нинішнього року.</p>
      <aside>Отже, якими є ключові оцінки уряду щодо виконання Угоди про асоціацію?</aside>
      <p>Наразі найбільший прогрес у адаптації законодавства ЄС фіксується у напрямку "Національний діалог, національна безпека та оборона": тут Україна виконала 84% своїх зобов’язань. Втім, ключові реформи тут були проведені ще у 2015 році.</p>
      <p>Аналогічно високі загальні показники Україна має у секторах "Юстиція, свобода, безпека, права людини" (загальний рівень виконання – 79%, проте цього року – лише 14%), "Технічні бар’єри у торгівлі" (76% та 63% відповідно), а також у "Підприємництві" (74% та 70% відповідно).</p>
      <p>Найгірший рівень виконання зобов’язань – у напрямку "Інтелектуальна власність", лише 16%. Втім, в даному випадку підстав говорити про "зраду" немає – всі зобов’язання за цією статтею мають дедлайн у 2023 році.</p>
      <h3>Робота над помилками</h3>
      <p>Саме тому більш показовим буде інший ракурс – за яким із напрямків є найбільше <b>прострочених зобов’язань</b>.</p>
      <p>І тут аутсайдером є "Фінансове співробітництво та боротьба із шахрайством" (відповідальний орган в уряді – Міністерство внутрішніх справ). Попри те, що загальна кількість задач за цією статтею незначна, <b>прострочено з них аж 76%.</b></p>
      <p>Не набагато краща ситуація у напрямку "Митні питання" (відповідальний наразі Мінфін). Тут виконання зобов’язань мало бути завершено ще минулого року. В результаті було виконано лише 31% роботи, прострочено, відповідно, 69%. </p>
      <p>Причому митниця так само фігурувала серед аутсайдерів і за минулого уряду. В уже згаданому інтерв’ю ЄвроПравді Дмитро Кулеба визнав, що у цій сфері "кінь не валявся", однак висловив упевненість, що нинішній голова митниці Макс Нефьодов зможе оперативно вирішити проблеми.</p>
      <p>Ще один украй проблемний напрям – "Охорона здоров’я". Наразі виконано лише 17% зобов’язань. У поточному році Україна не має дедлайнів у цій сфері, проте рівень виконання завдань за 2016-2017 роки складає 25% та... лише 1% відповідно!</p>
      <p>Також в уряді й раніше говорили про проблеми з виконанням УА у сфері транспорту та транспортної інфраструктури. Наразі у ній виконано лише 20% завдань (прострочено – більш ніж 50%), а рівень виконання протягом останніх трьох років не перевищував 16%.</p>
      <p>Тож не випадково, що саме інфраструктуру разом з енергетикою в уряді <a href="https://www.eurointegration.com.ua/news/2019/11/20/7103280/"><b>назвали серед пріоритетів роботи</b></a> у наступні місяці. </p>
      <p>Лише трохи кращі результати у напрямках "Захист споживачів" та "Довкілля", де відсоток "прострочок" перевищує 40%.</p>
      <p>Між тим із відкриттям "Пульсу" стало зрозуміло, що проблеми є навіть у секторах, які традиційно вважаються "показовими". Наприклад, у напрямку "Державні закупівлі" – там виконано лише 61% запланованих реформ. І хоча відсоток прострочених зобов’язань там незначний (близько 10%), значна їх частина сформувалася у 2018 році.</p>
      <p>* * * * *</p>
      <p>Чи дають ці статистичні дані вичерпну картину стану української євроінтеграції? Напевно, ні, адже часто "суспільна вага" та складність окремих зобов’язань буває абсолютно непорівнянною.</p>
      <p>Разом із тим, той факт, що "Пульс угоди" нарешті став публічним, є надзвичайно позитивним.</p>
      <p>"Це зміна філософії. Так, ми підставляємося під якусь критику, що лунає, але ми готові до цієї розмови. Дивіться, критикуйте, підказуйте. Це нам і самим корисно", – заявив після засідання уряду Дмитро Кулеба. </p>
      <p>А урядова статистика дозволить не лише слідкувати за станом виконання угоди, за його щоквартальними змінами, але й точно визначати, хто саме в уряді "гальмує" (чи навпаки – штовхає вперед) європейську інтеграцію.</p>
      <p>
        <b>
          <i>Автори: Юрій Панченко, Сергій Сидоренко,</i>
        </b>
      </p>
      <p>
        <b>
          <i>"Європейська правда"</i>
        </b>
      </p>
      <p>
        <i>Матеріал підготовлений "Європейською правдою" в рамках фінансованого Європейським Союзом проєкту Keeping Focus on Reforms Ahead of Elections and Beyond. Оцінки та думки журналістів та дописувачів ЄП можуть не збігатися з позицією Євросоюзу</i>
      </p>
    </article>
  </body>
</html>