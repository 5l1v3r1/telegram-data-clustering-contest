<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/gavleborg/tva-barn-kordes-pa-gavle-kommun-kritiseras-det-ar-inte-sakert"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T16:31:59+00:00"/>
    <meta property="og:title" content="Två barn påkörda – Gävle kommun kritiseras: ”Busshållplatserna är farliga”"/>
    <meta property="og:description" content="”Busshållplatserna är jättefarliga” – skarp kritik riktas mot Gävle kommun för att busshållplatserna, där två barn blev påkörda under tisdagseftermiddagen, inte är säkra. Gävle kommun medger att busshållplatserna inte är optimalt placerade."/>
  </head>
  <body>
    <article>
      <h1>Två barn påkörda – Gävle kommun kritiseras: ”Busshållplatserna är farliga”</h1>
      <address><time datetime="2019-11-20T16:31:59+00:00">20 Nov 2019, 16:31</time> by <a rel="author">David Rydell</a></address>
      <p>
        <b>”Busshållplatserna är jättefarliga” – skarp kritik riktas mot Gävle kommun för att busshållplatserna, där två barn blev påkörda under tisdagseftermiddagen, inte är säkra. Gävle kommun medger att busshållplatserna inte är optimalt placerade.</b>
      </p>
      <p>En pojke skadades allvarligt efter att ha blivit påkörd av en lastbil på Skogsmursgatan i Andersberg under tisdagseftermiddagen. Enligt polisen ska pojken ha klivit av en buss och sen gått över vägen.</p>
      <p>Nu riktas kritik mot Gävle kommun från flera håll som menar att busshållplatsen inte är säker.</p>
      <p>– Den kanske inte är supersäker. När vi planerade för att bygga en till hållplats ville vi helst ha en busshållplats direkt när man svänger av från Skogsmursgatan till Vinddraget. Men det fick inte plats, säger Marie Grew, trafikplanerare vid Gävle kommun.</p>
      <h3>”Busshållplatsen är för smal”</h3>
      <p>Busshållplatsplaceringen är omtvistad. Kritik riktas även från Somaliska föreningen i Gävle som uppger att det trafiksituationen förvärrats efter att ett övergångsställe tagits bort från Skogsmursgatan och busshållplatsen Vinddraget tagits bort.</p>
      <p>– Vi har tagit upp trafiksituationen med kommunen flera gånger. Det enda de har gjort är att sätta upp en skylt om omkörningsförbud men det räcker inte. Busshållplatsen är för smal. Det är inte säkert, säger Said Abdulaahi, busschaufför och talesperson för Somaliska föreningen i Gävle.</p>
      <h3>Andra olyckan i år</h3>
      <p>På den närliggande pizzerian såg personalen räddningstjänsten vårda pojken under tisdagseftermiddagen. Men det var inte den första olyckan som personalen har fått uppleva på nära håll.</p>
      <p>– Busshållplatserna är jättefarliga. Folk vill komma dit de ska så fort som möjligt och det är många bilar som kör på vägen, säger Ahmad Nama Kidam.</p>
      <p>Under tisdagskvällen fördes pojken till Akademiska sjukhuset i Uppsala. I samband med olyckan skadades även en flicka under 15 år då hon kördes på av en polisbil som ryckte ut till olyckan. En händelse som utreds internt av polisen.</p>
      <related>
        <h4>Relaterat</h4>
        <a href="https://www.svt.se/nyheter/lokalt/gavleborg/flicka-pakord-av-polisbil-utreds-internt-gar-automatisk-dit"/>
        <a href="https://www.svt.se/nyheter/lokalt/gavleborg/person-pakord-av-lastbil-i-andersberg-i-gavle"/>
      </related>
    </article>
  </body>
</html>