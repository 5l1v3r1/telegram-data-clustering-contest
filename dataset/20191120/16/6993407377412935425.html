<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kater-povernennia/30283027.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T16:11:07+00:00"/>
    <meta property="og:title" content="Захоплені біля берегів Криму кораблі повернулися в порт Очакова"/>
    <meta property="og:description" content="Захоплені біля берегів Криму торік українські кораблі повернулися в порт Очакова (Миколаївська область). Їх зустрічають активісти з українськими прапорами і символікою, повідомляє кореспондент Радіо С"/>
  </head>
  <body>
    <article>
      <h1>Захоплені біля берегів Криму кораблі повернулися в порт Очакова</h1>
      <address>
        <time datetime="2019-11-20T16:11:07+00:00">20 Nov 2019, 16:11</time>
      </address>
      <p>Захоплені біля берегів Криму торік українські кораблі повернулися в порт Очакова (Миколаївська область). Їх зустрічають активісти з українськими прапорами і символікою, повідомляє кореспондент Радіо Свобода.</p>
      <p>Першим повернувся український катер «Нікополь», а пізніше – буксир «Яни Капу». Третій катер, очевидно, підпливає, але його через темну пору помітити складно, передає кореспондент Радіо Свобода.</p>
      <p>А забрали з Криму захоплені ФСБ військові кораблі «Бердянськ», «Нікополь» і «Яни Капу» буксири «Гайдамака», «Сапфір» і «Титан». Поверталися кораблі майже дві доби.</p>
      <p>За даними кореспондента, сьогодні в Очакові очікують на президента Володимира Зеленського.</p>
      <figure>
        <iframe data-src="https://twitter.com/1/status/1197186943156654080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>18 листопада в акваторії Чорного моря розпочався процес повернення Росією захоплених торік біля Керченської протоки українських катерів «Нікополь», «Бердянськ» і буксира «Яни Капу».</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків </a>формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>