<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/juve-il-mistero-demiral-non-gioca-mai-eppure-costa-il-doppio-57931"/>
    <meta property="og:site_name" content="il BiancoNero"/>
    <meta property="article:published_time" content="2019-11-20T16:30:00+00:00"/>
    <meta property="og:title" content="Juve, il mistero Demiral: non gioca mai eppure costa il doppio"/>
    <meta property="og:description" content="Merih Demiral è un piccolo, grande mistero. E’ stato dipinto come una specie di fenomeno: in estate il suo acquisto da parte della Juve - per 18 milioni, non pochi - è stato celebrato"/>
  </head>
  <body>
    <article>
      <h1>Juve, il mistero Demiral: non gioca mai eppure costa il doppio</h1>
      <address><time datetime="2019-11-20T16:30:00+00:00">20 Nov 2019, 16:30</time> by <a rel="author">Stefano Agresti</a></address>
      <p><b>Merih Demiral è un piccolo, grande mistero</b>. E’ stato dipinto come<b> una specie di fenomeno:</b> in estate il suo acquisto da parte della Juve - per <b>18 milioni</b>, non pochi - è stato celebrato come un grande colpo di mercato; il club bianconero ne <b>ha chiesti immediatamente 40 al Milan</b> per girarglielo. E questa è la cifra di cui si parla anche oggi, quando si ipotizza la sua partenza a gennaio (tra le società interessate c’è sempre quella rossonera). Già, ma <b>dove nasce tutta questa considerazione nei confronti del difensore turco?</b></p>
      <p><b>Demiral in serie A ha giocato 15 partite: 14 nel Sassuolo, quasi tutte bene</b>, anche se gli emiliani hanno vinto solo due volte e hanno incassato 21 gol (lui ne ha realizzati due, entrambi nel 4-0 al Chievo); <b>una nella Juve, contro il Verona, decisamente male</b>. <b>Sarri non si fida di lui</b>, tant’è vero che lo ha retrocesso <b>all’ultimo posto</b> nelle gerarchie dei difensori centrali bianconeri: se Bonucci è intoccabile e De Ligt ha preso il posto di Chiellini, la prima alternativa ai titolari è diventata Rugani. <b>Sta invece giocando con continuità nella Turchia</b>, qualificata all’Europeo dell’anno prossimo, ma non può essere sufficiente questo a renderlo affidabile per il nostro campionato e soprattutto per una grande squadra: c’è bisogno di molto di più.</p>
      <p>Non stiamo sostenendo che Demiral non possa diventare un difensore buono, eccellente o magari straordinario. <b>Ci stiamo però chiedendo come sia possibile che la sua valutazione sia così elevata benché non giochi mai</b>. Il paradosso è proprio questo: <b>pagato 18 milioni, bocciato da Sarri, mai impiegato nella Juve, viene valutato il doppio</b> rispetto a quando è stato acquistato. <b>Un piccolo, grande mistero</b>.</p>
      <p>
        <i>@steagresti</i>
      </p>
      <p> </p>
    </article>
  </body>
</html>