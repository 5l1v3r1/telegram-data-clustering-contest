<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/ambaixador-nord-america-UE-Ucraina-diu-seguia-ordres-trump_0_2347565383.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T16:12:22+00:00"/>
    <meta property="og:title" content="L'ambaixador nord-americà a la UE assegura que va pressionar Ucraïna &quot;per ordre&quot; de Trump"/>
    <meta property="og:description" content="Gordon Sondland presta testimoni davant la comissió que valora l''impeachment'"/>
  </head>
  <body>
    <article>
      <h1>L'ambaixador nord-americà a la UE assegura que va pressionar Ucraïna "per ordre" de Trump</h1>
      <h2>Gordon Sondland presta testimoni davant la comissió que valora l''impeachment'</h2>
      <address>
        <time datetime="2019-11-20T16:12:22+00:00">20 Nov 2019, 16:12</time>
      </address>
      <p>Donald Trump ha destacat en més d'una ocasió que el que més aprecia és la fidelitat, però aquest dimecres ha rebut <a href="https://www.ara.cat/internacional/ambaixador-nord-america-UE-Trump-Ucraina_0_2339166144.html">una important punyalada de Gordon Sondland</a>, l'ambaixador nord-americà davant la Unió Europea. Sondland, que va donar un milió de dòlars per a la festa de la presa de possessió del president i va ser enviat a Brussel·les sense tenir experiència diplomàtica prèvia, ha utilitzat el seu testimoni públic a la investigació de l'<i> impeachment</i> per posar en marxa el ventilador i esquitxar tant la Casa Blanca com el departament d'Estat.</p>
      <p>Ha explicat que "tothom estava al cas" que ell treballava per aconseguir que <a href="https://www.ara.cat/internacional/Ucraina-escull-continuisme-actor-governar_0_2219778136.html">el president d'Ucraïna, Volodímir Zelenski</a>, es comprometés a anunciar públicament una investigació sobre l'exvicepresident i actual aspirant demòcrata a la presidència, Joe Biden, i la suposada conspiració entre demòcrates i Ucraïna el 2016. Era la condició de Trump per rebre Zelenski a la Casa Blanca. "No era un secret", ha declarat Sondland, que també ha assegurat: "Vaig seguir les instruccions del president". ¿Hi va haver, aleshores, <i>quid pro quo</i>?, li han preguntat. "La resposta és sí", ha contestat ell.</p>
      <figure>
        <img src="https://www.ara.cat/2019/09/25/internacional/Trump-president-Ucraina-Necessito-facis_2313978834_66032207_117x66.jpg"/>
      </figure>
      <p>
        <a href="https://www.ara.cat/internacional/Trump-president-Ucraina-Necessito-facis-favor_0_2313968809.html">Trump al president d'Ucraïna: "Necessito que ens facis un favor"</a>
      </p>
      <p>Sondland ha sigut més ambigu a l'hora d'establir un vincle entre <a href="https://www.ara.cat/internacional/EUA-Ucraina-polemica-pressions-Trump_0_2318768337.html">l'ajuda militar a Ucraïna</a> per part de la Casa Blanca –per valor de prop de 400 milions de dòlars– i l'exigència al govern d'aquest país perquè es comprometés a anunciar una investigació sobre Biden amb la qual, segons els demòcrates, Donald Trump voldria treure un profit electoral. La Casa Blanca va retenir aquesta ajuda el 18 de juliol i només la va lliurar més tard, l'11 de setembre, quan ja es coneixia l'existència d'una queixa per part d'un informant, que va obrir el camí cap a un possible judici polític al president nord-americà.</p>
      <p>L'ambaixador també ha detallat que, davant l'absència d'una "explicació creïble" sobre la congelació de l'ajuda militar, va arribar a la conclusió que la seva represa estava vinculada al compromís públic que Trump exigia d'Ucraïna. I així ho va fer saber a un dels assessors de Zelenski. Amb tot, Sondland ha admès: "El president Trump mai em va dir directament que l'ajuda estigués condicionada a aquest compromís". La seva comunicació amb Trump sobre Ucraïna es feia a través de l'advocat personal del president nord-americà, Rudy Giuliani.</p>
      <h3>Rudy Giuliani, l'intermediari de Trump</h3>
      <p>Conjuntament amb Kurt Volker, exenviat especial dels Estats Units a Ucraïna, i Rick Perry, secretari d'Energia, Gordon Sondland ha explicat que va seguir les directrius de l'advocat de Trump. "No volíem treballar amb Giuliani", ha assegurat Sondland. Però ho van fer "per indicació expressa del president Trump", amb la qual cosa ell va entendre en tot moment, ha dit, que "Giuliani expressava els desitjos del president dels Estats Units". Sondland ha afegit: "Sabíem que aquestes investigacions eren importants per al president".</p>
      <p>Volker, Perry i Sondland formen el que es coneix als Estats Units com "el grup dels <i>tres amigos</i>" (així, en castellà), descrit per testimonis anteriors com un canal "irregular" de comunicació amb Ucraïna. L'ambaixador ha defensat amb contundència el contrari, i ha repetit en diverses ocasions que tant el secretari d'Estat, Mike Pompeo, com la mateixa Casa Blanca "estaven al cas" dels passos que anaven fent.</p>
      <p>Ha implicat també el vicepresident Mike Pence, a qui l'1 de setembre, abans que es reunís amb Zelenski a Polònia, Sondland li va comunicar que els ucraïnesos "estaven preocupats que el retard en l'ajuda estigués vinculat a la qüestió de la investigació". Sondland ha recordat que el vicepresident es va limitar a fer un gest d'assentiment. Durant la reunió amb Pence, el president ucraïnès va treure el tema: "El vicepresident li va dir [a Zelenski] que parlaria amb el president Trump", també ha precisat Sondland. En un apart posterior, l'ambaixador a la UE va comunicar a la delegació de Kíev que creia que la represa de l'ajuda militar no tindria lloc "probablement" fins que Ucraïna fes un anunci públic per complaure la Casa Blanca.</p>
      <figure>
        <img src="https://www.ara.cat/2018/02/01/internacional/president-Donald-Trump-moderar-Unio_1953414713_50731917_117x66.jpg"/>
      </figure>
      <p>
        <a href="https://www.ara.cat/internacional/Guia-no-proces-impeachment_0_2313968836.html">Guia per no perdre's en el procés de l''impeachment'</a>
      </p>
      <p>El president Trump, que el 8 d'octubre va escriure un tuit en què qualificava Gordon Sondland de "realment un gran tipus i un gran americà", ha assegurat aquest dimecres: "No he parlat gaire amb ell. No és una persona a qui conegui bé, tot i que sembla una bona persona". Ha fet aquestes declaracions als jardins de la Casa Blanca abans de marxar de viatge a Texas, i no ha acceptat preguntes dels periodistes, cosa que no és habitual de Trump. Per sembrar dubtes sobre la lleialtat de Sondland, el president ha afirmat que l'ambaixador nord-americà davant la Unió Europea "va donar suport a altres candidats" durant la campanya del 2016.</p>
      <p>La declaració de Sondland suposa un salt qualitatiu en la investigació de l'<i> impeachment</i> i una molt mala notícia per a Trump. Potser per això, el republicà Devin Nunes, a manera de salutació, ha deixat anar a Sondland: "No estem contents [amb la teva presència]".</p>
    </article>
  </body>
</html>