<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/elbilene-som-floppet/71822290"/>
    <meta property="og:site_name" content="Dinside"/>
    <meta property="article:published_time" content="2019-11-20T16:00:00+00:00"/>
    <meta property="og:title" content="Elbilene som floppet"/>
    <meta property="og:description" content="Nordmenn går mann av huse for å skaffe seg en elbil – nesten det samme hvilken modell virker det som. Men noen modeller går nesten helt under radaren."/>
  </head>
  <body>
    <article>
      <h1>Elbilene som floppet</h1>
      <h2>Nordmenn går mann av huse for å skaffe seg en elbil – nesten det samme hvilken modell virker det som. Men noen modeller går nesten helt under radaren.</h2>
      <address><time datetime="2019-11-20T16:00:00+00:00">20 Nov 2019, 16:00</time> by <a rel="author">Rune Korsvoll</a></address>
      <p>Helt siden de første «moderne» elbilene begynte å komme i 2012, året etter at norske Think gikk konkurs, har elbilsalget økt kraftig hvert år her til lands. I 2012 ble Nissan Leaf den første storselgeren. Et par år senere fikk den sterk konkurranse fra VW e-Golf, Tesla Model S og BMW i3.</p>
      <p>
        <b>Det siste året har elbilsaget tatt helt av. Fram til utgangen av oktober i år var det registrert 121.096 nye personbiler i Norge. 53.196 av disse var rene elbiler.</b>
      </p>
      <related>
        <a href="https://www.dinside.no/motor/store-endringer/71805246"/>
      </related>
      <p>I tillegg kommer i underkant av 7.000 bruktimporterte. Tesla Model 3 er den klart mest registrerte bilen i Norge, så langt i år, uansett drivlinje.</p>
      <h3>Vi har styrt unna</h3>
      <p>I denne suksesshistorien finnes det likevel en del elektriske biler som best kan betegnes som en fiasko, hvor salget har vært ubetydelig.</p>
      <p>Norske kjøpere har styrt unna disse, av flere årsaker. Ofte er det snakk om kort rekkevidde og at bilene har vært uten mulighet for hurtiglading. Noen modeller er også produsert for å tilfredsstille utslippskravene i et spesielt land (Toyota Rav4 Electric) eller i begrenset antall, fordi bilprodusenten ikke tok sjansen på at interessen var stor nok til å sette bilen i full serieproduksjon (Volvo C30 Electric).</p>
      <p>
        <i>Bak de lave salgstallene skjuler det seg flere ganske spesielle historier. Her er sju elbiler som norske kunder ikke synes noe særlig om.</i>
      </p>
      <related>
        <a href="https://www.dinside.no/motor/dette-er-norges-verste-rundkjoringer/71825064"/>
      </related>
      <h3>7. Ford Focus Electric</h3>
      <p>Det er ikke helt riktig at ingen ville ha Ford Focus Electric. I underkant av 600 har kjøpt bilen, de sju årene den har vært i salg.</p>
      <p>
        <b>I norsk sammenheng er imidlertid ikke det så mye å skryte av. Spesielt ikke siden bilen er i en klasse som burde treffe norske kjøpere veldig godt.</b>
      </p>
      <p>Kort rekkevidde, ikke mulighet for hurtiglading (de første årene) og en batteripakke som stjeler mye av plassen i bagasjerommet, har fått folk til å skygge unna. Bilen var bare et desperat forsøk på å tilby en elektrisk bil, uten at Ford hadde tatt seg tid til å utvikle en god plattform for dette.</p>
      <figure>
        <img src="https://dbstatic.no/71822306.jpg?imageId=71822306&amp;width=1024&amp;height=615"/>
        <figcaption><b>FORD FOCUS ELECTRIC:</b> Ikke en spesielt godt utviklet plattform. Foto: Ford Vis mer</figcaption>
      </figure>
      <h3>6. Renault Fluence Z.E.</h3>
      <p>Renault har hatt stor suksess med elbilen Zoe, men store Fluence er det nesten ingen nordmenn som har kjøpt - eller hørt om (?). Siden bilen kom hit i 2014, er det snakk om bare cirka 15 biler, via den norske Renault-importøren.</p>
      <p>Dette burde egentlig være en bil som fenget, med stor innvendig plass og god kjørekomfort. Kort rekkevidde (185 kilometer etter den gamle, snille NEDC målemetoden) og et lite bagasjerom (317 liter) har imidlertid bidratt til laber interesse.</p>
      <figure>
        <img src="https://dbstatic.no/71822308.jpg?imageId=71822308&amp;width=1024&amp;height=615"/>
        <figcaption>RENAULT FLUENCE Z.E.: Bare om lag 15 biler solgt hadde ikke denne elbilen mye innflytelse på det norske markedet. Foto: Renault Vis mer</figcaption>
      </figure>
      <h3>5. Toyota Rav4 Electric</h3>
      <p>Toyota har konsentrert seg om hybrider i stedet for å satse mye på elektriske biler. Fabrikken har imidlertid bygget en elektrisk utgave av RAV4, men den norske Toyota-importøren fikk aldri ta den inn til Norge.</p>
      <p>Først og fremst er dette fordi bilen ble bygd med tanke på å tilfredsstille utslippskravene i California, men sikkert også fordi den ble svært dyr.</p>
      <p>Prisen i USA ble oppgitt til 50.000 dollar i 2012 (460.000 kroner etter dagens kurs), noe som var omtrent dobbelt så mye som bensinutgaven. I dag selges det noen brukt-importerte på Finn.no.</p>
      <figure>
        <img src="https://dbstatic.no/71822313.jpg?imageId=71822313&amp;width=1024&amp;height=615"/>
        <figcaption><b>TOYOTA RAV4 ELECTRIC:</b> Laget for amerikanerne. Foto: Toyota Vis mer</figcaption>
      </figure>
      <h3>4. Smart EQ Forfour</h3>
      <p>Sommeren 2017 kom Smart Forfour som elbil med fire seter – en liten, ganske kjapp og ikke minst rimelig bil med en startpris på 195.000 kroner.</p>
      <related>
        <a href="https://www.dinside.no/motor/sparer-mange-millioner-timer-ko/71818122"/>
      </related>
      <p>Den burde kunne vært et alternativ for mange. Men fram til nå har suksessen uteblitt, med bare 135 solgte eksemplarer.</p>
      <p>Noe av forklaringen er sikkert den lille batteripakken på bare 17,6 kWt, som gir en rekkevidde på 12-13 mil. Den har heller ingen mulighet for hurtiglading, noe som er negativt dersom du skal på en litt lengre tur med et så lite batteri.</p>
      <figure>
        <img src="https://dbstatic.no/71822309.jpg?imageId=71822309&amp;width=1024&amp;height=615"/>
        <figcaption><b>SMART EQ FORFOUR:</b> Ikke smart nok for nordmenn. Foto: Smart Vis mer</figcaption>
      </figure>
      <h3>3. Volvo C30 Electric</h3>
      <p>I 2013 lanserte Volvo andre generasjon av sin C30 Electric. Elbilen var en av de første i verden med mulighet for rask lading.</p>
      <p>I løpet av én og en halv time kunne du fullade batteriet på 24 kWt. Med en motor på 120 hester og 0-70 km/t på 5,9 sekunder, var det også en ganske sprek bil, men i Norge ble det bare registrert ti stykker.</p>
      <p>Noe av forklaringen er at Volvo ikke tok sjansen på å produsere mer enn 100 biler. Hadde etterspørselen blitt stor, hadde nok også produksjonen økt. Først neste år, sju år etter, kommer Volvos første serieproduserte elbil – XC40 Recharge.</p>
      <figure>
        <img src="https://dbstatic.no/71822314.jpg?imageId=71822314&amp;width=1024&amp;height=615"/>
        <figcaption><b>VOLVO C30 ELECTRIC:</b> Det ble bare solgt ti stykker i Norge, mens det totalt bare ble produsert 100. Foto: Volvo Vis mer</figcaption>
      </figure>
      <h3>2. Fiat 500e</h3>
      <p>Fiats lille elbil er produsert i Mexico, for å tilfredsstille utslippskravene i California. Daværende Fiat-sjef Sergio Marchionne, oppfordret folk til ikke å kjøpe bilen, siden fabrikken tapte over 100.000 kroner for hver bil som ble solgt.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
      <p>Rekkevidden til 500e er kort, og den kan ikke hurtiglades. I 2012 kom det tre biler til Norge gjennom den offisielle importøren.</p>
      <p>Nå importeres det imidlertid mange brukte til Norge. Bare i fjor kom det 689 biler fra USA. Går du i tanker om å kjøpe en, så sjekk først at radio, navigasjon etc. er gjort om til norsk standard.</p>
      <figure>
        <img src="https://dbstatic.no/69903873.jpg?imageId=69903873&amp;width=1024&amp;height=615"/>
        <figcaption><b>FIAT 500E:</b> Fiat hadde egentlig ikke lyst til å selge <i>designerbilen</i>. Foto: Jamieson Pothecary Vis mer</figcaption>
      </figure>
      <h3>1. Think City</h3>
      <p>Vi kan ikke unngå å nevne Think – det norske elbileventyret som startet i 1991, men som aldri kom ordentlig i gang. Optimismen var stor da Ford Motor Company kjøpte Think i januar 1999, med etterfølgende kongelig åpning av ny fabrikk i Aurskog på høsten det samme året.</p>
      <related>
        <a href="https://www.dinside.no/motor/dette-er-hostens-mest-spennende-bilnyheter/71404968"/>
      </related>
      <p>Da California endret sine regler fra at alle fabrikker måtte ha «null-utslipps biler» til «lav-utslipps biler», mistet Ford interessen for Think. I 2011 var konkursen et faktum.</p>
      <p>Da var produksjonen flyttet til Finland, i et siste forsøk på å få hjulene skikkelig i gang. En ny og større Think-utgave (bildet) var allerede under utvikling.</p>
      <p>Think City hadde et helstøpt plastkarosseri og en batteripakke som ga en rekkevidde på 160 kilometer på en god dag. Det ble produsert 1056 eksemplarer av Think Classic og 2336 av Think City.</p>
      <figure>
        <img src="https://dbstatic.no/71822312.jpg?imageId=71822312&amp;width=1024&amp;height=615"/>
        <figcaption><b>THINK CITY:</b> Det endte med 2336 produserte biler totalt. Foto: Rune Korsvoll Vis mer</figcaption>
      </figure>
      <related>
        <a href="https://www.dinside.no/motor/seks-nye-suv-er-du-kan-ha-rad-til-i-2019/70591040"/>
      </related>
    </article>
  </body>
</html>