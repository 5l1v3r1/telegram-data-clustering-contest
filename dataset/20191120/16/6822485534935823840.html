<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T16:32:00+00:00"/>
    <meta property="og:title" content="فدراسیون فوتبال: به جام جهانی صعود می‌کنیم"/>
    <meta property="og:description" content="به گزارش الف، امیدهای تیم ملی فوتبال کشورمان پس از دو شکست پیاپی مقابل بحرین و عراق در انتخابی جام جهانی 2022 قطر و جام ملت‌های 2023 چین، کمتر شد. هرچند با تساوی عراق و بحرین، بار دیگر امیدها به اردوی تیم ملی بازگشته سرنوشت صعود در دستان خودمان است."/>
  </head>
  <body>
    <article>
      <h1>فدراسیون فوتبال: به جام جهانی صعود می‌کنیم</h1>
      <address>
        <time datetime="2019-11-20T16:32:00+00:00">20 Nov 2019, 16:32</time>
      </address>
      <p>روابط عمومی فدراسیون فوتبال با صدور اطلاعیه‌ای درباره وضعیت تیم ملی، تأکید کرد که تیم ملی راهی جام جهانی ۲۰۲۲ قطر خواهد شد.</p>
      <p>به گزارش الف، امیدهای تیم ملی فوتبال کشورمان پس از دو شکست پیاپی مقابل بحرین و عراق در انتخابی جام جهانی 2022 قطر و جام ملت‌های 2023 چین، کمتر شد. هرچند با تساوی عراق و بحرین، بار دیگر امیدها به اردوی تیم ملی بازگشته سرنوشت صعود در دستان خودمان است.</p>
      <p>روابط عمومی فدراسیون فوتبال در خصوص شرایط تیم ملی اطلاعیه‌ای صادر کرده است. متن پیام روابط عمومی فدراسیون فوتبال که روی سایت این فدراسیون منتشر شده به شرح زیر است:</p>
      <p>«لحظه شمار برای شروع دوباره زودتر از آنچه بتوان فکرش را کرد آغاز شده است. میدان هنگ‌کنگ و بعد کامبوج و در ادامه بحرین و عراق نزدیک‌تر از هر زمان دیگری است. صرف نظر از دو بازی گذشته که البته محک فردا شد، نگاه‌ها به نخستین روزهای سال نو و بهار آینده است.</p>
      <p>اینک که سرنوشت تیم ملی دست خودش افتاده، نیک می‌دانیم چراغ این خانه هرگز خاموش نخواهد شد.</p>
      <p>فدراسیون و تیم ملی هم صف و یک صدا با مردم، در راه موفقیت شب و روز نمی‌شناسند و در این راستا هر اقدامی برای موفق شدن لازم باشد، انجام خواهند داد و بی شک  تصمیم‌گیران فوتبال از هیچ تلاشی فروگذار نخواهند بود.</p>
      <p>برنامه‌ای جامع برای موفقیت پیش پای تیم ملی قرار دارد و مردان مرد ملی هیچ مانعی را بر نمی‌تابند.</p>
      <p>صرف نظر از گمانه‌زنی‌های غیر واقعی مطرح شده، هر اتفاقی که بتواند تیم ملی را به عنوان تیم نخست به مرحله بعد رهنمون سازد میسر خواهد شد.</p>
      <p>ما به جام جهانی 2022 قطر صعود می‌کنیم».</p>
    </article>
  </body>
</html>