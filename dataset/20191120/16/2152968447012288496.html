<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/20/divi-svine-razkriha-skrivalishte-na-kokain-v-toskana.430265"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T16:05:00+00:00"/>
    <meta property="og:title" content="Диви свине разкриха скривалище на кокаин в Тоскана"/>
    <meta property="og:description" content="Свинете разхвърляли кокаина в района около скривалището | Dnes.bg"/>
  </head>
  <body>
    <article>
      <h1>Диви свине разкриха скривалище на кокаин в Тоскана</h1>
      <h2>Свинете разхвърляли кокаина в района около скривалището</h2>
      <address><time datetime="2019-11-20T16:05:00+00:00">20 Nov 2019, 16:05</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Стадо диви свине унищожи скривалище на кокаин в гора в италианския регион Тоскана, съобщава британският телевизионен канал Sky News.<br/><br/>Стойността на дрогата се оценява на 17 хил. паунда. Когато наркодилърите пристигнали в скривалището, заварили кокаина разпръснат в прилежащия регион. Част от него е бил изкопан и погълнат от дивите свине.<br/><br/>Полицията е разбрала за инцидента при подслушване на телефонен разговор, в който един от дилърите се оплакал за щетите.<br/><br/>Бандата - която се състои от един италианец и трима албанци - е заровяла наркотици в буркани и е пренасяла месечно около два килограма кокаин до градовете Арецо и Сиена. Изглежда обаче бурканите не са били достатъчни, за да предпазят кокаина от любопитните муцуни на глиганите.</p>
    </article>
  </body>
</html>