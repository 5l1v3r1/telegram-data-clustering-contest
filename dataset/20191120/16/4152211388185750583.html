<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592273/%E0%A6%93%E0%A7%9F%E0%A7%87%E0%A6%B2%E0%A7%8D%E0%A6%A1%E0%A6%BF%E0%A6%82-%E0%A6%A5%E0%A7%87%E0%A6%95%E0%A7%87-%E0%A6%86%E0%A6%97%E0%A7%81%E0%A6%A8%E0%A7%87%E0%A6%B0-%E0%A6%B8%E0%A7%82%E0%A6%A4%E0%A7%8D%E0%A6%B0%E0%A6%AA%E0%A6%BE%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T16:51:00+00:00"/>
    <meta property="og:title" content="ওয়েল্ডিং থেকে আগুনের সূত্রপাত!"/>
    <meta property="og:description" content="রাজধানী সুপার মার্কেটে (নিউ রাজধানী সুপার মার্কেট) লাগা আগুনের সূত্রপাত ওয়েল্ডিংয়ের ফুলকি থেকে বলে ব্যবসায়ীরা দাবি করেছেন। তারা জানান, দ্বিতীয় তলার একটি দোকানে ওয়েল্ডিংয়ের কাজ চলছিল। সেই সময় ওয়েল্ডিং মেশিনের একটি ফুলকি গিয়ে পাশের ফোমের দোকানে পড়ে। তখন আগুন ধরে যায়। পরে অন্য দোকানগুলোতে..."/>
  </head>
  <body>
    <article>
      <h1>ওয়েল্ডিং থেকে আগুনের সূত্রপাত!</h1>
      <address><time datetime="2019-11-20T16:51:00+00:00">20 Nov 2019, 16:51</time> by <a rel="author">বাংলা ট্রিবিউন রিপোর্ট</a></address>
      <p> </p>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/20/6e48da2588dac97896d5f569d5768ec5-5dd53a3215177.jpg"/>
        <figcaption>আগুন</figcaption>
      </figure>
      <p>রাজধানী সুপার মার্কেটে (নিউ রাজধানী সুপার মার্কেট) লাগা আগুনের সূত্রপাত ওয়েল্ডিংয়ের ফুলকি থেকে বলে ব্যবসায়ীরা দাবি করেছেন। তারা জানান, দ্বিতীয় তলার একটি দোকানে ওয়েল্ডিংয়ের কাজ চলছিল। সেই সময় ওয়েল্ডিং মেশিনের একটি ফুলকি গিয়ে পাশের ফোমের দোকানে পড়ে। তখন আগুন ধরে যায়। পরে অন্য দোকানগুলোতে সেটি দ্রুত ছড়িয়ে পড়ে।  </p>
      <p>মার্কেটের দ্বিতীয় তলা ঘুরে দেখা গেছে, অধিকাংশ দোকান পুড়ে গেছে। বেশিরভাগ ছিল গোডাউন। এরমধ্যে গার্মেন্টস, ফোম, বেডশিট, কাপড় ও মোবাইলসহ বিভিন্ন ধরনের দোকান ছিল।</p>
      <p>প্রত্যক্ষদর্শী ও মার্কেটের ব্যবসায়ীরা জানান, দ্বিতীয় গলিতে একটি দোকানে ওয়েল্ডিংয়ের কাজ চলছিল। সেই সময় আগুনের একটি ফুলকি পাশের দোকানের ফোমে গিয়ে পড়ে। সেখান থেকে আগুনের সূত্রপাত হয়। ফোমের দোকানগুলোতে আগুনের কারণে ধোঁয়ার সৃষ্টি হয়। ফায়ার এক্সটিনগুইশার দিয়ে দিয়ে আগুন নেভানোর চেষ্টা করা হয়। তারপরও আগুনে ছড়িয়ে পড়ে। পরে ফায়ার সার্ভিসকে খবর দেওয়া হয়।</p>
      <p>রহমান টেলিকমের কর্মী ফারুক জানান, আগুনের চিৎকার শুনে তিনি দোতলায় যান। তিনিও আগুন নেভানোর চেষ্টা করেন। কিন্তু, সম্ভব হয়নি।</p>
      <p>স্বর্ণ দোকানদার স্বপন কুমার জানান, তখন নামাজের সময় ছিল। আগুনের চিৎকার শুনে দোতলায় আসেন। তখন ফায়ার সার্ভিস চলে আসে।</p>
      <p>দোকানদাররা জানান, উত্তর ও দক্ষিণ পাশের কিছু দোকান ক্ষতিগ্রস্ত হয়েছে। ভেতরের দোকানগুলো বেশি ক্ষতিগ্রস্ত হয়েছে। </p>
      <p>ব্যবসায়ীরা জানান, রাজধানী সুপার মার্কেটের এক পাশ নিউ রাজধানী সুপার মার্কেট নামে পরিচিত। সন্ধ্যা ৫টা ১৪ মিনিটে মার্কেটটিতে আগুন লাগে। খবর পেয়ে ফায়ার সার্ভিসের ২৫টি ইউনিট ঘটনাস্থলে পৌঁছে সন্ধ্যা ৬টা ৩৫ মিনিটে <a href="http://www.banglatribune.com/others/news/592077/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80-%E0%A6%B8%E0%A7%81%E0%A6%AA%E0%A6%BE%E0%A6%B0-%E0%A6%AE%E0%A6%BE%E0%A6%B0%E0%A7%8D%E0%A6%95%E0%A7%87%E0%A6%9F%E0%A7%87%E0%A6%B0-%E0%A6%86%E0%A6%97%E0%A7%81%E0%A6%A8-%E0%A6%A8%E0%A6%BF%E0%A7%9F%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3%E0%A7%87">আগুন নিয়ন্ত্রণে আনে</a>।</p>
      <footer>/আরজে/এনআই/</footer>
    </article>
  </body>
</html>