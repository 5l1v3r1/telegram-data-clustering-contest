<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/celebritati/ce-spun-medicii-despre-recuperarea-actritei-catherine-deneuve-suferit-accident-vascular-cerebral-1_5dd55f705163ec42713abefa/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T16:18:15+00:00"/>
    <meta property="og:title" content="Ce spun medicii despre recuperarea actriţei Catherine Deneuve, care a suferit un accident vascular cerebral"/>
    <meta property="og:description" content="Reputata actriţă franceză Catherine Deneuve (76 de ani), care a suferit pe 6 noiembrie un accident vascular ischemic şi a fost internată de urgenţă, va avea o recuperare lentă şi dificilă."/>
  </head>
  <body>
    <article>
      <h1>Ce spun medicii despre recuperarea actriţei Catherine Deneuve, care a suferit un accident vascular cerebral</h1>
      <address><time datetime="2019-11-20T16:18:15+00:00">20 Nov 2019, 16:18</time> by <a rel="author">Adelina Mărăcine</a></address>
      <h4>Reputata actriţă franceză Catherine Deneuve (76 de ani), care a suferit pe 6 noiembrie un accident vascular ischemic şi a fost internată de urgenţă, va avea o recuperare lentă şi dificilă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/celebritati/catherine-deneuve-suferit-avc-insa-medicii-crezut-initial-actrita-mimeaza-scena-1_5dc597575163ec4271d030fc/index.html"/>
        <a href="https://adevarul.ro/entertainment/celebritati/catherine-deneuve-lamuriri-acuzatiile-apara-barbatii-campania-metoo-nu-place-lumea-considera-dreptul-condamna-1_5a5c85d8df52022f7585d9f5/index.html"/>
      </related>
      <p><a href="https://adevarul.ro/entertainment/celebritati/catherine-deneuve-suferit-avc-insa-medicii-crezut-initial-actrita-mimeaza-scena-1_5dc597575163ec4271d030fc/index.html">Catherine Deneuve a fost internată pe 6 noiembrie, la spitalul Salpetriere, specializat în tratarea accidentelor vasculare</a>. După câteva zile, ea a fost mutată la unitatea clinică privată Adolphe de Rothschild din nordul Parisului, potrivit <a href="https://www.news.ro/entertainment/actrita-catherine-deneuve-se-simte-bine-dar-inca-se-recupereaza-in-spital-1922402420002019110819175318">news.ro. </a></p>
      <p>Sechelele accidentului cerebral, limitat şi reversibil, pe care l-a suferit Deneuve în timpul filmărilor la noul său lungmetraj în regia lui Emmanuelle Bercot au fost stăvilite şi actriţa „se simte bine“, potrivit reprezentantului ei. cu toate astea, recuperarea va fi una dificilă şi de lungă durată. </p>
      <p>Acest lucru se datorează şi regimului de viaţă nesănătos dus de actriţă, de consumul excesiv de alcool şi de tutun şi de creşterea în greutate. Potrivit rudelor sale, Deneuve mănâncă, bea şi se odihneşte acum în mod corespunzător, însă recuperarea sa definitivă va fi mai lungă decât s-a prevăzut.</p>
      <h3>Catherine Deneuve ar putea fi înlocuită în filmul „De Sont Vivant“</h3>
      <p>Catherine Deneuve a suferit AVC în timpul filmării unei scene pentru „De Sont Vivant“ în spitalul Gonesse din apropiere de Paris. </p>
      <p>Nu este cunoscut dacă actriţa - care deţine rolul principal - va reveni în proiectul lui Emmanuelle Bercot, alături de Benoit Magimel şi Cecile de France.</p>
      <p>Producţia a continuat în aceste săptămâni, însă compania de producţie, Les Films du Kiosque, va lua în calcul înlocuirea ei, dacă Deneuve nu va putea reveni la filmări săptămânile următoare, scrie Variety.</p>
      <p>Cel mai recent, Deneuve a jucat în lungmetrajul „La vérité“ (2019) al japonezului Hirokazu Kore-eda, alături de Juliette Binoche şi Ethan Hawke.</p>
      <p>Născută pe 22 octombrie 1943, la Paris, Catherine Deneuve a debutat în „Les Collégiennes”, în 1957. A obţinut consacrarea internaţională cu rolul din filmul „Umbrelele din Cherbourg/ Les parapluies de Cherbourg“ (1964), regizat de Jacques Demy. </p>
      <p>A primit o nominalizare la Oscar (pentru interpretarea din „Indochine“, 1992), un Urs de Argint la Berlin pentru realizări deosebite („8 Femmes“, 2002) şi un trofeu Palme d’Or onorific.</p>
      <p>În 2016, a devenit prima femeie recompensată cu premiul Lumière, supranumit de presa franceză „Nobelul pentru film“.</p>
      <hr/>
    </article>
  </body>
</html>