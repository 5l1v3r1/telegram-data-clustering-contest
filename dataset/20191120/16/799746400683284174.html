<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103294/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T16:41:08+00:00"/>
    <meta property="og:title" content="Німеччина пропонує створити &quot;експертну групу&quot; для зміцнення НАТО"/>
    <meta property="og:description" content="Міністр закордонних справ Німеччини Гайко Маас на зустрічі з колегами з країн-членів НАТО запропонує створити нову “експертну групу” для зміцнення політичного мислення Альянсу."/>
  </head>
  <body>
    <article>
      <h1>Німеччина пропонує створити "експертну групу" для зміцнення НАТО</h1>
      <address>
        <time datetime="2019-11-20T16:41:08+00:00">20 Nov 2019, 16:41</time>
      </address>
      <p>Міністр закордонних справ Німеччини Гайко Маас на зустрічі з колегами з країн-членів НАТО запропонує створити нову "експертну групу" для зміцнення політичного мислення Альянсу.</p>
      <p>Про це повідомляє "Європейська правда" з посиланням на <a href="https://www.dw.com/">DW</a>.</p>
      <p>Ця пропозиція сприймається як реакція на коментарі президента Франції Еммануеля Макрона на початку листопада <b><a href="https://www.eurointegration.com.ua/news/2019/11/7/7102758/">про "смерть мозку" </a></b>Організації Північноатлантичного договору.</p>
      <p>"НАТО нещодавно пройшло деякі стрес-тести. Ми хочемо, щоб до НАТО відновилася довіра", - заявив в середу в Берліні представник Мааса.</p>
      <p>Генсек НАТО Єнс Столтенберг заявив, що вітає дуже сильне і чітке послання Німеччини про рішучу підтримку НАТО.</p>
      <p>"Це повідомлення про те, що НАТО є платформою для об'єднання Північної Америки та Європи, і це життєво важливо для нашої безпеки. Я недавно був в Берліні, я був на зв'язку з Гайко Маасом, і я думаю, що його пропозиція, пропозиція Німеччини має цінність, і я з нетерпінням чекаю обговорення цієї пропозиції", - сказав він.</p>
      <related>
        <a href="https://www.eurointegration.com.ua/news/2019/11/19/7103242/"/>
      </related>
    </article>
  </body>
</html>