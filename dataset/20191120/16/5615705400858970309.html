<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204697-kolomojskij-hoche-kupiti-parkovku-pered-centralnim-privatbankom-na-torgah-dae-na-5000-grn-bilshe"/>
    <meta property="og:site_name" content="Mind UA"/>
    <meta property="article:published_time" content="2019-11-20T16:11:00+00:00"/>
    <meta property="og:title" content="Коломойський хоче купити парковку перед центральним ПриватБанком, на торгах дає на 5000 грн більше"/>
    <meta property="og:description" content="В ході торгів ПриватБанк запропонував 1 млн грн, а «Нікопольський завод феросплавів» Коломойського – на 5000 грн більше"/>
  </head>
  <body>
    <article>
      <h1>Коломойський хоче купити парковку перед центральним ПриватБанком, на торгах дає на 5000 грн більше</h1>
      <h2>В ході торгів ПриватБанк запропонував 1 млн грн, а «Нікопольський завод феросплавів» Коломойського – на 5000 грн більше</h2>
      <address>
        <time datetime="2019-11-20T16:11:00+00:00">20 Nov 2019, 16:11</time>
      </address>
      <p>«Нікопольський завод феросплавів» («НЗФ») в рамках державного аукціону хоче придбати право на експлуатацію автомобільної парковки перед офісом ПриватБанку у Дніпрі, на якій уже кілька місяців поспіль мітингують працівники цього ж заводу.</p>
      <p>Про це повідомляє <a href="https://biz.censor.net.ua/news/3160739/zavod_kolomoyiskogo_reshil_vykupit_parkovku_pered_tsentralnym_ofisom_privatbanka">БізнесЦензор</a> з посиланням на дані системи «ProZorro.Продажі». </p>
      <p>На аукціоні 19 листопада «Міськавтопарк» продав право на користування парковкою на 144 місця, що знаходиться на вулиці Набережна Перемоги, навпроти будинку№30, який займає ПриватБанк, йдеться у повідомленні.</p>
      <p>Торги стартували з 86 400 грн, ПриватБанк запропонував 1 млн грн, тоді як «Дніпроазот» та «НЗФ» (обидві компанії підконтрольні бізнесмену <b>Ігорю Коломойському</b>) – 3000 грн і 5000 грн більше. За даними сайту ProZorro, договір на користування парковкою мають підписати з «Нікопольським заводом феросплавів».</p>
      <p>Нагадаємо, починаючи з кінця вересня на території перед центральним офісом ПриватБанку (в тому числі і на території вищезазначеної автостоянки) тривають мітинги працівників «НЗФ» з вимогою погасити заборгованість по заробітній платні. Керівництво заводу запевняє, що заборгованість зумовлена витратами підприємства на погашення боргу перед НБУ – 21 млн грн.</p>
      <p>Натомість <a href="https://bank.gov.ua/news/all/komentar-natsionalnogo-banku-ukrayini-schodo-organizovanogo-piketu-pratsivnikami-at-nikopolskiy-zavod-ferosplaviv-golovnogo-ofisu-privatbanku">Нацбанк наголошує</a>, що згідно з <a href="https://mind.ua/news/20203986-sud-zatverdiv-mirovu-ugodu-mizh-nbu-ta-nzf-kolomojskogo">мировою угодою від 28 серпня</a>  АТ «НЗФ» мало змогу погасити заборгованість протягом 12 місяців (<i>до кінця серпня 2020 року</i> – прим. ред.) рівними частинами та без комісії, натомість керівництво компанії  вже 6 вересня достроково погасило увесь борг, тож  заяви про неможливість виплатити заробітну плату працівникам – це маніпуляції:<br/><br/>«…Заяви щодо неможливості виплати зарплати працівникам АТ «Нікопольський завод феросплавів» через виконання зобов’язань перед Національним банком згідно з рішенням суду є безпідставними і маніпулятивними та є наслідком безвідповідальної політики керівництва підприємства. А організація пікету ПриватБанку, який не є стороною мирової угоди між Національним банком та АТ «Нікопольський завод феросплавів», є провокацією та спробою тиску на банк».</p>
      <p>Як повідомляв <b><a href="https://mind.ua/news/20203197-privatbank-suditimetsya-z-zavodom-kolomojskogo-cherez-piketi">Mind</a></b>, ПриватБанк хоче через суд домогтися від «НЗФ» відшкодування збитків, спричинених вимушеною евакуацією співробітників банку, у розмірі 700 000 грн. </p>
      <p>«Нікопольський завод феросплавів» – найбільший в Україні виробник силіко- та феромарганцю. Виробничі потужності підприємства становлять 900 000 тонн феросплавів.<br/>НЗФ контролює група EastOne, та група «Приват» <b>Ігоря Коломойського, Геннадія Боголюбова та Олексія Мартинова.</b></p>
      <related>
        <h4>Також читайте</h4>
        <a href="https://mind.ua/news/20204681-kompaniya-galnaftogaz-ne-brala-uchasti-u-aukcioni-stosovno-hersonskoyi-naftoperevalki-okko"/>
        <a href="https://mind.ua/news/20204653-sud-pidtverdiv-zakonnist-viznannya-diamantbanku-neplatospromozhnim"/>
        <a href="https://mind.ua/news/20204605-kolomojskij-prosit-u-sudu-dodatkovij-chas-na-pidgotovku-zahistu-u-spravi-privatbanku-onovleno"/>
      </related>
    </article>
  </body>
</html>