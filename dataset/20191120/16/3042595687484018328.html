<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skal-kutte-pervers-malstyring/71841196"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T16:05:51+00:00"/>
    <meta property="og:title" content="Skal kutte «pervers» målstyring"/>
    <meta property="og:description" content="- Ap har ofte vært systemets parti og ikke sett hverdagen til arbeidsfolk godt nok, sier Jonas Gahr Støre. Nå vil han legge om kursen."/>
  </head>
  <body>
    <article>
      <h1>Skal kutte «pervers» målstyring</h1>
      <h2>- Ap har ofte vært systemets parti og ikke sett hverdagen til arbeidsfolk godt nok, sier Jonas Gahr Støre. Nå vil han legge om kursen.</h2>
      <address><time datetime="2019-11-20T16:05:51+00:00">20 Nov 2019, 16:05</time> by <a rel="author">Kirsten Karlsen</a></address>
      <p>GOL (Dagbladet): I en tale til statsansatte på den tradisjonelle kartellkonferansen på Gol i dag tok Ap-lederen et oppgjør med «New Public Management-tenkningen» i offentlig sektor.</p>
      <p>
        <b>- Å styre etter mål har blitt til en pervers, detaljert målstyring som ikke tjener noen, sa Støre.</b>
      </p>
      <p>«New Public Management» forbindes med Tony Blair og påvirket Aps politikk og reformer av offentlig sektor under Jens Stoltenbergs første regjering fra 2000 til 2001. Den har blitt kraftig kritisert fra fagbevegelsen, særlig Fagforbundet.</p>
      <p><b>Nå vender altså Støre ryggen til denne tenkningen. I</b> <b>talen varslet han en ny arbeidsgiverpolitikk for staten med Ap i regjering og erkjente at partiet har gjennomført reformer i statlig sektor med litt for mye av en «ovenfra og ned-holdning».</b></p>
      <h3>Selvkritikk</h3>
      <p>- Vi må begynne med en god dose selvkritikk. Arbeiderpartiet har for ofte vært på systemets parti, og ikke alltid vært oppmerksomme nok på arbeidshverdagen til ansatte i offentlig sektor, sa Støre.</p>
      <p>Han sa at Ap i perioder har viet mer oppmerksomhet til omorganiseringer enn til reformer «nedenfra».</p>
      <p>
        <b>- Og vi har for ofte falt for fristelsen til å regulere i detalj, stille nye krav og lovfeste enda flere rettigheter som gjør rommet for fagfolk og skjønn mindre, sa Støre.</b>
      </p>
      <p>Overfor Dagbladet utdyper han:</p>
      <p>- New Public Management av offentlig sektor har vært en rådende tenkning i Europa de siste 20-30 årene. Den hadde gode hensikter: Å sette seg klarere mål og bruke ressursene bedre.</p>
      <p>Men erfaringene har vært at vi har fått mer detaljstyring og mange mål som ikke oppfattes som relevante. Og folk som skal gjøre jobben og se mennesker, opplever målstyringen som en tvangstrøye og at de ikke får gjort jobben sin. Det er tilbakemeldinger jeg tar på alvor når jeg reiser rundt og lytter, sier Støre.</p>
      <h3>Mindre rapportering</h3>
      <p>
        <i>- Hva er forskjellen i tenkning mellom New Public Management og den tillitsreformen du tar til orde for?</i>
      </p>
      <p>- Vi vil ha mindre skjematisk målstyring, mindre rapportering, større tillit til fagfolkene, utvikling av nødvendige reformer i nær samtale med de som jobber der, og i bunnen en oppfatning av offentlig sektors rolle i den norske modellen, som er annen enn privat sektor. Framover trenger vi folk som kan møte folk.</p>
      <p>- Jeg er overbevist om at en bedre offentlig sektor vil løse oppgavene for de som trenger tjenester, for de som jobber der og for privat sektor, bedre. Det å ha verdens beste offentlig sektor, vil være et stort konkurransefortrinn for et samfunn, sier Støre.</p>
      <p>Han sier at trepartssamarbeidet fungerer bedre i mange deler av privat sektor enn i offentlig sektor.</p>
      <h3>Lover tillitsreform</h3>
      <p>Ap-lederen lovet at partiet framover skal være på parti med brukerne og de ansatte, og kom med en invitasjon til LO-konferansen.</p>
      <p>
        <b>- Jeg er kommet til Gol i år med ett eneste ærend: Å invitere dere med på et samarbeid hvor vi fram mot 2021 fyller «tillitsreform» med konkret innhold, sa Støre.</b>
      </p>
      <p>Han lovet at Ap skal være de første til å forstå hvordan arbeidsfolk på jobb har det, og de første til å gjøre det som kreves av offentlig sektor, som er fellesskapets redskap for å gi alle like muligheter.</p>
      <p>
        <b>- Vi skal verdens beste offentlig sektor. Vi må bytte ut «New Public Management» med en tillitsreform». Styringen av offentlig sektor må være bygd på nærhet til brukerne, respekt for fagfolk og involvering av de ansatte, sa Støre.</b>
      </p>
      <h3>- Riktig sykehusreform</h3>
      <p>Han forsvarer imidlertid foretaksmodellen for sykehusene og andre reformer som gjennomført under Gro Harlem Brundtland og Jens Stoltenberg.</p>
      <p>
        <b>- Det var riktig å gjøre trauste Televerket til det globale telekomselskapet Telenor er i dag, og det var riktig at staten overtok sykehusene, sa Støre.</b>
      </p>
      <p>Han sa at fristillingen av offentlige virksomheter har gitt mer effektive tjenester og mer fornøyde brukere.</p>
      <p>
        <b>- Men noe gikk galt på veien. Det som begynte som en ambisjon om «fristilling», har blitt til en tvangstrøye i mange deler av offentlig sektor.</b>
      </p>
      <h3>Pervers målstring</h3>
      <p>
        <b>- Å styre etter mål har blitt til en pervers, detaljert målstyring som ikke tjener noen, sa Støre og fortsatte:</b>
      </p>
      <p>- Jeg møter altfor mange fagfolk i offentlig sektor – sykepleiere, barnevernsansatte, fengselsbetjenter, lærere – som er frustrerte over at de ikke får gjort jobben sin skikkelig.</p>
      <p>- Det gir dårlig trivsel for de ansatte, høyt sykefravær og lavere effektivitet. Men enda viktigere er at det gir dårligere tjenester for alle de som trenger velferd og trygghet levert av fellesskapet, fulgte han opp.</p>
      <h3>Slutt på ostehøvel-kutt</h3>
      <p>Han sa at høyreregjeringens styring kjennetegnes av knappe budsjetter og flate kutt. Ap-lederen tar samtidig et oppgjør med regjeringens ostehøvelkutt i forvaltningen gjennom den såkalte ABE-reformen.</p>
      <p>- Jeg merker gryende et ordføreropprør over hele landet, sa Støre, og viste til eksempler på kommuner som må kutte store millionbeløp i budsjettene og dermed i tjenester og stillinger.</p>
      <p>- Det er vi i mot. Vinner vi valget i 2021, blir det slutt på flate ABE-kutt som rammer likt og ulikt, lovet Støre.</p>
      <p>Avbyråkratiserings- og effektiviseringsreformen som ble innført av regjeringen i 2015, har ført til kutt i alle budsjettene til alle statlige virksomheter hvert år siden.</p>
      <p>Støre varslet også kamp mot det han kalte snikprivatisering, konkurranseutsetting og oppstykking av statlige virksomheter og sentralisering.</p>
      <h3>Reagerer</h3>
      <p>Finanskomiteens leder Henrik Asheim (H) reagerer:</p>
      <p>- Når det gjelder avbyråkratiserings- og effektiviseringsreformen, kunne Arbeiderpartiet reversert endringene hvis de virkelig var så imot. Istedenfor viderefører de den i sitt budsjett og bruker pengene vi sparer på den. Han er altså mot reformen og for resultatene av den, sier Asheim og fortsetter:</p>
      <p>- Når Støre så reiser til LO og kritiserer den samme reformen etterpå blir det nesten komisk. Å stille krav til effektivisering er en omfordeling av skattepenger fra byråkrati og over til andre viktige ting vi heller vil bruke penger på som skole og sykehus. Dette er et klassisk eksempel på at Støre og Arbeiderpartiet mangler politisk kreativitet, sier Høyre-representanten og avslutter:</p>
      <p>
        <b>- Der vi vil effektivisere offentlig sektor for å gi bedre tjenester til folk, som bedre skoler og sykehus, vil de øke skattene. Vi mener det norske folk fortjener både lavere skatter og god velferd. Og gjennom reformer som ABE, får de begge deler.</b>
      </p>
    </article>
  </body>
</html>