<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-up-police-result-2019-cut-off-uppbpb-declared-up-police-constable-result-here-is-cut-off-marks-2860115.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T16:34:53+00:00"/>
    <meta property="og:title" content="UP Police Result 2019 Cut off : जानें क्या रही यूपी पुलिस कांस्टेबल रिजल्ट की कटऑफ"/>
    <meta property="og:description" content="UP Police Result 2019 Cut off : यूपी पुलिस कांस्टेबल भर्ती परिणाम जारी कर दिया गया है। 49568 पदों पर भर्ती के लिए कराई गई लिखित परीक्षा का परिणाम बुधवार देर शाम जारी कर दिया गया। उम्मीदवार..."/>
  </head>
  <body>
    <article>
      <h1>UP Police Result 2019 Cut off : जानें क्या रही यूपी पुलिस कांस्टेबल रिजल्ट की कटऑफ</h1>
      <address><time datetime="2019-11-20T16:34:53+00:00">20 Nov 2019, 16:34</time> by <a rel="author">लाइव हिन्दुस्तान टीम,नई दिल्ली</a></address>
      <p>UP Police Result 2019 Cut off : यूपी पुलिस कांस्टेबल भर्ती परिणाम जारी कर दिया गया है। 49568 पदों पर भर्ती के लिए कराई गई लिखित परीक्षा का परिणाम बुधवार देर शाम जारी कर दिया गया। उम्मीदवार uppbpb.gov.in पर जाकर अपना रिजल्ट चेक कर सकते हैं। बोर्ड ने अभ्यर्थियों के लिए श्रेणीवार अलग-अलग कटआफ जारी किया है। इसमें अनारक्षित श्रेणी के लिए 185.3465, अन्य पिछड़ा वर्ग के लिए 172.3272, अनुसूचित जाति के लिए 145.3909 तथा अनुसूचित जनजाति के लिए 114.1932 कटआफ अंक तय किया गया है। सबसे पहले स्वतंत्रता संग्राम सेनानी के आश्रितों, होमगार्ड, भूतपूर्व सैनिक श्रेणी के अभ्यर्थियों एवं सभी महिला अभ्यर्थियों के अभिलेखों की जांच और शारीरिक मानक परीक्षण किया जाएगा। </p>
      <h3>
        <a href="https://www.livehindustan.com/pdf/up-police-constable-result-2019-pdf-file-check-up-police-sipahi-result-here-2860352.html">UP Police Constable Result देखने के लिये यहां क्लिक करें</a>
      </h3>
      <p><b>जोन स्तर के जिलों में होगी चयन प्रक्रिया</b><br/>अभिलेखों की जांच और शारीरिक मानक परीक्षण की प्रक्रिया जोन स्तर के जिलों लखनऊ, कानपुर, आगरा, बरेली, मेरठ, प्रयागराज, वाराणसी एवं गोरखपुर में आयोजित की जाएगी। अर्ह अभ्यर्थियों के प्रवेश पत्र जल्द ही बोर्ड की वेबसाइट पर उपलब्ध होंगे, जिन्हें अभ्यर्थी डाउनलोड करके अंकित परीक्षा केंद्र पर निर्धारित तिथि व समय पर पहुंचेंगे। अभ्यर्थियों से सभी संबंधित अभिलेखों की मूल प्रति तथा उसकी एक प्रमाणित प्रति के साथ आने को कहा गया है। </p>
      <figure>
        <img src="https://images1.livehindustan.com/uploadimage/library/2019/11/20/16_9/16_9_1/up_police_result_2019_cut_off_uppbpb_declared_up_police_constable_result_here_is_cut_off_marks__1574267539.jpg"/>
      </figure>
      <p><b>1,23,921 हुए पास</b><br/>उत्तर प्रदेश पुलिस भर्ती एवं प्रोन्नति बोर्ड ने पुलिस एवं पीएसी में सिपाही के 49568 पदों पर भर्ती के लिए कराई गई लिखित परीक्षा का परिणाम बुधवार को घोषित कर दिया। बोर्ड ने 16 नवंबर 2018 को कराई गई लिखित परीक्षा में सफल पाए गए अभ्यर्थियों में से कुल रिक्तियों की संख्या को देखते हुए मेरिट के आधार पर 2.5 गुना ज्यादा यानी 1,23,921 अभ्यर्थियों को शैक्षिक एवं अन्य अभिलेखों की जांच और शारीरिक मानक परीक्षण के लिए बुलाया है। यदि अपेक्षित संख्या में अभ्यर्थी सफल नहीं होते हैं तो मेरिट के आधार पर अन्य अभ्यर्थियों को भी अभिलेखों की जांच एवं शारीरिक मानक परीक्षण के लिए बुलाया जाएगा। कुल पदों में से 31360 पद नागरिक पुलिस में सिपाही एवं 18208 पद पीएसी में सिपाही के हैं। </p>
    </article>
  </body>
</html>