<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/advokat-simey-nebesnoji-sotni-pro-sudoviy-proces-nad-yanukovichem-novini-ukrajini-50054722.html"/>
    <meta property="og:site_name" content="НВ"/>
    <meta property="article:published_time" content="2019-11-20T16:47:00+00:00"/>
    <meta property="og:title" content="Адвокат сімей Небесної сотні назвав «порнографією» судовий процес над Януковичем, а вирок «фейковим»"/>
    <meta property="og:description" content="Член Громадської ради доброчесності, адвокат сімей героїв Небесної сотні Віталій Титич в ефірі Радіо НВ різко розкритикував судовий процес над президентом-утікачем Віктором Януковичем в Україні."/>
  </head>
  <body>
    <article>
      <h1>Адвокат сімей Небесної сотні назвав «порнографією» судовий процес над Януковичем, а вирок «фейковим»</h1>
      <h2>Член Громадської ради доброчесності, адвокат сімей героїв Небесної сотні Віталій Титич в ефірі Радіо НВ різко розкритикував судовий процес над президентом-утікачем Віктором Януковичем в Україні.</h2>
      <address>
        <time datetime="2019-11-20T16:47:00+00:00">20 Nov 2019, 16:47</time>
      </address>
      <p>За його словами, процес у цій справі, що завершився у січні 2019 року, є «порнографією».</p>
      <p>«Процедура притягнення до кримінальної відповідальності за відсутності обвинувачених унеможливлена, тому що заблокована змінами до законодавства. На заочний процес [над Януковичем] вона була саме подовжена, і вони [захист, - Ред.] її використали Коли кримінальний закон має вибіркову дію, тоді, якщо він застосовується до певної особи, говорять про вибіркове правосуддя і ознаки політичного переслідування. Формально цей закон приймався саме під Януковича, це факт, про який каже його захист, під ту порнографію, яку ви назвали процесом стосовно нього», - заявив Титич.</p>
      <p>Адвокат стверджує, що процес над Януковичем проходив «поза межами Кримінально-процесуального кодексу».</p>
      <p>«Вирок фейковий. Це вирок для телевізора, а не для, скажімо, того, щоби Януковича якимось чином притягнути до відповідальності у будь-якій цивілізованій юрисдикції», - додав юрист.</p>
      <p>Нагадаємо, 24 січня 2019 року <a href="https://nv.ua/ukr/ukraine/politics/yanukovicha-zasudili-do-13-rokiv-pozbavlennya-voli-50003024.html">Оболонський районний суд Києва засудив екс-президента України Віктора Януковича до 13 років позбавлення волі</a> за державну зраду і пособництво у веденні агресивної війни проти України з боку РФ.</p>
      <p>У той же час суд визнав Януковича невинним за звинуваченням у пособництві посяганню на територіальну цілісність України, що призвело до загибелі людей або інших тяжких наслідків.</p>
      <p>Виробництво розглядалося за спеціальною (заочною) процедурою, оскільки обвинувачений знаходиться на території іншої країни.</p>
    </article>
  </body>
</html>