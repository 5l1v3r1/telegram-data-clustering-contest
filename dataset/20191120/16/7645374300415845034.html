<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/20/news/liliana_segre_cittadinanza_onoraria_sesto_san_giovanni_sindaco_di_stefano-241504445/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T16:56:00+00:00"/>
    <meta property="og:title" content="Cittadinanza a Liliana Segre, il sindaco di Sesto dice no: &quot;Non ha niente a che fare con la nostra storia&quot;"/>
    <meta property="og:description" content="Roberto Di Stefano, forzista sempre più vicino alla Lega, ha bocciato la proposta di M5S appoggiata dal Pd"/>
  </head>
  <body>
    <article>
      <h1>Cittadinanza a Liliana Segre, il sindaco di Sesto dice no: "Non ha niente a che fare con la nostra storia"</h1>
      <h2>Roberto Di Stefano, forzista sempre più vicino alla Lega, ha bocciato la proposta di M5S appoggiata dal Pd</h2>
      <address>
        <time datetime="2019-11-20T16:56:00+00:00">20 Nov 2019, 16:56</time>
      </address>
      <p>Il Consiglio comunale di Sesto San Giovanni, la "Stalingrado d'Italia" alle porte di Milano fino al 2017, ha bocciato la richiesta di cittadinanza onoraria alla senatrice a vita Liliana Segre. La manifestazione di intenti era stata presentata ieri sera dal Movimento 5 Stelle e accolta da tutta l'opposizione. Le motivazioni del sindaco Roberto Di Stefano, eletto con una maggioranza di centrodestra, sono che "Liliana Segre non ha a che fare con la storia della nostra città e darle la cittadinanza sarebbe svilente per lei perché è una strumentalizzazione politica". Una tesi in linea, quindi, con le altre amministrazioni di centrodestra - soprattutto della Lega - che hanno negato la cittadinanza onoraria alla senatrice sotto scorta, testimone della Shoah e sopravvissuta ai campi di concentramento. <a href="https://torino.repubblica.it/cronaca/2019/11/19/news/dopo_il_no_a_liliana_segre_biella_da_la_cittadinanza_a_ezio_greggio-241429664/">L'ultimo caso a Biella, con Ezio Greggio</a>  - che invece aveva ricevuto la cittadinanza - che l'ha rifiutata proprio per rispetto nei confronti della senatrice.<br/><br/>Di Stefano del resto, pur se eletto con Forza Italia, non fa mistero delle sue simpatie leghiste: sua moglie è Silvia Sardone, europarlamentare, consigliera regionale e comunale che da berlusconiana è stata folgorata sulla via del salvinismo. E pochi giorni fa proprio Di stefano aveva polemizzato contro una parrocchia di Sesto che aveva concesso gli spazi del suo oratorio per una cena di finanziamento della ong Mediterranea, definendo i suoi volontari come "amici di chi finanzia gli scafisti".<br/><br/><br/>A rendere nota la decisione del sindaco è il Pd di Sesto: "Asserire che Liliana Segre non ha alcun legame con Sesto San Giovanni è ridicolo. La senatrice è iscritta all'Aned associazione degli ex deportati attiva sul nostro territorio dagli anni Cinquanta e organizzatrice ogni anno di un partecipatissimo viaggio nei lager con la partecipazione dell'Istituzione e del labaro comunale insieme a molti istituti scolastici e cittadini. La nostra città è stata insignita orgogliosamente della Medaglia d'Oro alla Resistenza e che la Resistenza non abbia nulla a che fare con la deportazione e con la dittatura nazifascista che imprigionò la Senatrice a Auschwitz è un azzardo troppo ardito anche per il nostro sindaco. Per ultimo, Sesto San Giovanni sino ad ora è sempre stata solidale nei confronti di chiunque subisca discriminazione, aggressioni e insulti violenti. E questo ha molto a che fare con l'idea di di inclusione, di confronto e di pace che ha caratterizzato la nostra comunità cittadina".<br/><br/>I dem ricordano anche che l'Istituto Cervi non ha più ricevuto il contributo annuale a sostegno delle sue attività perchè "estraneo alla storia della nostra città", mentre "Casapound ha ricevuto in affitto uno spazio". Di Stefano ha detto in Consiglio che "inviterà personalmente Liliana Segre a Sesto il 27 gennaio". Rispondono i dem: "A questo punto ci viene quasi da dire "senatrice, dovessero invitarla, lasci perdere. Il sindaco Roberto Di Stefano dice che qui lei è un'estranea"".</p>
    </article>
  </body>
</html>