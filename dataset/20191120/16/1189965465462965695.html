<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259992/apotefrotirio-anaplasi-aristoteloys-kai-allages-stin-paralia-tis-thessalonikis"/>
    <meta property="og:site_name" content="LiFO"/>
    <meta property="article:published_time" content="2019-11-20T16:28:00+00:00"/>
    <meta property="og:title" content="Αποτεφρωτήριο,ανάπλαση Αριστοτέλους και αλλαγές στην παραλία της Θεσσαλονίκης"/>
    <meta property="og:description" content="Τα έργα που βάζει μπροστά ο Δήμος Θεσσαλονίκης"/>
  </head>
  <body>
    <article>
      <h1>Αποτεφρωτήριο,ανάπλαση Αριστοτέλους και αλλαγές στην παραλία της Θεσσαλονίκης</h1>
      <h2>Τα έργα που βάζει μπροστά ο Δήμος Θεσσαλονίκης</h2>
      <address><time datetime="2019-11-20T16:28:00+00:00">20 Nov 2019, 16:28</time> by <a rel="author">NEWSROOM</a></address>
      <p>
        <b>Μια σειρά έργων, όπως η ανάπλαση της Αριστοτέλους σε συνδυασμό με μικρότερες παρεμβάσεις που έχουν ως στόχο τη βελτίωση της εικόνας που παρουσιάζει η <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη,</a> αποτελούν τις προτεραιότητες της νέας διοίκησης του Κωνσταντίνου Ζέρβα.</b>
      </p>
      <p>Όλα τα έργα περιλαμβάνονται στο Τεχνικό Πρόγραμμα του κεντρικού δήμου για το 2020, ύψους 23,6 εκατ. ευρώ. Το πρόγραμμα αποφασίστηκε μετά από διαβούλευση με τους φορείς και θα παρουσιαστεί την επόμενη Δευτέρα, 25 Νοεμβρίου, στη συνεδρίαση του δημοτικού συμβουλίου, περιλαμβάνοντας -μεταξύ άλλων- αρκετά έργα που αποτέλεσαν προεκλογικές δεσμεύσεις του δημάρχου κ.Ζέρβα.</p>
      <p>
        <b>Οι μεγάλες αλλαγές</b>
      </p>
      <p>Ενδεικτικά, προβλέπεται η προκήρυξη διεθνούς αρχιτεκτονικού διαγωνισμού για την ανάπλαση του άξονα της Αριστοτέλους, η ανάθεση μελέτης για την κατασκευή ξύλινου καταστρώματος στην παλιά παραλία και συγκεκριμένα στο κομμάτι από τον Λευκό Πύργο έως το λιμάνι, η εξασφάλιση κονδυλίου για την κατασκευή αποτεφρωτηρίου νεκρών αλλά και ζώων και η ανάθεση μελέτης για την ανάπλαση της πλατείας Διοικητηρίου.</p>
      <p>Σημειώνεται πως από το ποσό των 23,6 εκατ. ευρώ του Τεχνικού Προγράμματος του δήμου Θεσσαλονίκης, περίπου δέκα εκατ. ευρώ, αφορούν συνεχιζόμενα έργα και μελέτες ενώ τα 12,9 εκατ. ευρώ νέες ενδείξεις έργων και μελετών.</p>
      <p>
        <b>Τα έργα στις γειτονιές</b>
      </p>
      <p>«Πέρα από τα μεγαλεπήβολα έργα, τα οποία θα τα "τρέξουμε" και θα διεκδικήσουμε χρηματοδοτήσεις, πρέπει να τρέξουμε και τα μικρά. Στο Τεχνικό Πρόγραμμα του 2020, εκτός από τις μελέτες που πρέπει να γίνουν, στοχεύουμε και σε πολλές μικρές παρεμβάσεις, κυρίως εκτός κέντρου ώστε να έχουμε την επόμενη ημέρα μια θετική υπεραξία σε κάθε γειτονιά», δήλωσε στο ΑΠΕ – ΜΠΕ ο αντιδήμαρχος Τεχνικών 'Εργων του δήμου Θεσσαλονίκης, Εφραίμ Κυριζίδης.</p>
      <p>Όπως είπε ο κ.Κυριζίδης αυτή τη στιγμή εντοπίζονται προβλήματα με τη σχολική στέγη, καθώς απαιτούνται νέα κτίρια για την κάλυψη των αναγκών και συντήρηση των υφιστάμενων. Βάρος θα πέσει ακόμη στη συντήρηση πεζοδρομίων, στον εκσυγχρονισμό του ηλεκτροφωτισμού, σε βασικούς οδικούς άξονες, στις αναπλάσεις των πάρκων γειτονιάς, στην ανακατασκευή αθλητικών εγκαταστάσεων και παιδικών χαρών, στην αναβάθμιση διαβάσεων για την οδική ασφάλεια και προσβασιμότητα, στη δημιουργία υπαίθριων χώρων στάθμευσης, στην επέκταση του ποδηλατόδρομου.</p>
      <p>«Το Τεχνικό Πρόγραμμα του δήμου Θεσσαλονίκης είναι ρεαλιστικό και ταυτόχρονα φιλόδοξο. Ευελπιστούμε ότι το επόμενο διάστημα θα έχουμε περισσότερες εγκρίσεις ώστε να εκτινάξουμε το ποσό που θα διατεθεί στην πόλη για το 2020», πρόσθεσε ο αρμόδιος αντιδήμαρχος.</p>
    </article>
  </body>
</html>