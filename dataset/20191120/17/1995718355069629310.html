<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152598-groshej-bilshe-ne-bude-chym-osoblyva-nova-systema-vyplaty-zarplaty-osvitianam"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T17:19:00+00:00"/>
    <meta property="og:title" content="Грошей більше не буде: чим особлива нова система виплати зарплати освітянам"/>
    <meta property="og:description" content="В галузі освіти від початку цього року декларується незабезпеченість освітньою субвенцією, як результат – виникла заборгованість по заробітній платі."/>
  </head>
  <body>
    <article>
      <h1>Грошей більше не буде: чим особлива нова система виплати зарплати освітянам</h1>
      <address>
        <time datetime="2019-11-20T17:19:00+00:00">20 Nov 2019, 17:19</time>
      </address>
      <p>В галузі освіти від початку цього року декларується незабезпеченість освітньою субвенцією, як результат – виникла заборгованість по заробітній платі викладачам.<br/><br/>Про це стало відомо 20 листопада під час оперативної наради у т. в. о. голови обласної державної адміністрації. <br/><br/>Керівниця підрозділу управління освіти, науки та молоді Волинської обласної державної адміністрації <b>Людмила Плахотна</b> розповіла, що спочатку заборгованість складала близько 50 мільйонів. Наразі, коли окремі місцеві бюджети додали свої кошти, незабезпеченість освітньою субвенцією декларується у розмірі 22,5 мільйони. <br/><br/>«У зв’язку з тим, що на Волині є території, де класи не наповнені, відповідно до формули на рахунку освітньої субвенції, станом на сьогодні є заборгованість на окремих територіях. У зв’язку з цим, в управлінні освіти прийняли рішення виплачувати заробітну плату викладачам на початку кожного наступного місяця, коли надходитиме наступний транш освітньої субвенції», – каже Людмила Плахотна.<br/><br/>Пояснює, що станом на 1 листопада задекларували 202 мільйони освітньої субвенції, які Мінфін називає «залишком», але частина цих грошей – заробітна плата за жовтень. Виплачувати частково не мають права, а в повному обсязі, відразу в межах місяця – не мають можливості. Частково у цій субвенції є і «перехідні» кошти, які пішли на розвиток освітніх закладів. <br/><br/>Станом на сьогодні також нараховані великі суми «невикористаної» субвенції, але це – ті гроші, які отримають працівники освіти за листопад місяць. <br/><br/>Людмила Плахотна також звернулася до органів місцевого самоврядування Волині із проханням шукати кошти на заробітну плату своїх освітян і не сподіватися, що держава дасть додаткові кошти. <br/><br/>Посадовиця зазначає, що на Волині є і території, де наповненість відповідна, тож їм залишки перейдуть і на наступний рік. Це такі райони, як Камінь-Каширський, Маневицький, Ківерцівський та Луцький.</p>
    </article>
  </body>
</html>