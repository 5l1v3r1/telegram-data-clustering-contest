<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/12bd7a347f965807/bazilica-san-marco-din-venetia-afectata-de-inundatii-va-necesita-lucrari-de-restaurare-de-milioane-de-euro.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T17:23:08+00:00"/>
    <meta property="og:title" content="Bazilica San Marco din Veneţia, afectată de inundaţii; Va necesita lucrări de restaurare de milioane de euro"/>
    <meta property="og:description" content="Bazilica istorică San Marco din Veneţia va necesita lucrări de restaurare în valoare de milioane de euro după ce a fost inundată recent pentru doar a şasea oară în 1.200 de ani, mozaicurile sale delicate din marmură fiind expuse la apa sărată cu efect distrugător, a declarat curatorul său, citat marţi de Reuters."/>
  </head>
  <body>
    <article>
      <h1>Bazilica San Marco din Veneţia, afectată de inundaţii; Va necesita lucrări de restaurare de milioane de euro</h1>
      <address><time datetime="2019-11-20T17:23:08+00:00">20 Nov 2019, 17:23</time> by <a rel="author">Jurnal.md</a></address>
      <p>
        <b>Bazilica istorică San Marco din Veneţia va necesita lucrări de restaurare în valoare de milioane de euro după ce a fost inundată recent pentru doar a şasea oară în 1.200 de ani, mozaicurile sale delicate din marmură fiind expuse la apa sărată cu efect distrugător, a declarat curatorul său, citat marţi de Reuters.</b>
      </p>
      <p>San Marco, bazilica personală a dogilor veneţieni din perioadele medievală şi renascentistă, este cea mai faimoasă dintr-o serie de monumente aflate în pericol după cea mai gravă săptămână de inundaţii cu care s-a confruntat Veneţia din 1872.</p>
      <p>Potrivit specialiştilor, cristalele corozive de sare, care au rămas încrustate în podeaua de marmură şi în mozaicuri după retragerea apelor, riscă să distrugă suprafaţa acestora şi să fragilizeze cripta bisericii.</p>
      <p>Oraşul, construit pe un grup de insuliţe în laguna veneţiană cu apă sărată, a suferit pagube în valoare de sute de milioane de euro când apele au atins, săptămâna trecută, al doilea cel mai înalt nivel din ultimii peste 50 de ani.</p>
      <p>Niciun ajutor nu va veni însă din partea asiguratorilor, care refuză să acopere pagubele provocate de inundaţii într-un oraş care se confruntă în mod obişnuit cu acest risc, agravat sub influenţa schimbărilor climatice, notează Reuters.</p>
      <p>Pierpaolo Campostrini, directorul Fabbriceria, fundaţie care supraveghează conservarea şi întreţinerea bazilicii, a estimat costul operaţiunilor de curăţare a acesteia la 5 milioane de euro, însă a precizat că experţii evaluează încă pagubele.</p>
      <p>''Avem nişte bani puşi deoparte şi vom cere Guvernului restul'', a declarat el, adăugând că numeroase organizaţii şi persoane fizice din toată lumea au oferit susţinere financiară.</p>
      <p>Bazilica San Marco, ce atrage anual milioane de vizitatori din toată lumea, va beneficia probabil de pe urma popularităţii în rândul turiştilor, la fel ca şi catedrala Notre Dame din Paris, grav avariată de un incendiu, la începutul acestui an.</p>
      <p>''Atât de multe dovezi de afecţiune pentru Bazilica San Marco mă fac să cred că ne vom putea respecta marea responsabilitate de conservare a uneia dintre cele mai preţioase nestemate din Veneţia şi din întreaga lume", a afirmat Campostrini.</p>
      <p>Oligarhi ruşi au oferit până la un milion de euro pentru Veneţia, după cum a declarat ambasadorul italian în Rusia, Pasquale Terracciano, iar dirijorul rus Valeri Gherghiev va susţine marţi un concert la Ambasada Italiei din Moscova pentru a strânge fonduri în beneficiul Veneţiei, notează Reuters.</p>
      <p>Şcolile s-au redeschis luni la Veneţia după ce oraşul a suferit trei inundaţii majore într-o săptămână.</p>
      <p>Nivelul apei va scădea în următoarele zile, a informat duminică municipalitatea, oferind oraşului un răgaz după cele mai severe episoade de "acqua alta" de peste un secol.</p>
      <p>Veneţia a fost inundată duminică în proporţie de circa 70%, la doar câteva zile după ce oraşul a înregistrat cea mai gravă maree înaltă din ultimii 53 de ani, de 1,87 metri, al doilea record istoric în urma celui de la 4 noiembrie 1966 (1,94 metri).</p>
      <p>Valoarea pagubelor în urma inundaţiilor severe din Veneţia s-ar putea ridica la ''sute de milioane de euro'', a afirmat săptămâna trecută primarul Luigi Brugnaro.</p>
    </article>
  </body>
</html>