<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426164/mhnysh-kata-etaireias-apo-prwhn-ergazomeno"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T17:15:02+00:00"/>
    <meta property="og:title" content="Μήνυση κατά εταιρείας από πρώην εργαζόμενο"/>
    <meta property="og:description" content="Μήνυση στους υπευθύνους εταιρείας στην οποία απασχολούνταν, κατέθεσε 50χρονος που τραυματίστηκε κατά τη διάρκεια της εργασίας του."/>
  </head>
  <body>
    <article>
      <h1>Μήνυση κατά εταιρείας από πρώην εργαζόμενο</h1>
      <address>
        <time datetime="2019-11-20T17:15:02+00:00">20 Nov 2019, 17:15</time>
      </address>
      <p>
        <b>Μήνυση στους υπευθύνους εταιρείας στην οποία απασχολούνταν, κατέθεσε 50χρονος που τραυματίστηκε κατά τη διάρκεια της εργασίας του.</b>
      </p>
      <p>Ο 50χρονος προσέφυγε στη δικαιοσύνη δια του δικηγόρου του κ. Φώτη Ρωμαίου και ζητά να κινηθεί η νόμιμη διαδικασία σε βάρος των υπευθύνων της εταιρείας για το αδίκημα της σωματικής βλάβης εκ δόλου.</p>
      <p>Πιο συγκεκριμένα, σύμφωνα με όσα αναφέρονται στην έγκληση που έχει υποβάλει ο 50χρονος ξεκίνησε να εργάζεται στην εν λόγω εταιρεία ως οδηγός, τον Μάιο του 2019 και ασχολούνταν με τις μεταφορές και διανομές των προϊόντων της επιχείρησης. Ο ίδιος καταγγέλλει στη μήνυσή του ότι, τα οχήματα που χρησιμοποιούσε τόσο εκείνος όσο και οι συνάδελφοί του δεν ήταν πολύ καλά συντηρημένα, γεγονός που είχε επισημανθεί προς τους αρμοδίους αρκετές φορές.</p>
      <p>Μάλιστα ειδικά στο φορτηγό που ο 50χρονος χρησιμοποιούσε, από την αρχή που προσελήφθη διαπίστωσε ότι είχε θέμα με το «σκαλί» στο οποίο ο οδηγός έπρεπε να πατήσει για να ανέβει στο υπερυψωμένο κάθισμα. Το «σκαλί» αυτό είχε τάσεις υποχώρησης, δηλαδή φαινόταν ότι υπάρχει κίνδυνος να σπάσει.</p>
      <p>Για το πρόβλημα αυτό ο 50χρονος είχε ενημερώσει αρμοδίως, όπως ισχυρίζεται στη μήνυσή του, όμως ουδείς φρόντισε για την επισκευή του, αντίθετα του επισημάνθηκε ότι «δεν υπάρχουν χρήματα για να επιδιορθωθεί».</p>
      <p>Ο 50χρονος είπε ότι στις αρχές Οκτωβρίου 2019 μεσημβρινές ώρες και ενώ εκτελούσε δρομολόγιο, την ώρα που επιχείρησε να επιβιβαστεί στο όχημά του, το «σκαλί» έσπασε και εκείνος βρέθηκε στο έδαφος με το κεφάλι και τον αριστερό ώμο με αποτέλεσμα να τραυματιστεί και να μεταφερθεί στο νοσοκομείο. Εκεί διαπιστώθηκε άλγος αριστερού ώμου, αριστερού γόνατος και θλαστικό μετωπιαίας χώρας.</p>
      <p>Μεταγενέστερες δε εξειδικευμένες πλέον εξετάσεις έδειξαν ότι έχει υποστεί ολική ρήξη υπερακάνθιου τένοντα αριστερού ώμου κατά 20 περίπου χιλιοστά, πρόβλημα που αποκαθίσταται μόνο με χειρουργική επέμβαση και είναι δεδομένο ότι δε θα επανέλθει ποτέ στην αρχική κατάσταση, αλλά θα τον συνοδεύει για το υπόλοιπο της ζωής του.</p>
      <p>Ο 50χρονος ισχυρίζεται στη μήνυσή του ότι το ατύχημά του αυτό δεν συνέβη εξαιτίας κάποιας αμέλειας της εταιρείας που εργάζεται αλλά επειδή αυτή συνειδητά προέβη στην πλημμελή συντήρηση του εξοπλισμού της, λόγω περικοπής δαπανών και ζητά να κινηθεί η νόμιμη διαδικασία σε βάρος των υπευθύνων της.</p>
    </article>
  </body>
</html>