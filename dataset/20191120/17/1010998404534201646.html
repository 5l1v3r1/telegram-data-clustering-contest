<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/30-kilometrova-opashka-ot-kamioni-se-izvi-na-granicata-s-turcija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T17:21:00+00:00"/>
    <meta property="og:title" content="30-километрова опашка от камиони се изви на границата с Турция"/>
    <meta property="og:description" content="На фона на голямото задръстване митниците отчитат рекорд в обработката на товари"/>
  </head>
  <body>
    <article>
      <h1>30-километрова опашка от камиони се изви на границата с Турция</h1>
      <h2>На фона на голямото задръстване митниците отчитат рекорд в обработката на товари</h2>
      <address><time datetime="2019-11-20T17:21:00+00:00">20 Nov 2019, 17:21</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/20/opashki_na_granicata_1574262974-1.mp4"/>
      </figure>
      <p>Рекордни опашки се извиха на границата с Турция. Само на ГКПП „Капитан Андреево” колоната от камиони е близо 30 километра.</p>
      <p>На този фон митниците отчитат над 70 хиляди обработени товарa за месец през пункта, което е абсолютен рекорд.</p>
      <p>Въпреки че се работи на пълен оборот, шофьорите на камиони прекарват на границата повече от половин ден. Тони Емилов е сред тях.</p>
      <p>Пред екипа ни разказва, че очаква да остане там поне още едно денонощие. Затова кабината му е оборудвана с всичко от първа необходимост. Като него са още стотици, чиито курсове закъсняват с дни.</p>
      <p>„Проблем е времето, което сме тук. Това са загуби и за турските, и за българските фирми”, казва Исим Сезгин, също шофьор.</p>
      <p>В това време от митниците отчитат рекорди в обработката на товари – само за последното денонощие през пункта за преминали близо 2 400 камиона.</p>
      <p>„Обработваме толкова, колкото турската страна може да поеме”, казва Диана Маркова, експерт в Агенция „Митници”.</p>
      <p>Наредените по платното камиони обаче крият рискове за всички участници в движението – магистралата не е паркинг и допустимата скорост е до 140 километра в час.</p>
      <p>Шофьорите от Турция определят това като голямо неудобство и казват, че в южната ни съседка за целта има изградени паркинги. „Правени са срещи за трайно решаване на проблема. Реално не се е стигнало до този момент, до изход от тази ситуация”, обяснява д-р Стефка Здравкова, областен управител на Хасково.</p>
      <p>Следващата седмица предстои нова среща по проблема.</p>
    </article>
  </body>
</html>