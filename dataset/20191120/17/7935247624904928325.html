<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bebe-giyimcilerden-60-ulkeye-ihracat-215727h.htm"/>
    <meta property="og:site_name" content="OLAY"/>
    <meta property="article:published_time" content="2019-11-20T17:00:52+00:00"/>
    <meta property="og:title" content="Bebe giyimcilerden 60 ülkeye ihracat"/>
    <meta property="og:description" content="Bebe-Çocuk Konfeksiyonu Sektörü Sanayici ve İşadamları Derneği (BEKSİAD) Başkanı Ömer Yıldız, Bursa'dan 60 ülkeye ihracat yaptıklarını söyledi."/>
  </head>
  <body>
    <article>
      <h1>Bebe giyimcilerden 60 ülkeye ihracat</h1>
      <h2>Bebe-Çocuk Konfeksiyonu Sektörü Sanayici ve İşadamları Derneği (BEKSİAD) Başkanı Ömer Yıldız, Bursa'dan 60 ülkeye ihracat yaptıklarını söyledi.</h2>
      <address>
        <time datetime="2019-11-20T17:00:52+00:00">20 Nov 2019, 17:00</time>
      </address>
      <p>
        <b>AYŞEGÜL AKTÜRK</b>
      </p>
      <p>Yıldız, beraberindeki yönetim kurulu üyeleriyle birlikte Olay Gazetesi'ni ziyaret etti. Buradaki konuşmasında yönetime geldikleri günden bugüne kadar yaptıkları faaliyetleri anlatan Yıldız, sektörün durumuna yönelik değerlendirmelerde de bulundu. İç piyasada durgunluk yaşandığını belirten Yıldız, ‘'Biz yüzümüzü ihracata döndük. Vişne Caddesi'ne 60'ın üzerinde ülkeden müşteri geliyor. Sektörümüz de 60 ülkeye ihracat gerçekleştiriyor. Bölgemiz Laleli benzeri bir merkez oldu. 100 bin civarında istihdamımız var. Ana pazarımız Rusya'ya son dönemde Arap coğrafyası da eklendi. Suudi Arabistan, Libya, Irak gibi bir çok ülkeye ihracat yapıyoruz. Avrupa ve Balkan ülkelerine atağımız söz konusu. Özellikle Yunanistan ön planda. İhracatımız her geçen gün artıyor'' dedi.</p>
      <p>
        <b>GELECEĞE YÖNELİK ADIMLAR</b>
      </p>
      <p>Bebe ve çocuk giyimi üretiminin yüzde 80'ini, ihracatının ise yüzde 60'ını Bursa'nın yaptığını hatırlatan Yıldız, hazırladıkları 5 yıllık Stratejik Eylem Planı ile sektörün üretim, istihdam ve ihracat kapasitesinin önemli oranda artırılmasının hedeflendiğini dile getirdi. Nitelikli çalışana ihtiyaçları olduğunu vurgulayan Yıldız, ‘'Bu noktada okullarla protokol imzaladık. Uludağ Üniversitesi Teknik Bilimler Meslek Yüksekokulu'nda, Necatibey ile Hüseyin Özdilek mesleki teknik anadolu liselerinde çocuk moda tasarımı bölümü açılmasını sağladık. Bu bölümlerde ihtiyacımız olan kalifiye elemanların yetişmesini planlıyoruz. Sektörün geleceğine yönelik adımlar atıyoruz'' diye konuştu.</p>
      <p>
        <b>İLK DEFA ÇİFT LİSTELİ OLACAK</b>
      </p>
      <p>Ömer Yıldız, 16 Aralık'ta derneğin 9'uncu genel kurulunun yapılacağına işaret ederek, ‘'240 üyeye sahip olan bir derneğiz. Yönetime geldiğimiz 2 yıl içinde 57 yeni üye kazandık. Dernek olarak ilk defa çift liste olarak genel kurula gireceğiz. Tabi bu sayı önümüzdeki günlerde artabilir'' ifadelerini kullandı.</p>
    </article>
  </body>
</html>