<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/obiectivul-prioritar-romaniei-s-ar-putea-indeplini-bogdan-aurescu-ministrul-externe-discutat-jean-yves-le-drian-ministrul-francez-externe-legatura-aderarea-tarii-spatiul-schengen-18599797"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T17:35:55+00:00"/>
    <meta property="og:title" content="Obiectivul prioritar al României s-ar putea îndeplini: Bogdan Aurescu, Ministrul de Externe a discutat cu Jean-Yves Le Drian, ministrul francez de Externe, în legătura cu aderarea ţării noastre la spaţiul Schengen"/>
    <meta property="og:description" content="Minsitrul de Externe, Bogdan Aurescu, a discutat, miercuri, cu omologul francez, Jean-Yves Le Drian, despre aderarea României la spaţiul Schengen şi despre parteneriatul strategic dintre România şi Franţa."/>
  </head>
  <body>
    <article>
      <h1>Obiectivul prioritar al României s-ar putea îndeplini: Bogdan Aurescu, Ministrul de Externe a discutat cu Jean-Yves Le Drian, ministrul francez de Externe, în legătura cu aderarea ţării noastre la spaţiul Schengen</h1>
      <address><time datetime="2019-11-20T17:35:55+00:00">20 Nov 2019, 17:35</time> by <a rel="author">Diana Grigore, Mediafax</a></address>
      <p>Minsitrul de Externe, Bogdan Aurescu, a discutat, miercuri, cu omologul francez, Jean-Yves Le Drian, despre aderarea României la spaţiul Schengen şi despre parteneriatul strategic dintre România şi Franţa.</p>
      <p>„Ministrul afacerilor externe Bogdan Aurescu a avut miercuri, 20 noiembrie 2019, în marja reuniunii ministeriale NATO de la Bruxelles, o întrevedere bilaterală cu ministrul francez pentru Europa şi afaceri externe, Jean-Yves Le Drian. Ministrul Bogdan Aurescu a reiterat, în cadrul discuţiei, obiectivul prioritar al României de aderare la spaţiul Schengen, arătând că România se bazează pe susţinerea Franţei în acest sens. Menţionând Preşedinţia română a Consiliului Uniunii Europene din prima parte a acestui an şi buna cooperare cu Franţa pe durata acestui mandat, ministrul Bogdan Aurescu a evocat potenţialul de cooperare bilaterală inclusiv la nivelul Uniunii Europene, exprimând interesul pentru un dialog aprofundat pe teme de actualitate ale agendei europene. Oficialul român a mai abordat şi teme precum politica de securitate, propunând ca Franţa să examineze posibilitatea unei prezenţe militare crescute în sudul flancului estic, în România, în cadrul brigăzii multinaţionale”, transmite MAE, într-un comunicat de presă.</p>
      <p>Instituţia precizează că cei doi oficiali au discutat şi despre parteneriatul strategic dintre România şi Franţa.</p>
      <p>„Cei doi miniştri au trecut în revistă stadiul foarte bun al relaţiei bilaterale, definită de Parteneriatul Strategic bilateral şi de afinităţile culturale, lingvistice şi istorice reafirmate recent în cadrul Sezonului România-Franţa, proiect cultural şi de diplomaţie publică de o anvergură fără precedent în cadrul cooperării româno-franceze.Bogdan Aurescu a evocat Declaraţia Comună privind Parteneriatul Strategic semnată în 2018 de către Preşedinţii Klaus Iohannis si Emmanuel Macron, care a relansat relaţia bilaterală şi a propus finalizarea în perioada următoare a Foii de parcurs în aplicarea acestei Declaraţii, care să fie pregătită pentru semnare de către premierii celor două ţări cu ocazia unei prime întâlniri la acest nivel. Foaia de parcurs actualizată a Parteneriatului Strategic este menită să stabilească un nivel superior de cooperare bilaterală, europeană şi la nivel internaţional. De asemenea, Bogdan Aurescu a propus activarea şi reunirea formatului 2+2 (miniştrii de externe şi ai apărării) în cadrul Parteneriatului Strategic, propunere primită cu deschidere de omologul francez”, se mai arată în comunicatul remis MEDIAFAX.</p>
      <p>Totodată, cei doi oficiali au discutat despre impactul declaraţiilor recente ale Preşedintelui Macron privind NATO, ministrul Aurescu arătând că din perspectiva României Alianţa nu este în criză, fiind necesară continuarea procesului de adaptare. În acelaşi timp, a opinat că un proces de reflecţie asupra viitorului NATO în noul context global de securitate poate fi util, acesta putând fi conectat cu o viitoare dezbatere privind un nou concept strategic al Alianţei, care să îl înlocuiască pe cel precedent, adoptat în 2010 la summit-ul aliat de la Lisabona.</p>
    </article>
  </body>
</html>