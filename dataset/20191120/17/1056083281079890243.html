<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919352/%D9%87%DB%8C%DA%86-%D8%AF%D8%B3%D8%AA%DA%AF%D8%A7%D9%87%DB%8C-%D8%AD%D9%82-%D8%B5%D8%AF%D9%88%D8%B1-%D9%85%D8%AC%D9%88%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T17:31:46+00:00"/>
    <meta property="og:title" content="هیچ دستگاهی حق صدور مجوز افزایش قیمت ندارد"/>
    <meta property="og:description" content="ایسنا/خراسان رضوی استاندار خراسان رضوی با بیان اینکه اغتشاش‌گران از مردم نبودند، گفت: براساس مصوبه ستاد تنظیم بازار، هیچ یک از دستگاه‌های دولتی حق صدور مجوز افزایش قیمت ندارند و هر اقدامی در این زمینه ممنوع است."/>
  </head>
  <body>
    <article>
      <h6 class="kicker">استاندار خراسان رضوی:</h6>
      <h1>هیچ دستگاهی حق صدور مجوز افزایش قیمت ندارد</h1>
      <address><time datetime="2019-11-20T17:31:46+00:00">20 Nov 2019, 17:31</time> by <a rel="author">منيره فضيلت</a></address>
      <p>ایسنا/خراسان رضوی استاندار خراسان رضوی با بیان اینکه اغتشاش‌گران از مردم نبودند، گفت: براساس مصوبه ستاد تنظیم بازار، هیچ یک از دستگاه‌های دولتی حق صدور مجوز افزایش قیمت ندارند و هر اقدامی در این زمینه ممنوع است.</p>
      <p>علیرضا رزم‌حسینی در جلسه شورای اداری استان که در محل سالن اجتماعات استانداری برگزار شد، ضمن تبریک به مناسبت فرارسیدن هفته بسیج اظهار کرد: در روزهای اخیر نقش اول را در تامین امنیت شهر مشهد و خراسان رضوی مردم و جوانان عزیز ایفا کردند که جای تقدیر دارد.<br/><br/>وی ضمن قدردانی از نهادهای امنیتی و انتظامی استان به خاطر تلاش برای تامین امنیت مردم افزود: سیاست شورای تامین استان در یک سال گذشته این بوده است که در مقابل کسانی که به حق معترض هستند و مسیر قانونی را طی می‌کنند، در کنار گفت‌وگو و اقناع، به دنبال حل مشکلات آن‌ها باشد.</p>
      <p>استاندار خراسان رضوی ادامه داد: اینکه فردی بخواهد بانک یا منزلی را به آتش بکشد، معلوم است که نیروی انتظامی با آن‌ها بر اساس قانون برخورد می‌کند.<br/><br/>رزم‌حسینی با اشاره به اظهارات سخنگوی دولت مبنی بر اینکه اعتراض حق مردم است، خاطرنشان کرد: اغتشاش‌گران از مردم نبودند و در قالب گروه‌های 20 تا 30 نفره سازماندهی شده بودند.<br/><br/>وی با تاکید بر اینکه مدیران استانی باید به صورت مستمر با مردم ملاقات عمومی داشته باشند، تصریح کرد: از رسانه‌های استان و صدا و سیما بابت اقدامات خوب آن‌ها در حوزه مقابله با جنگ روانی دشمن قدردانی می‌کنیم.<br/><br/>به گزارش اداره کل روابط عمومی استانداری خراسان رضوی، وی با بیان اینکه رمز بقای این نظام مردم هستند و باید رضایت آنان را جلب کنیم، تاکید کرد: امنیت ملی و استانی ما به قدرت اقتصادی گره خورده است، بنابراین با همین اعتقاد به سمت تحقق سیاست های اقتصاد مقاومتی پیش می‌رویم.<br/><br/>رزم‌حسینی افزود: براساس مصوبات شورای تامین و ابلاغیه دولت و وزارت کشور، مسئله نظارت و کنترل قیمت ها در بازار و تامین کالای اساسی مورد نیاز مردم باید با قدرت توسط مدیران مربوطه مورد توجه قرار گیرد.<br/><br/>وی با اشاره به اینکه جلسات مشترک روزانه با اتحادیه ها و اصناف برای کنترل قیمت ها در استانداری به صورت مرتب برگزار می‌شود، بیان کرد: براساس مصوبه ستاد تنظیم بازار، هیچ یک از دستگاه‌های دولتی حق صدور مجوز افزایش قیمت ندارند و هر اقدامی در این زمینه ممنوع است، همچنین نظارت و بازرسی توسط بازرسان اتحادیه ها و اصناف در قالب گشت های مشترک با سازمان صمت، تعزیرات و سایر بخش ها در حال انجام است.<br/><br/>استاندار خراسان رضوی گفت: شنبه 25 آبان ماه، 70 اکیپ بازرسی شامل بازرسان اتحادیه ها و اصناف در قالب گشت های مشترک با سازمان صمت، تعزیرات حکومتی و سایر بخش ها، بیش از 12 هزار مورد بازرسی انجام دادند.<br/><br/>رزم‌حسینی با بیان اینکه وضعیت ذخایر کالاهای اساسی و نهاده‌های دامی استان در شرایط مطلوبی قرار دارد، تاکید کرد: در نتیجه اعمال تحریم های ظالمانه، بسیاری از کالاها وارد کشور نمی‌شود، لذا باید این باور را داشت که در جنگ اقتصادی به سر می‌بریم و قطعا با اتکای به توانمندی های داخلی و مشارکت مردم، این دوران را سپری خواهیم کرد.</p>
      <p>به گزارش اداره کل روابط عمومی استانداری خراسان رضوی، علیرضا رزم‌حسینی در یکصد و شصت و یکمین جلسه ستاد فرماندهی اقتصاد مقاومتی خراسان رضوی نیز که امروز در محل دفتر استاندار برگزار شد، نقش بانوان در دوران انقلاب اسلامی، دفاع مقدس و سیاست را پر رنگ برشمرد و اظهار کرد: الگوی مثلث توسعه اقتصادی فرهنگی یک اقدام داوطلبانه است که سیاست توسعه پایدار را دنبال می‌کند.<br/><br/>وی خطاب به بانوان کارآفرین حاضر در جلسه افزود: فعالیت‌ها در حوزه اقتصاد مقاومتی باید با درایت، تدبیر، اعتماد سازی و آموزش صورت گیرد؛ اگر بانوان روستاهای مورد هدف تربیت اقتصادی شوند حتما تاثیر آن در خانواده‌ها نمایان خواهد شد.<br/><br/>استاندار خراسان رضوی ثروت‌آفرینی و کارآفرینی را جزو سیاست‌های نظام دانست و گفت: ما باید به عنوان رزمندگان اقتصادی در راستای توسعه پایدار و افزایش سطح رفاه مردم شهرها و روستاها تمام تلاش خود را انجام دهیم.<br/><br/>رزم‌حسینی اضافه کرد: امروز امنیت ملی با قدرت اقتصادی گره خوره است و هر کسی باید نقش خود را در بدست آوردن اقتدار اقتصادی در حوزه‌های مختلف ایفا کند تا به اهداف مد نظر دست یابیم.<br/><br/>وی ادامه داد: در حد بضاعت، اختیارات و توانایی‌های استان از معین‌های اقتصاد مقاومتی در قالب مدل مثلث توسعه اقتصادی فرهنگی حمایت می‌کنیم چون باور داریم اگر یک بانو توامند شود، بنیان خانواده بهتر حفظ خواهد شد.<br/><br/>استاندار خراسان رضوی با بیان اینکه از توسعه پایدار حمایت کامل می‌کنیم، خاطرنشان کرد: موفقیت مدل مثلث توسعه اقتصادی فرهنگی در گرو هماهنگی و همکاری مسئولان و نهادهای مربوطه است در غیر این صورت موفقیت چشمگیری حاصل نخواهد شد.<br/><br/>انتهای پیام</p>
    </article>
  </body>
</html>