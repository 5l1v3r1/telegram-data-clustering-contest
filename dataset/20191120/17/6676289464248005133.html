<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/romani-italia-jaf-incredere-326508.html"/>
    <meta property="og:site_name" content="Observator"/>
    <meta property="article:published_time" content="2019-11-20T17:32:00+00:00"/>
    <meta property="og:title" content="Doi români arestați în Italia, după ce au jefuit &quot;pe încredere&quot;"/>
    <meta property="og:description" content="Doi români din Italia au ajuns în arestul poliției și riscă ani de închisoare după ce au jefuit o sală de păcănele din Milan. Imediat după furt, l-au rugat pe proprietar să pretindă că nu a văzut nimic. Carabinierii i-au săltat în doar..."/>
  </head>
  <body>
    <article>
      <h1>Doi români arestați în Italia, după ce au jefuit "pe încredere"</h1>
      <address><time datetime="2019-11-20T17:32:00+00:00">20 Nov 2019, 17:32</time> by <a rel="author">Daniel Murărescu</a></address>
      <p>
        <b>
          <b>Doi români din Italia au ajuns în arestul poliției și riscă ani de închisoare după ce au jefuit o sală de păcănele din Gaglianico</b>
          <b>. Imediat după furt, l-au rugat pe proprietar să pretindă că nu a văzut nimic. Carabinierii i-au săltat în doar câteva minute.</b>
        </b>
      </p>
      <p>Neobișnuitul jaf s-a petrecut marți seara, în jurul orei 18:00, în localitatea Gaglianico, din vestul orașului italian Milano. Cei doi români, încrezători în propriul plan, au intrat în sala de păcănele, au spart aparatele și au furat tot ce au putut.</p>
      <p>La ieșire proprietarul i-a întâmpinat personal, după ce văzuse infracțiunea pe camerele de supraveghere. Reacția celor doi români a fost bizară. <i>"Pretinde că nu ai văzut nimic"</i>, i-au spus cei doi patronului, după care au plecat.</p>
      <h3>Nu s-a ținut de promisiune</h3>
      <p>Din nefericire pentru hoți, deși fusese rugat politicos să tacă, bărbatul a sunat imediat la Carabinieri. În doar câteva minute, jandarmii își făceau apariția la sala de jocuri, reușind să-l rețină pe loc pe unul dintre români. Celălalt, care plecase după mașină, pentru a încărca prada, a reușit să fugă, însă nu pentru mult timp.</p>
      <p>Carabinierii au identificat rapid autoturismul după plăcuțele de înmatriculare, au instituit filtre pe toate drumurile din zonă și au reușit să-l captureze lângă localitatea Carisio.</p>
      <p>Potrivit <a href="https://www.bitquotidiano.it/gaglianico-scassinano-slot-e-intimano-al-titolare-fai-finta-di-non-vedere-arrestati-due-rumeni/">bitquotidiano.it</a>, cei doi români, în vârstă de 21 și 25 de ani, s-au dovedit a fi familiarizați cu poliția din Italia. Aveau deja cazier pentru mai multe furturi.</p>
      <p>În mașină, forțele de ordine au găsit peste 2.000 de euro bani gheață, dar și instrumentele  folosite pentru a sparge aparatele de noroc.</p>
      <p>Românii se află acum după gratii și vor fi aduși în fața unui judecător.</p>
    </article>
  </body>
</html>