<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%A7%D9%86%D8%AF%D9%84%D9%86%D8%AF-%D8%AA%D8%B1%D8%A7%D9%85%D9%BE-%D8%AF%D8%B9%D9%88%D8%AA-%D8%A7%D8%B2%D9%87%D9%85%D8%AA%D8%A7%DB%8C-%D8%A7%D9%88%DA%A9%D8%B1%D8%A7%DB%8C%D9%86%DB%8C-%D8%AE%D9%88%D8%AF-%D8%B1%D8%A7-%D9%85%D8%B4%D8%B1%D9%88%D8%B7-%D8%A8%D9%87-%D8%A2%D8%BA%D8%A7%D8%B2-%D8%AA%D8%AD%D9%82%DB%8C%D9%82%D8%A7%D8%AA-%D8%AF%D8%B1-%D8%A8%D8%A7%D8%B1%D9%87-%D8%B1%D9%82%DB%8C%D8%A8-%D8%AF%D9%85%D9%88%DA%A9%D8%B1%D8%A7%D8%AA-%D8%AE%D9%88%D8%AF-%DA%A9%D8%B1%D8%AF%D9%87-%D8%A8%D9%88%D8%AF-20191120/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-20T17:26:12+00:00"/>
    <meta property="og:title" content="ساندلند: ترامپ دعوت ازهمتای اوکراینی خود را مشروط به آغاز تحقیقات در باره رقیب دموکرات خود کرده بود"/>
    <meta property="og:description" content="گوردون ساندلند، سفیر آمریکا در اتحادیه اروپا روز چهارشنبه ۲۰ نوامبر در جلسه علنی تحقیقات استیضاح دونالد ترامپ در مجلس نمایندگان آمریکا درباره پرونده اوکراین به کنگره گفت که دستورات دونالد ترامپ را در این باره اجرا کرده است. آقای ساندلند در حالی که..."/>
  </head>
  <body>
    <article>
      <h1>ساندلند: ترامپ دعوت ازهمتای اوکراینی خود را مشروط به آغاز تحقیقات در باره رقیب دموکرات خود کرده بود</h1>
      <address><time datetime="2019-11-20T17:26:12+00:00">20 Nov 2019, 17:26</time> by <a rel="author">شاهرخ بهزادی</a></address>
      <p>
        <b>گوردون ساندلند، سفیر آمریکا در اتحادیه اروپا روز چهارشنبه ۲۰ نوامبر در جلسه علنی تحقیقات استیضاح دونالد ترامپ در مجلس نمایندگان آمریکا درباره پرونده اوکراین به کنگره گفت که دستورات دونالد ترامپ را در این باره اجرا کرده است. آقای ساندلند در حالی که دوربین های تلویزیونی اظهارات او را در این زمینه به طور مستقیم پخش می کرد، اعلام کرد: "دونالد ترامپ دعوت  ازهمتای اوکراینی خود به کاخ سفید را مشروط به آغاز تحقیقات در باره رقیب دموکرات خود[جو بایدن] کرده بود.</b>
      </p>
      <p>گوردون ساندلند امروزگفت: همراه با دیپلمات های دیگر "من با رودی جولیانی"، وکیل شخصی دونالد ترامپ، "و با درخواست صریح رئیس جمهوری ایالات متحده بر روی پرونده اکراین کار کرده ام"</p>
      <p>سفیر آمریکا در اتحادیه اروپا، یک تاجر ثروتمند است که پس از کمک یک میلیون دلاری به مراسم تحلیف دونالد ترامپ، و بدون هیچ سابقه سیاسی به این مقام منصوب شده بود، افزود: "ما نمی خواستیم این موضوع( تحقیق در باره جو باید و پسرش) را درآن بگنجانیم، اما "ما دستورات رئیس جمهوری را در این باره دنبال کردیم."</p>
      <p>شهادت امروز گوردون ساندلند در پرونده اوکراین، فردی که جمهوری خواه است، یکی از نزدیکان سیاسی آقای ترامپ در دستگاه دیپلماسی آمریکا محسوب می‌شود  و افزون بر آن مبالغ زیادی به کمپین انتخابات ریاست جمهوری دونالد ترامپ کمک کرده است، شرایط را برای رئیس جمهوری کنونی آمریکا دشوار می کند.</p>
      <p>تحقیقات استیضاح که مجلس نمایندگان کنگره آمریکا از ماه گذشته آن را آغاز کرده اند و جلسات آن از هفته گذشته به طور مستقیم از شبکه های تلویزیونی این کشور برای مردم آمریکا پخش می شود، به دنبال بررسی این اتهام است که آیا دونالد ترامپ با سوء استفاده از قدرت خود و با فراهم کردن زمینه مداخله یک دولت خارجی در پی تاثیرگزاری بر نتایج انتخابات سال آینده بوده است.</p>
      <p>گوردون ساندلند، در جلسه علنی امروز که در مجلس نمایندگان آمریکا برای تحقیقات استیضاح دونالد ترامپ برگزار شده بود، تصریح کرد كه کاخ سفید و وزارت امور خارجه از "تلاش‌های" صورت گرفته در این چارچوب  با اطلاع بوده اند.</p>
      <p>وی در پاسخ به سایر شاهدانی که بر وجود یک کانال موازی سیاسی انگشت گذاشته اند و آن را متهم  به اقدام "علیه" کانال رسمی دیپلماسی آمریکا کرده اند، گفت: "این ایده که ما در یک دیپلماسی سایه درگیر شده بودیم، کاملاً نادرست است."</p>
      <p>به گفته گوردون ساندلند، جولیانی از دولت اوکراین خواسته بود كه آغاز تحقیقات  در باره دموكرات های آمریكا،  به ویژه در مورد گروه گازی اوکراین موسوم به بوریسما را كه در آن فرزند جو بایدن، كاندیدای احتمالی ریاست جمهوری دموکرات ها برای سال ۲۰۲۰ كار می كرد، رسماً اعلام كند.</p>
      <p>ساندلند می گوید: جولیانی خواست رئیس جمهوری ایالات متحده را برای یک معامله "برد-برد" به اوکراین پیشنهاد کرده بود: او دعوت رئیس جمهوری اوکراین، ولادیمیر زلنسکی به کاخ سفید را مشروط به آغاز تحقیقات کرده بود.</p>
      <p>دموکرات‌ها همچنین سوء ظن دارند که رئیس جمهوری آمریکا از کمک در حدود ۴۰۰ میلیون دلاری آمریکا به اوکراین به عنوان ابزاری برای تحت فشار قرار دان کی‌ف استفاده کرده است.</p>
    </article>
  </body>
</html>