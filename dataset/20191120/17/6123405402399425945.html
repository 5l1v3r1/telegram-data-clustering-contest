<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/cronache/esplosione-in-un-deposito-di-fuochi-d-artificio-4-morti-638463.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T17:07:00+00:00"/>
    <meta property="og:title" content="Esplosione in un deposito di fuochi d'artificio: 4 morti"/>
    <meta property="og:description" content="Un deposito di fuochi d'artificio &amp;egrave; esploso mercoled&amp;igrave; pomeriggio a Barcellona Pozzo di Gotto, nel messinese, causando la morte di quattro..."/>
  </head>
  <body>
    <article>
      <h1>Esplosione in un deposito di fuochi d'artificio: 4 morti</h1>
      <address>
        <time datetime="2019-11-20T17:07:00+00:00">20 Nov 2019, 17:07</time>
      </address>
      <p>Un deposito di fuochi d'artificio è esploso mercoledì pomeriggio a Barcellona Pozzo di Gotto, nel messinese, causando la morte di quattro persone e il ferimento di altre tre. Tra le vittime anche la moglie del titolare della ditta, di 71 anni, e un figlio, di 37, mentre sembra che il proprietario in quel momento non fosse sul posto. Due feriti, ricoverati in ospedale con gravi ustioni, sono stati recuperati subito, mentre un terzo è stato trovato vivo dopo circa due ore dall'esplosione, sotto le macerie.Lo scoppio, fortissimo, sentito a diversi chilometri di distanza, ha coinvolto l'azienda 'Vito Costa e figli', molto nota nella zona. L'esplosione è avvenuta alle 16.45, intorno alle 19 le fiamme erano spente mentre i vigili del fuoco, come ha spiegato il portavoce Luca Cari, si muovevano con cautela in una situazione di grande rischio.<br/><br/>Sulla vicenda è intervenuto il ministro del Lavoro, Nunzia Catalfo: "Seguo con dolore e apprensione le notizie che arrivano da Barcellona Pozzo di Gotto. Esprimo vicinanza e cordoglio alle famiglie delle vittime. Potenziare la sicurezza sul lavoro è un mio obiettivo primario: presto sarà operativa la patente a punti che premia le aziende virtuose". Il Codacons segnala invece che l'incidente di Barcellona Pozzo di Gotto porta "a 68 il numero totale di vittime registrate in Italia dal 2000 a oggi a causa di esplosioni nelle fabbriche di fuochi d'artificio. Una vera e propria strage che riporta la questione della sicurezza in primo piano".</p>
    </article>
  </body>
</html>