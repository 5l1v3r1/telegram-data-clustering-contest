<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121088/policjant-smiertelnie-postrzelil-21-latka-wiceszef-mswia-jest-wiele-znakow-zapytania-w-tej-sprawie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T17:23:00+00:00"/>
    <meta property="og:title" content="Policjant śmiertelnie postrzelił 21-latka. Wiceszef MSWiA: Jest wiele znaków zapytania w tej sprawie"/>
    <meta property="og:description" content="– W sprawie postrzelenia 21-latka w Koninie jest wiele znaków zapytania, które muszą być wyjaśnione przez organ niezależny, jakim jest prokuratura – komentował wiceszef MSWiA Paweł Szefernaker w studiu Wp.pl."/>
  </head>
  <body>
    <article>
      <h1>Policjant śmiertelnie postrzelił 21-latka. Wiceszef MSWiA: Jest wiele znaków zapytania w tej sprawie</h1>
      <address>
        <time datetime="2019-11-20T17:23:00+00:00">20 Nov 2019, 17:23</time>
      </address>
      <h4>– W sprawie postrzelenia 21-latka w Koninie jest wiele znaków zapytania, które muszą być wyjaśnione przez organ niezależny, jakim jest prokuratura – komentował wiceszef MSWiA Paweł Szefernaker w studiu Wp.pl.</h4>
      <p>W ubiegły czwartek na jednym z osiedli mieszkaniowych, w okolicach ulicy Wyszyńskiego w Koninie, policjanci chcieli wylegitymować trójkę młodych mężczyzn. Jeden z nich zaczął uciekać i nie chciał się zatrzymać na polecenie policjanta. Jak podaje policja, funkcjonariusz musiał użyć broni i strzelił do uciekającego. 21-latek zmarł pomimo udzielonej mu pomocy medycznej.</p>
      <p>– Minister Kamiński (szef MSWiA - red.) obserwuje tę sprawę, wyciąga pewne wnioski w ramach swoich kompetencji, ale o winie lub jej braku musi zdecydować prokurator. W tej sprawie jest wiele znaków zapytania, które muszą być wyjaśnione, żeby minister mógł się jednoznacznie wypowiedzieć – tłumaczył w studiu Wp.pl wiceszef MSWiA Paweł Szefernaker.</p>
      <h3>Demonstracje pod komisariatem</h3>
      <p>W związku ze śmiercią 21-latka, w niedzielę miały miejsce protesty pod komisariatem w Koninie i doszło do starć z policją. W wyniku starć dwóch policjantów zostało poszkodowanych.</p>
      <p>Służby zatrzymały cztery osoby w wieku od 14 do 16 lat oraz trzech mężczyzn w wieku: 18, 23 i 27 lat, którzy mieli od 1,5 do 2,5 promila alkoholu w organizmie. Nieletni tego samego dnia zostali odebrani przez rodziców bądź opiekunów z komendy. Natomiast 18-latek i 23-latek usłyszeli prokuratorskie zarzuty – podaje Portal Wielkopolski Wschodniej.</p>
      <p>– Dwie z tych osób stanęły pod zarzutem czynnej napaści na funkcjonariuszy policji. Wobec nich prokurator skierował wniosek o zastosowanie tymczasowego aresztu na trzy miesiące. Dzisiaj sąd uwzględnił wnioski – poinformowała wczoraj serwis Małgorzata Kudła, szefowa Prokuratury Rejonowej w Koninie.</p>
      <footer>/ Źródło: wp.pl <br/>/ zma</footer>
    </article>
  </body>
</html>