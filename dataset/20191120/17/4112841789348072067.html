<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76947-Spadla-dalsia-tradicna-hradba-Aston-Martin-DBX-je-prvym-SUVckom-znacky"/>
    <meta property="og:site_name" content="REFRESHER"/>
    <meta property="article:published_time" content="2019-11-20T17:12:00+00:00"/>
    <meta property="og:title" content="Spadla ďalšia tradičná hradba. Aston Martin DBX je prvým SUV-čkom značky"/>
    <meta property="og:description" content="So športovosťou zrejme príliš nepočítaj, hoci produktové materiály automobilky sľubujú veľa."/>
  </head>
  <body>
    <article>
      <h1>Spadla ďalšia tradičná hradba. Aston Martin DBX je prvým SUV-čkom značky</h1>
      <address><time datetime="2019-11-20T17:12:00+00:00">20 Nov 2019, 17:12</time> by <a rel="author">Matej Krajčovič</a></address>
      <p>
        <b>So športovosťou zrejme príliš nepočítaj, hoci produktové materiály automobilky sľubujú veľa.</b>
      </p>
      <p><b>SUV-čka</b> sú medzi zákazníkmi čoraz populárnejšie, hoci pravoverní milovníci športovej jazdy ich jazdným vlastnostiam vďaka vyššej hmotnosti zrejme nikdy neprídu na chuť. </p>
      <p>Ani Porsche Macan, Stelvio od Alfy Romeo či dokonca Lamborghini Urus v zákrutách nikdy nepredvedú to, čo ľubovoľný ostrý sedan alebo kupé. <b>SUV však značkám nosia peniaze</b> a oveľa väčšie počty zákazníkov. </p>
      <related>
        <a href="https://refresher.sk/76692-Ikonicky-Mustang-prichadza-v-novodobej-podobe-Je-z-neho-elektricke-SUV-s-dojazdom-600-kilometrov"/>
      </related>
      <p>Spadla preto ďalšia hradba a po Mustangu svoje auto s vysokým podvozkom predstavil aj britský <b>Aston Martin</b>. Model <b>DBX</b><b> </b>sa bude predávať za minimálne 193-tisíc eur. </p>
      <figure>
        <img src="https://i.refresher.sk/public/matejkrajcovic/aston_martin_dbx/1.jpg"/>
        <figcaption>
          <cite>https://media.astonmartin.com/aston-martin-unveils-dbx-an-suv-with-the-soul-of-a-sports-car/</cite>
        </figcaption>
      </figure>
      <p>V 106-ročnej histórii značky sa nič podobné ešte nestalo a pre klasikov preto ide o veľký šok. Aston však na túto kartu musel vsadiť prakticky všetko. Neistota okolo brexitu a silnejúca konkurencia priviedla značku v poslednom kvartáli <a href="https://www.ft.com/content/68f10830-0130-11ea-b7bc-f3fa4e77dd47">do straty</a>. </p>
      <p>Novinka DBX sa bude vyrábať v novučičkej továrni vo Walese, zrejme pripravenej na produkciu oveľa vyšších počtov áut, než na aké bola doteraz firma zvyknutá.</p>
      <figure>
        <img src="https://i.refresher.sk/public/matejkrajcovic/aston_martin_dbx/2.jpg"/>
        <figcaption>
          <cite>https://media.astonmartin.com/aston-martin-unveils-dbx-an-suv-with-the-soul-of-a-sports-car/</cite>
        </figcaption>
      </figure>
      <p>Hliníková karoséria si zachováva typické tvary okolo predných svetiel, no pri hmotnosti 2,2 tony zatiaľ budú jazdné vlastnosti otázne. Dôležitejší má byť <b>vnútorný priestor</b> a <b>praktickosť</b>. Oproti spomínanému Stelviu, považovanému za ikonu športových SUV, má totiž o vyše pol tony viac. </p>
      <p>SUV samozrejme dostane pohon všetkých kolies a vzduchový podvozok skombinovaný s 48-voltovou sústavou adaptívnych tlmičov potláčajúcich nežiadúce nakláňanie. </p>
      <figure>
        <img src="https://i.refresher.sk/public/matejkrajcovic/aston_martin_dbx/3.jpg"/>
        <figcaption>
          <cite>https://media.astonmartin.com/aston-martin-unveils-dbx-an-suv-with-the-soul-of-a-sports-car/</cite>
        </figcaption>
      </figure>
      <p>Pod kapotou zas pobeží <b>4-litrový osemvalec </b>s výkonom 550 koní a 700 Nm. Aston ho nakupuje od nemeckého AMG a na stovku to s ním nové DBX zvládne za 4,5 sekundy. Maximálka bude cez 290 km/h, potom, ako deväťstupňový automat zaradí posledné koliesko.</p>
      <p>Ide vlastne aj o úplne <b>prvý 5-miestny Aston Martin</b>, Rapide mal totiž iba štyri samostatné sedadlá. Spolu s 632-litrovým kuftrom tak pôjde o ideálne rodinné vozidlo. Veď vo výbave bude aj špeciálny "Pet" balík s prenosnou sprchou, vďaka ktorej svojho <b>zablateného psa</b> umyješ predtým, než vybehne na luxusné koberčeky vo vnútri. </p>
      <figure>
        <img src="https://i.refresher.sk/public/matejkrajcovic/aston_martin_dbx/4.jpg"/>
        <figcaption>
          <cite>https://media.astonmartin.com/aston-martin-unveils-dbx-an-suv-with-the-soul-of-a-sports-car/</cite>
        </figcaption>
      </figure>
      <p>Na trhu by sa vozidlo malo objaviť v druhej polovici roka 2020. </p>
      <figure>
        <iframe src="https://www.youtube.com/embed/jk0Zrv8Q1-M" width="700" height="393" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/49326-Aston-Martin-vytahuje-dalsie-eso-z-rukava-Nadherny-Vantage-zaujme-dizajnom-a-ohuri-AMG-technikou"/>
        <a href="https://refresher.sk/47613-Aston-Martin-pracuje-na-luxusnej-ponorke-pre-vyvolenych-Majstrovske-dielo-ohuri-scifi-dizajnom-aj-mastnou-cenou"/>
        <a href="https://refresher.sk/60179-Prve-SUV-z-dielne-Aston-Martin-uz-klope-na-dvere-Vola-sa-DBX-a-pride-buduci-rok"/>
        <a href="https://refresher.sk/33527-12valcovych-600-koni-a-uchvatny-dizajn-to-je-novy-skvost-z-dielne-znaciek-Aston-Martin-a-Zagato"/>
        <a href="https://refresher.sk/55706-Najvykonnejsi-Aston-Martin-v-historii-zaujme-nielen-V12kou-ale-aj-dychberucim-dizajnom"/>
        <a href="https://refresher.sk/52914-Vzniklo-len-99-kusov-a-jeden-za-vyse-milion-je-v-Prahe-Unikatne-Zagato-zaujme-na-prvy-pohlad"/>
        <a href="https://refresher.sk/39280-Celych-40-rokov-stal-opusteny-v-lese-a-aj-tak-sa-bude-predavat-za-400tisic-eur-Vzacny-Aston-Martin-DB4-zaujal-mnozstvo-zberatelov"/>
        <a href="https://refresher.sk/37737-Uplynula-automobilova-sezona-v-podobe-Exkluzivnych-automobilov-zo-slovenskych-a-ceskych-ciest"/>
      </related>
    </article>
  </body>
</html>