<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727346"/>
    <meta property="og:site_name" content="De Standaard"/>
    <meta property="article:published_time" content="2019-11-20T17:13:00+00:00"/>
    <meta property="og:title" content="Goed nieuws voor verzamelaars: Panini maakt extra dik Belgisch feestalbum"/>
    <meta property="og:description" content="Panini kijkt in zijn volgende stickerboek terug op vijftig jaar Belgische voetbalgeschiedenis. Dat heeft de Pro League woensdag bekendgemaakt. Het extra di..."/>
  </head>
  <body>
    <article>
      <h1>Goed nieuws voor verzamelaars: Panini maakt extra dik Belgisch feestalbum</h1>
      <address>
        <time datetime="2019-11-20T17:13:00+00:00">20 Nov 2019, 17:13</time>
      </address>
      <p>
        <b>Panini kijkt in zijn volgende stickerboek terug op vijftig jaar Belgische voetbalgeschiedenis. Dat heeft de Pro League woensdag bekendgemaakt. Het extra dikke album likt vanaf vrijdag in de rekken. Voor het eerst moeten ook stickers van speelsters uit de vrouwencompetitie verzameld worden.</b>
      </p>
      <p>Panini stelt vrijdag pas zijn feestalbum voor, maar woensdag lichtte de Pro League al een tipje van de sluier. Het stickerboek blijft opgebouwd volgens hetzelfde beproefde concept. Van het merendeel van de spelers van de A-kern van de in totaal 24 clubs is er een sticker, net als van de hoofdcoach. Verzamelaars moeten ook op zoek naar het logo van de club en een groepsfoto van de volledige ploeg. De komende editie pakt ook uit met een primeur. Naast de spelers uit de Jupiler Pro League (1A) en Proximus League (1B), komen ook de speelsters van de zes damesteams uit de Super League aan bod.</p>
      <p>Om de vijftigste verjaardag van deze jaarlijkse traditie te vieren, breidden de Pro League en Panini het album nog verder uit. Er wordt teruggekeken op 50 jaar geschiedenis van de Belgische eerste klasse. “De magie van de Panini-albums betovert al vijftig jaar de Belgische kinderen, klein en groot. De uitzonderlijke trouw van het Italiaanse merk aan de clubs uit de Pro League maakt van haar de oudste partner van het Belgische professionele voetbal”, aldus Pierre François, CEO van de Pro League.</p>
    </article>
  </body>
</html>