<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/premiu-de-17000-lei-pentru-cea-mai-buna-solutie-de-amenajare-a-zonei-unde-va-fi-amplasata-statuia-rimanoczy-kalman-152929.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T17:10:00+00:00"/>
    <meta property="og:title" content="Premiu de 17.000 lei pentru cea mai bună soluţie de amenajare a statuii Rimanoczy Kálmán"/>
    <meta property="og:description" content="Municipalitatea pune la bătaie trei premii de 17.000 lei, 10.000 lei şi 7.000 lei în cadrul unui concurs pentru identificarea celei mai bune soluţii de amenajare a statuii lui Rimanoczy Kálmán jr, precum și a piațetei în care va fi amplasată, pe strada Dunării 1, adiacent Bisericii Romano - Catolice 'Pogorârea Sfântului Spirit'."/>
  </head>
  <body>
    <article>
      <h1>Premiu de 17.000 lei pentru cea mai bună soluţie de amenajare a statuii Rimanoczy Kálmán</h1>
      <address><time datetime="2019-11-20T17:10:00+00:00">20 Nov 2019, 17:10</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/strada_dunarii.JPG"/>
      </figure>
      <p>
        <b>Municipalitatea pune la bătaie trei premii de 17.000 lei, 10.000 lei şi 7.000 lei în cadrul unui concurs pentru identificarea celei mai bune soluţii de amenajare a statuii lui Rimanoczy Kálmán jr, precum și a piațetei în care va fi amplasată.</b>
      </p>
      <p>
        <b>Trei premiaţi, un câştigător...</b>
      </p>
      <p>Potrivit unui comunicat al Primăriei, competiţia a fost lansată săptămâna trecută, iar concurenţii pot depune oferte până pe data de 9 decembrie, la ora 10.</p>
      <p>Reprezentanţii municipalităţii vor încheia un contract de execuţie a proiectului în valoare de circa 417.000 lei fără TVA cu ocupantul locului întâi. Primăria va acorda însă premii şi altor două proiecte considerate valoroase.</p>
      <p>"Tipul concursului de proiecte este unul deschis, criteriile de calificare şi toate cerinţele pe baza cărora concurenţii trebuie să îşi prezinte proiectele fiind prevăzute în instrucţiunile pentru ofertanţi", se menţionează în comunicat.</p>
      <p>Criteriul de atribuire a licitației va fi cel mai bun raport calitate - preț.</p>
      <p>
        <b>Statuie pentru arhitect</b>
      </p>
      <p>Consiliul Local a hotărât în ianuarie anul trecut că după construcţia parcării din curtea Spitalului Militar Avram Iancu locurile de parcare din strada Dunării vor fi desfiinţate, iar pe amplasamentul lor va fi amenajată o piaţetă.</p>
      <p>Noul spaţiu pietonal va fi dominat în partea dinspre strada Republicii de o statuie a cunoscutului arhitect orădean <a href="https://www.ebihoreanul.ro/stiri/ultima-or-31-41/oradea-ieri-oradea-azi-cine-a-fost-si-ce-a-lasat-orasului-arhitectul-rimanoczy-kalman-junior-131706.html">Rimanoczy Kálmán</a> junior.</p>
      <p>Cunoscutul arhitect orădean a proiectat între altele clădirea Primăriei Oradea, Palatul Episcopiei Greco-Catolice, Biserica Romano-Catolică din Olosig, cu hramul Sfântul Spirit, din strada Dunărea 1, Palatul Moskovits, Palatul Finanţelor din Calea Republicii 26 şi altele.</p>
    </article>
  </body>
</html>