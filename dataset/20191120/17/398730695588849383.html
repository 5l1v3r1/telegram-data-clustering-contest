<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nytt-krav-fran-nordkorea-mot-aggressivt-usa/"/>
    <meta property="og:site_name" content="DN.SE"/>
    <meta property="article:published_time" content="2019-11-20T17:59:17+00:00"/>
    <meta property="og:title" content="Nytt krav från Nordkorea mot ”aggressivt” USA"/>
    <meta property="og:description" content="USA kan komma att dra bort 4.000 soldater från Sydkorea. Detta om Sydkorea inte betalar mer för att USA ska hålla sina trupper där."/>
  </head>
  <body>
    <article>
      <h1>Nytt krav från Nordkorea mot ”aggressivt” USA</h1>
      <address><time datetime="2019-11-20T17:59:17+00:00">20 Nov 2019, 17:59</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>USA kan komma att dra bort 4.000 soldater från Sydkorea. Detta om Sydkorea inte betalar mer för att USA ska hålla sina trupper där. Beskedet kommer samtidigt som Nordkorea återupprepade sitt krav på att USA måste sluta med sin aggressiva inställning mot Pyongyang innan något nytt möte mellan USA:s president Donald Trump och Nordkoreas ledare Kim Jong-Un kan bli av.</b>
      </p>
      <p>Nordkorea har <a href="https://www.dn.se/nyheter/varlden/nordkorea-nobbar-nya-samtal-med-usa/">vid flera tillfällen</a> under hösten kritiserat USA för att inte vilja lätta på de sanktioner USA lagt mot landet och mot det sätt som USA och Sydkorea fortsätter att samarbeta militärt. Detta trots att USA och Sydkorea kommit överens om att skjuta upp en planerad militär övning.</p>
      <p><b>USA har dock vägrat svara </b>på om man också tänker minska sin militära närvaro i Sydkorea, skriver den sydkoreanska nyhetsbyrån <a href="https://en.yna.co.kr/view/AEN20191120000551325?section=national/defense">Yonhap</a>. Senare på onsdagen kom dock uppgiften, genom den sydkoreanska tidningen <a href="http://news.chosun.com/site/data/html_dir/2019/11/21/2019112100251.html">Chosun Ilbo</a>, att USA överväger at dra tillbaka en brigad, ungefär 4.000 soldater, från Sydkorea om landet inte ökar sin betalning för att hålla de amerikanska trupperna där med fem gånger – vilket betyder sammanlagt motsvarande 50 miljarder kronor.</p>
      <p>På onsdagen sa en högt uppsatt företrädare för den nordkoreanska regimen, via den statskontrollerade nyhetsbyrån KCNA, att USA måste ”lämna sin aggressiva inställning” mot Nordkorea innan några nya samtal kan bli verklighet.</p>
      <p>USA:s särskilda representant för Nordkorea, Stephen Biegun kommenterade Nordkoreas uttalande senare på onsdagen med att han ännu inte sett några belägg för att Nordkorea skulle ha tagit något beslut om att ge upp sina kärnvapen. Samtidigt säger Biegun, enligt nyhetsbyrån <a href="https://www.reuters.com/article/us-usa-biegun-northkorea/biegun-says-still-believes-north-korea-can-make-decision-to-denuclearize-idUSKBN1XU232">Reuters</a>, att han tror att Nordkoreas ledare fortfarande kan komma att göra det men att landet måste ta chansen.</p>
      <p><b>Nordkorea har gett USA tid</b> på sig att ändra sin inställning till landet <a href="https://www.dn.se/nyheter/varlden/nordkorea-hotar-usa-och-usa-lyssnar/">innan året är slut</a>.</p>
      <p>Samtidigt säger Biegun att Nordkoreas förste vice utrikesminister Choe Son Hui måste ta del av förhandlingarna med USA ”på ett meningsfullt sätt”.</p>
      <p>Choe Son Hui anlände till Moskva på tisdagen för att träffa företrädare för Rysslands utrikesdepartement och skapa ett bilateralt samarbete mellan länderna, skriver <a href="https://en.yna.co.kr/view/AEN20191120001852325?section=nk/nk">Yonhap</a> på onsdagen. Choe har bjudits in av Ryssland.</p>
      <p>Nordkorea har tidigare i veckan gått till hårt angrepp mot Japan sedan landets militär utfört en övning med amerikanska Patriotmissiler. Genom KCNA kallades Nordkorea övningen för ”oansvarigt militärt vansinne”.</p>
      <p><b>Som så ofta förr hotade</b> Nordkorea ett land som man ser som sin fiende med utplåning:</p>
      <p>”Ju mer Japan fortsätter att utmana vårt land, desto närmare kommer förstörelsens dag att drabba detta ensamma örike”, skriver KCNA.</p>
      <p>
        <b>Läs också:</b>
      </p>
      <p><a href="https://www.dn.se/nyheter/varlden/nordkorea-sverige-bor-uppfora-sig/">Nordkorea: Sverige bör uppföra sig</a> </p>
    </article>
  </body>
</html>