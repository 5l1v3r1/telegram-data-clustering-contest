<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/assassinio_daphne_caruana_galizia_commento_sorella-6588321/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T17:27:00+00:00"/>
    <meta property="og:title" content="&quot;Senza impunità sarebbe ancora viva&quot;, dice la sorella ​di Daphne Caruana Galizia"/>
    <meta property="og:description" content="Corinne Vella ha commentato con l'AGI l'arresto dell'imprenditore maltese Yorgen Fenech nell'ambito delle indagini sull'omicidio della giornalista"/>
  </head>
  <body>
    <article>
      <h1>"Senza impunità sarebbe ancora viva", dice la sorella ​di Daphne Caruana Galizia</h1>
      <h2>Corinne Vella ha commentato con l'AGI l'arresto dell'imprenditore maltese Yorgen Fenech nell'ambito delle indagini sull'omicidio della giornalista</h2>
      <address><time datetime="2019-11-20T17:27:00+00:00">20 Nov 2019, 17:27</time> by <a rel="author" href="https://www.agi.it/authors/cecilia-scaldaferri/" target="_blank">Cecilia Scaldaferri</a></address>
      <p>"Se non ci fosse stata l'impunità oggi mia sorella sarebbe ancora viva". Così <b>Corinne Vella</b> ha commentato con l'AGI l'arresto dell'imprenditore maltese <b>Yorgen Fenech</b> nell'ambito delle indagini sull'omicidio della sorella, <b>Daphne Caruana Galizia</b>, la giornalista assassinata il 16 ottobre 2017.</p>
      <p>Come ha ricordato Vella, Fenech, oltre ad essere l'amministratore delegato del <b>Tumas Group</b>, direttore generale della centrale elettrica a gas di Malta, è titolare di <b>17 Black</b>, fondo segreto domiciliato a Dubai e legato agli interessi del ministro del Turismo, <b>Konrad Mizzi</b>, e del capo di gabinetto del premier <b>Joseph Muscat</b>, <b>Keith Schembri</b>. Era stata la stessa <b>Caruana Galizia</b>, alcuni mesi prima del suo omicidio, a scrivere nel suo blog di questa società senza tuttavia riuscire a concludere le indagini.</p>
      <p>"Ora mi aspetto che le autorità continuino le indagini sui legami (dell'imprenditore maltese Yorgen Fenech, ndr) con il ministro del Turismo, Konrad Mizzi, e il capo di gabinetto del premier, Keith Schembri". Per Corinne, c'è "una responsabilità politica" per quello che è avvenuto alla sorella e questa ricade sul premier Joseph Muscat.</p>
      <p>Corinne ha puntato il dito su un groviglio di collusioni e corruzione che porta fino ai due "stretti collaboratori del governo: "Perche' il premier non li ha ancora licenziati? In una normale situazione, sarebbero arrivate le sue dimissioni". </p>
      <related>
        <a href="https://www.agi.it/estero/arrestato_presunto_mandante_omicidio_caruana_galizia-6584901/news/2019-11-20/"/>
      </related>
    </article>
  </body>
</html>