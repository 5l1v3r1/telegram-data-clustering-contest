<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_vidkryv_mist_u_stanytsi_luganskiy_331257.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T17:23:00+00:00"/>
    <meta property="og:title" content="Зеленський відкрив міст у Станиці Луганській"/>
    <meta property="og:description" content="Як повідомили у прес-службі Глави держави, 20 листопада 2019 року під час робочої поїздки до Луганської області Президент України Володимир Зеленський відвідав контрольний пункт в’їзду/виїзду ʺСтаниця Луганськаʺ."/>
  </head>
  <body>
    <article>
      <h1>Зеленський відкрив міст у Станиці Луганській</h1>
      <h2>Як повідомили у прес-службі Глави держави, 20 листопада 2019 року під час робочої поїздки до Луганської області Президент України Володимир Зеленський відвідав контрольний пункт в’їзду/виїзду ʺСтаниця Луганськаʺ.</h2>
      <address>
        <time datetime="2019-11-20T17:23:00+00:00">20 Nov 2019, 17:23</time>
      </address>
      <slideshow>
        <figure>
          <img src="https://galinfo.com.ua/media/gallery/full/m/i/miststanytsia.jpeg"/>
          <figcaption>Зеленський відкрив міст у Станиці Луганській</figcaption>
        </figure>
        <figure>
          <img src="https://galinfo.com.ua/media/gallery/full/m/i/miststanytsia1.jpeg"/>
          <figcaption>Зеленський відкрив міст у Станиці Луганській</figcaption>
        </figure>
        <figure>
          <img src="https://galinfo.com.ua/media/gallery/full/m/i/miststanytsia2.jpeg"/>
          <figcaption>Зеленський відкрив міст у Станиці Луганській</figcaption>
        </figure>
      </slideshow>
      <p>Глава держави ознайомився з процесом відбудови мостового переходу через р. Сіверський Донець, яким місцеві мешканці перетинають лінію розмежування.</p>
      <p>Володимира Зеленського поінформували, що наразі всі будівельні роботи завершені, а відкрити міст планується через два дні. Президент доручив відкрити переправу вже сьогодні.</p>
      <p>ʺМи дякуємо ОБСЄ, дякуємо нашим близьким друзям – послам Німеччини, Франції, представникам усіх країн, які приїжджають сюди й дивляться, що ми справді робимо крок за кроком. Від обіцянок – до реальних дій. Ми побудували цей міст, побудували дорогу. Скажу вам чесно, що це складна роботаʺ, – зазначив він.</p>
      <p>За словами Глави держави, відбудова мосту є знаковою місією, яка демонструє реальні дії української влади.</p>
      <p>ʺДля нас сьогодні справді дуже важливий день. Чотири місяці тому ми прийшли сюди, і не було якісної дороги, автобусів, люди не могли нормально добиратися, не було мосту. Це дуже символічно. Тому що це (відбудова мосту. – Ред.) – одна з гуманітарних місій української влади та наших близьких партнерівʺ, – наголосив Володимир Зеленський.</p>
      <p>Разом з Президентом із завершенням відбудови мосту ознайомилися посли Німеччини та Франції – країн – учасниць ʺНормандського форматуʺ, а також спецпредставник голови ОБСЄ у складі ТКГ з реалізації мирного плану на сході України Мартін Сайдік.</p>
      <p>Нагадаємо, відбудувати та відкрити міст планувалося до 27 листопада.</p>
      <p>Відновлення переправи у районі Станиці Луганської – це частина міжнародних зобов’язань України для покращення гуманітарної ситуації на лінії розмежування.</p>
      <p>7 липня під час поїздки до Станиці Луганської Володимир Зеленський на понад півкілометра пройшов далі нульової позиції ЗСУ вглиб зони розведення та дійшов до зруйнованого мосту.</p>
      <p>2 вересня Президент оголосив про початок відновлення мосту. Це відбулося після того, як було розібрано блокпост на частині переправи, яку не контролюють українські військові.</p>
      <p>15 вересня будівельники почали асфальтувати дорогу від мосту в напрямку КПВВ.</p>
    </article>
  </body>
</html>