<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/greggio-ezio-si-impenna-ndash-ldquo-rifiuto-cittadinanza-chi-219507.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T17:30:47+00:00"/>
    <meta property="og:title" content="Greggio rifiuta l’onorificenza di biella per rispetto verso la segre e per suo padre che..."/>
    <meta property="og:description" content="IL GREGGIO (EZIO) SI IMPENNA – “RIFIUTO LA CITTADINANZA DA CHI LA NEGA ALLA SEGRE” - IL CONDUTTORE DI 'STRISCIA' HA RIFIUTATO L’ONORIFICENZA DI BIELLA PER RISPETTO VERSO LA SENATRICE A VITA (A CUI LA GIUNTA LEGHISTA L’AVEVA NEGATA) E PER COERENZA CON LA STORIA DELLA SUA FAMIGLIA: &quot;MIO PADRE NEREO HA TRASCORSO OLTRE 3 ANNI NEL LAGER. SI RIFIUTÒ DI COMBATTERE CONTRO I PARTIGIANI, TRA I QUALI C’ERANO I SUOI PARENTI. E FU INTERNATO IN UN CAMPO DI CONCENTRAMENTO&quot;"/>
  </head>
  <body>
    <article>
      <h1>Greggio rifiuta l’onorificenza di biella per rispetto verso la segre e per suo padre che...</h1>
      <address>
        <time datetime="2019-11-20T17:30:47+00:00">20 Nov 2019, 17:30</time>
      </address>
      <p>
        <b>IL GREGGIO (EZIO) SI IMPENNA – “RIFIUTO LA CITTADINANZA DA CHI LA NEGA ALLA SEGRE” - IL CONDUTTORE DI 'STRISCIA' HA RIFIUTATO L’ONORIFICENZA DI BIELLA PER RISPETTO VERSO LA SENATRICE A VITA (A CUI LA GIUNTA LEGHISTA L’AVEVA NEGATA) E PER COERENZA CON LA STORIA DELLA SUA FAMIGLIA: "MIO PADRE NEREO HA TRASCORSO OLTRE 3 ANNI NEL LAGER. SI RIFIUTÒ DI COMBATTERE CONTRO I PARTIGIANI, TRA I QUALI C’ERANO I SUOI PARENTI. E FU INTERNATO IN UN CAMPO DI CONCENTRAMENTO"</b>
      </p>
      <hr/>
      <p>
        <b>Elvira Serra per <a href="http://www.corriere.it/">corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255932/1240700.htm">
          <img src="https://cdn-static.dagospia.com/img/foto/11-2019/greggio-e-il-padre-nereus-1240700.png"/>
        </a>
        <figcaption>greggio e il padre nereus</figcaption>
      </figure>
      <p>Doveva essere una notizia bella. «Il sindaco di Biella Claudio Corradino e la sua giunta conferiranno sabato 23 novembre la cittadinanza onoraria al conduttore tv Ezio Greggio». E poco importa che Cossato, il paese dove il conduttore di Striscia la Notizia è nato il 7 aprile 1954, ai tempi fosse provincia di Vercelli. La cosa bella erano le motivazioni, peraltro meritate:</p>
      <p>«Per la popolarità televisiva come conduttore, giornalista, attore e regista; per il suo costante impegno con l’associazione dedicata ai bambini prematuri; per aver contribuito a diffondere in Italia e nel mondo il nome di Biella». Meno bello è che una settimana fa la stessa cittadinanza sia stata negata alla senatrice a vita Liliana Segre, perché giudicata «strumentale». «Nulla contro la senatrice Segre — aveva spiegato Alessio Ercoli, capogruppo della Lega, lo stesso partito del sindaco —: la mozione presentata credo sia avvilente nei suoi stessi confronti. Biella lo sta facendo solo sull’inutile onda del consenso».</p>
      <p>
        <b>La scelta di Greggio</b>
      </p>
      <figure>
        <a href="https://www.dagospia.com/mediagallery/Dago_fotogallery-255932/1235646.htm">
          <img src="https://cdn-static.dagospia.com/img/foto/11-2019/liliana-segre-con-la-scorta-1-1235646.jpg"/>
        </a>
        <figcaption>liliana segre con la scorta 1</figcaption>
      </figure>
      <p>Ne è nato subito un caso, al quale Ezio Greggio ha scelto di replicare rifiutando il riconoscimento e prendendo le distanze da una polemica che non gli poteva essere più estranea, per storia personale e familiare. «Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me», ha fatto sapere ieri sera. Aggiungendo che «non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento».</p>
      <figure>
        <a href="https://www.dagospia.com/mediagallery/Dago_fotogallery-255932/1232625.htm">
          <img src="https://cdn-static.dagospia.com/img/foto/11-2019/liliana-segre-1232625.jpg"/>
        </a>
        <figcaption>LILIANA SEGRE</figcaption>
      </figure>
      <p>Il papà Nereo, scomparso nel gennaio del 2018 a 95 anni, è sempre stato un motore e un faro nella vita del conduttore, attore e regista. Di lui una volta raccontò: «Soldato in Grecia durante la Seconda Guerra Mondiale, si rifiutò di tornare in Italia per combattere contro i partigiani, tra i quali c’erano i suoi parenti. E fu internato per oltre tre anni in un campo di concentramento in Germania». Diceva che aveva avuto una vita cinematografica, soprattutto in gioventù, e di aver imparato da lui tutto, anche l’ironia, perché l’umorismo lo aveva accompagnato fino all’ultimo giorno. Il conduttore salutava il padre alla fine di ogni puntata di Striscia chiamandolo «Nereus». E solo dopo qualche tempo aveva spiegato ai telespettatori chi fosse quel Nereo a cui deve il secondo nome: era suo padre.</p>
      <figure>
        <a href="https://www.dagospia.com/mediagallery/Dago_fotogallery-255932/1166178.htm">
          <img src="https://cdn-static.dagospia.com/img/foto/06-2019/ezio-greggio-1166178.jpg"/>
        </a>
        <figcaption>ezio greggio</figcaption>
      </figure>
      <p>
        <b>La lezione dei genitori</b>
      </p>
      <p>Naturalmente il botta e risposta tra centrosinistra e centrodestra è volato sopra la testa di Greggio, che trovandosi in mezzo a una polemica surreale ha voluto prendere subito le distanze, con una dichiarazione composta, ma definitiva. Perché l’idea che si negasse la cittadinanza a Liliana Segre deve essere stata «incredibile» anche per lui e non solo per la sottosegretaria all’Istruzione Lucia Azzolina (Movimento 5 Stelle), che però ha messo in mezzo l’attore: «Incredibile. Il sindaco di Biella nega la cittadinanza a Liliana Segre, sopravvissuta all’Olocausto, ma non esita a darla in pompa magna, con festante annuncio sul sito istituzionale, a Ezio Greggio. Senza nulla togliergli, si fa fatica a capire perché a lui sì e alla Segre no. Il senso delle istituzioni avrebbe imposto altre scelte».</p>
      <p>È difficile trovare il lato positivo, adesso, provare a smorzare con una battuta, che è quello che fa ogni giorno Greggio davanti a milioni di telespettatori nel nome del padre dal quale ha ereditato «il dono della battuta». Non è diventato bancario, come volevano papà Nereo, direttore di un’azienda tessile, e mamma Luciana, che lavorava assieme a lui. Ma non ha dimenticato la loro lezione di Storia.</p>
      <figure>
        <a href="https://www.dagospia.com/mediagallery/Dago_fotogallery-255932/1103767.htm">
          <img src="https://cdn-static.dagospia.com/img/foto/01-2019/ezio-greggio-1103767.jpg"/>
        </a>
        <figcaption>EZIO GREGGIO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255932/1134534.htm">
          <img src="https://cdn-static.dagospia.com/img/foto/03-2019/greggio-romina-pierdomenico-1134534.png"/>
        </a>
        <figcaption>greggio romina pierdomenico</figcaption>
      </figure>
    </article>
  </body>
</html>