<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592277/%E0%A6%86%E0%A6%B0%E0%A6%93-%E0%A6%A6%E0%A7%81%E0%A6%87-%E0%A6%AC%E0%A6%9B%E0%A6%B0-%E0%A6%96%E0%A7%87%E0%A6%B2%E0%A6%A4%E0%A7%87-%E0%A6%9A%E0%A6%BE%E0%A6%A8-%E0%A6%AE%E0%A6%BE%E0%A6%B2%E0%A6%BF%E0%A6%99%E0%A7%8D%E0%A6%97%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T17:28:00+00:00"/>
    <meta property="og:title" content="আরও দুই বছর খেলতে চান মালিঙ্গা"/>
    <meta property="og:description" content="২০২০ সালের টি-টোয়েন্টি বিশ্বকাপের পর আন্তর্জাতিক ক্রিকেট থেকে অবসরে যাওয়ার ইঙ্গিত দিয়ে রেখেছিলেন লাসিথ মালিঙ্গা। যদিও এখন অন্য পরিকল্পনার কথা শুনিয়েছেন &amp;zwj;এই পেসার। সামনের বছরের অক্টোবর-নভেম্বরে অস্ট্রেলিয়ার হতে যাওয়া কুড়ি ওভারের বিশ্বকাপের পরও খেলা চালিয়ে যেতে চান তিনি। ইংল্যান্ড ও..."/>
  </head>
  <body>
    <article>
      <h1>আরও দুই বছর খেলতে চান মালিঙ্গা</h1>
      <address><time datetime="2019-11-20T17:28:00+00:00">20 Nov 2019, 17:28</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/20/bcf9e149af9ef6e91b0364cc03afb15f-5dd56f53a4c79.jpg"/>
        <figcaption>লাসিথ মালিঙ্গা</figcaption>
      </figure>
      <p>
        <b>২০২০ সালের টি-টোয়েন্টি বিশ্বকাপের পর আন্তর্জাতিক ক্রিকেট থেকে অবসরে যাওয়ার ইঙ্গিত দিয়ে রেখেছিলেন লাসিথ মালিঙ্গা। যদিও এখন অন্য পরিকল্পনার কথা শুনিয়েছেন ‍এই পেসার। সামনের বছরের অক্টোবর-নভেম্বরে অস্ট্রেলিয়ার হতে যাওয়া কুড়ি ওভারের বিশ্বকাপের পরও খেলা চালিয়ে যেতে চান তিনি।</b>
      </p>
      <p>ইংল্যান্ড ও ওয়েলসের ওয়ানডে বিশ্বকাপ শেষে ঘরের মাঠে বাংলাদেশের বিপক্ষে ৫০ ওভারের ক্রিকেট থেকে অবসর নিয়েছেন মালিঙ্গা। টেস্ট ক্যারিয়ার শেষ হয়েছে তার অনেক আগেই। আন্তর্জাতিক ক্রিকেটে এখন শুধু টি-টোয়েন্টি খেলছেন শ্রীলঙ্কার পেসার। ৩৬ পেরিয়ে যাওয়া মালিঙ্গা এই ফরম্যাটে খেলতে চান আগামী বছরের টি-টোয়েন্টি বিশ্বকাপ শেষেও।</p>
      <p>তেমনটাই বলেছেন তিনি ‘ক্রিকইনফো’কে দেওয়া সাক্ষাৎকারে। টি-টোয়েন্টিতে শ্রীলঙ্কার নেতৃত্বের দায়িত্ব সামলানো এই পেসার বলেছেন, ‘টি-টোয়েন্টিতে ৪ ওভার বোলিং করতে হয়, দক্ষতা বিবেচনা করলে আমার মন বলে আমি টি-টোয়েন্টি চালিয়ে যেতে পারব। একজন অধিনায়ক হিসেবে এবং বিশ্বের অনেক জায়গায় টি-টোয়েন্টি খেলার অভিজ্ঞতা থেকে অনুভব করি, আমি হয়তো আরও দুই বছর খেলা চালিয়ে যেতে পারব।’</p>
      <p>তারুণ্য নির্ভর দল নিয়ে টি-টোয়েন্টিতে লঙ্কানদের নেতৃত্ব দিয়ে যাচ্ছেন মালিঙ্গা। কুড়ি ওভারের বিশ্বকাপে দেশকে নেতৃত্ব দেবেন কিনা, সেটা জানার অপেক্ষায় আছেন বোর্ডের কাছ থেকে। এ প্রসঙ্গে মালিঙ্গা বলেছেন, ‘(শ্রীলঙ্কা ক্রিকেট) বলেছে, বিশ্বকাপে আমি দলকে নেতৃত্ব দেবো, কিন্তু শ্রীলঙ্কায় কোনও কিছুর নিশ্চয়তা নেই।’</p>
      <p>আন্তর্জাতিক টি-টোয়েন্টিতে একমাত্র বোলার হিসেবে ১০০ উইকেট নেওয়ার কীর্তি গড়েছেন মালিঙ্গা। নিজের অভিজ্ঞতা তরুণ ক্রিকেটারদের মধ্যে ছড়িয়ে দিতে চান তিনি। এই মুহূর্তে লঙ্গানদের অবস্থা খুব একটা ভালো যাচ্ছে না। তাতে অবশ্য দুশ্চিন্তার কিছু দেখছেন না এই পেসার। ধৈর্য ধরতে বলছেন সমর্থকদের।</p>
      <p>মালিঙ্গার বক্তব্য, ‘শ্রীলঙ্কায় দক্ষ বোলারের খুব অভাব, ধারাবাহিকতা নেই। এক কিংবা দেড় বছরে সব ঠিক হবে না, আমাদের ধৈর্য ধরতে হবে, হয়তো দুই-তিন বছর লাগতে পারে।’ সঙ্গে যোগ করেছেন, “যদি আমার মনে বিশ্বাস থাকে যে আমি তরুণদের কিছু দিতে পারব, তাহলে আমাকে থাকতে হবে (দলে)। আমি আগে বলতে পারতাম, আর এখন তাদের দেখিয়ে দিতে পারি ‘এই ভাবে তোমাদের বল করতে হবে’। কিন্তু আমি যদি না খেলি, তাহলে তো এই সুযোগটা থাকবে না।” ক্রিকইনফো</p>
      <footer>/কেআর/</footer>
    </article>
  </body>
</html>