<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200917/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T17:29:00+00:00"/>
    <meta property="og:title" content="גם העובדים ירוויחו"/>
    <meta property="og:description" content="המענק, שנקבע בהסכם קיבוצי ב-2016, הוגדל מ-6 ל-9 מיליון ש&quot;ח, ויחולק לעובדים על פי ותק | יו&quot;ר הוועד אלי שמידוב: &quot;הגדלת המענק לא הייתה מתאפשרת ללא שיתוף הפעולה המסור עם הנהלת החברה, שהגדילה לעשות והלכה לקראת העובדים&quot;"/>
  </head>
  <body>
    <article>
      <h6 class="kicker">בזכות ההסכם הקיבוצי</h6>
      <h1>גם העובדים ירוויחו</h1>
      <h2>עובדי 'הפניקס' יזכו במענק של 9 מיליון ש"ח לרגל מכירת החברה. <br/>המענק, שנקבע בהסכם קיבוצי ב-2016, הוגדל מ-6 ל-9 מיליון ש"ח, ויחולק לעובדים על פי ותק | יו"ר הוועד אלי שמידוב: "הגדלת המענק לא הייתה מתאפשרת ללא שיתוף הפעולה המסור עם הנהלת החברה, שהגדילה לעשות והלכה לקראת העובדים"</h2>
      <address><time datetime="2019-11-20T17:29:00+00:00">20 Nov 2019, 17:29</time> by <a rel="author">ניצן צבי כהן</a></address>
      <p>עובדי חברת הביטוח 'הפניקס' יזכו במענק של 9 מיליון שקלים לרגל מכירת היתר השליטה לקרנות ההשקעה האמריקניות סנטרברידג׳ וגלטין. המענק יחולק לעובדים כבר במשכורת הקרובה על פי מפתח של ותק.</p>
      <p>תשלום מענק מכירה לעובדים עוגן כבר <a href="https://www.davar1.co.il/22984/">בהסכם הקיבוצי הראשון שנחתם בחברה ביולי 2016</a>, בו נקבע כי בעת השלמת המכירה יקבלו העובדים 6 מיליון שקלים. כעת, עם קבלת האישור למכירה מרשות שוק ההון, סיכמו הוועד וההנהלה על הגדלת המענק ל-9 מיליון שקלים. במכתב לעובדי החברה בישר יו״ר ועד העובדים אורן שמידוב כי ״בתום משא ומתן מואץ, הגון ומוצלח שנוהל בימים האחרונים בין ועד העובדים להנהלת החברה הוחלט על הגדלת מענק המכירה שיחולק לעובדים מסכום של 6 מיליון למעל 9 מיליון ובימים הקרובים צפויה להתפרסם טבלת חלוקה עדכנית על בסיס ותק״.</p>
      <p>יצוין כי פעימה ראשונה של ההסכם בסך 5 מיליון שקלים שולמה כבר ב-2016 לאחר החתימה על ההסכם הקיבוצי הראשון. בסך הכל צפויים לקבל עובדי החברה כ-14 מיליון שקלים.</p>
      <p>יו״ר הועד שמידוב אומר כי ״הגדלת המענק לא הייתה מתאפשרת ללא שיתוף הפעולה המסור עם הנהלת החברה, שהגדילה לעשות והלכה לקראת העובדים. אני מברך על כניסתו של אייל בן סימון למנכ״ל הקבוע של הפניקס, ואין לי ספק שזוהי רק יריית הפתיחה במערכת היחסים בין הוועד לבין ההנהלה״.</p>
      <p>חברת הביטוח הישראלית 'הפניקס' וחברת אקסלנס פנסיה וגמל נמכרו באוקטובר האחרון לקרנות ההשקעה הזרות סנטרברידג' וגלטי לאחר שקבוצת דלק, שהחזיקה בפניקס, קיבלה את אישור רשות שוק ההון למכור את אחזקותיה בחברה תמורת 1.57 מיליארד שקל. מדובר בפעם הראשונה שבה חברת ביטוח ישראלית נמצאת בשליטה של קרנות זרות.</p>
      <p>המכירה היא יישום החוק למניעת ריכוזיות שנחקק בשנת 2013, והורה לקבוצת דלק בבעלות יצחק תשובה למכור את חלקה בחברת הביטוח. במשך שש שנים לא הצליחה קבוצת דלק למצוא קונה, ורשות שוק ההון שקלה להנפיק אותה לציבור. במאי השנה <a href="https://www.globes.co.il/news/article.aspx?did=1001286894">נחתם הסכם המכירה בין דלק ושתי קרנות ההשקעה</a>, והותנה באישור רשות שוק ההון, הרגולטור של ענף הביטוח.</p>
    </article>
  </body>
</html>