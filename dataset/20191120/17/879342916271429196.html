<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/suspilstvo/510-hrn-dytynu-avtokrisla.-yaki-zaxody-bezpeky-potribno-vprovadyty-ukrayini"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T17:50:01+00:00"/>
    <meta property="og:title" content="510 грн за дитину без автокрісла. Які заходи безпеки потрібно впровадити в Україні?"/>
    <meta property="og:description" content="У середу, 20 листопада, набув чинності закон про штрафи за перевезення дітей без спеціальних крісел."/>
  </head>
  <body>
    <article>
      <h1>510 грн за дитину без автокрісла. Які заходи безпеки потрібно впровадити в Україні?</h1>
      <address><time datetime="2019-11-20T17:50:01+00:00">20 Nov 2019, 17:50</time> by <a rel="author">Олег Назаренко</a></address>
      <p>
        <b>20 листопада <a href="https://www.slovoidilo.ua/2019/11/20/novyna/suspilstvo/novi-shtrafy-ne-mozhna-perevozyty-ditej-avtokrisel">набув чинності закон про штрафи за перевезення дітей без спеціальних крісел</a>. Тепер водії, які не дотримуватимуться встановлених правил, отримають штраф у розмірі 30 неоподатковуваних мінімумів, тобто 510 гривень. При повторному порушенні штраф сягатиме 850 гривень. Штрафувати за те, що дитину перевозять у таксі без автокрісла, будуть водія, а не батьків або компанію перевізника. Тобто фінансова відповідальність ляже тільки на водія таксі, який взявся перевозити дітей, порушуючи при цьому правила дорожнього руху. У коментарі «Слово і Діло» гендиректор Всеукраїнської асоціації автомобільних імпортерів і дилерів Олег Назаренко позитивно оцінив нові правила.</b>
      </p>
      <p>«<i>У нас чомусь часто хочуть такі зарплати, як в Європі, але не хочуть платити такі податки, як в Європі</i>», – зазначив експерт.</p>
      <p>На думку Назаренка, якщо Україна обрала проєвропейський шлях, потрібно дотримуватися всіх європейських норм. Штрафи за перевезення дітей без автокрісла – одна з європейських практик.</p>
      <p>Експерт звернув увагу, що розміри штрафу в Україні відрізняються від європейських. Наприклад, в Естонії сума становить 400 євро. На його думку, це нормальна ситуація з урахуванням доходів громадян.</p>
      <p>«<i>Для європейця з середньомісячною зарплатою в розмірі 4-5 тисяч євро штраф у сумі 400 євро – це 1/10 зарплати, а для українця, зарплата якого близько 5 тисяч гривень, 1/10 частина – це якраз 510 гривень</i>», – додав Назаренко.</p>
      <p>Говорячи про застосування норми для таксі, експерт вказав, що відповідальний за безпеку той, хто керує транспортним засобом.</p>
      <p>На думку експерта, крім даних змін, також слід запровадити відеофіксацію порушень ПДР, що блокують навіть суди.</p>
      <p>Назаренко також звернув увагу, що Україна – єдина країна, яка не має дорожньої поліції. Вгаслідок цього виникають ситуації, коли водії починають поводитися неадекватно.</p>
      <related>
        <a href="https://www.slovoidilo.ua/2019/05/06/infografika/suspilstvo/zmenshit-shvydkist-najnebezpechnishi-dorohy-derzhavnoho-znachennya-ukrayini"/>
      </related>
      <p>Олег Назаренко розповів, що свого часу основи для зупинки авто, техогляд, транспортний збір і багато інших речей були скасовані у зв'язку з тим, що тоді ДАІ поводилося зухвало. На сьогодні стався перекіс: деякі водії поводяться дуже нахабно, зауважив співрозмовник.</p>
      <p>«<i>Складно уявити, щоб у США чи Польщі при зупинці авто і претензіях з боку поліції водій у відповідь дістав камеру і почав зйомку з криком: «Причина зупинки?». У США, якщо водій не поклав руки на кермо і не тримає їх в полі зору поліцейського, співробітник поліції має право стріляти. Потрібно створювати дорожню поліцію</i>», – підсумував гендиректор Всеукраїнської асоціації автомобільних імпортерів і дилерів Олег Назаренко.</p>
      <p>Також, на його думку, варто переглянути питання техогляду, але запроваджувати потрібно його певно не в тому корупційному вигляді, в якому був раніше.</p>
      <p>За інформацією Міністерства охорони здоров'я України, використання дитячих крісел знижує смертність на 60%.</p>
      <p>Раніше ми писали,<a href="https://www.slovoidilo.ua/2019/05/06/infografika/suspilstvo/zmenshit-shvydkist-najnebezpechnishi-dorohy-derzhavnoho-znachennya-ukrayini"> які найнебезпечніші траси в Україні</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/novyna/suspilstvo/novi-shtrafy-ne-mozhna-perevozyty-ditej-avtokrisel"/>
        <a href="https://www.slovoidilo.ua/2019/11/19/novyna/finansy/vodiyiv-shtrafuvatymut-perevezennya-ditej-avtokrisel-20-lystopada"/>
        <a href="https://www.slovoidilo.ua/2019/08/06/novyna/polityka/foto-videofiksacziya-porushen-pdr-ne-zapracyuvala-obicyani-knyazyevym-terminy"/>
        <a href="https://www.slovoidilo.ua/2019/10/01/novyna/suspilstvo/policziyi-nahadaly-vodiyam-vymohy-pdr"/>
        <a href="https://www.slovoidilo.ua/2019/05/06/infografika/suspilstvo/zmenshit-shvydkist-najnebezpechnishi-dorohy-derzhavnoho-znachennya-ukrayini"/>
      </related>
    </article>
  </body>
</html>