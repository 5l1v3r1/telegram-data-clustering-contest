<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191120-koryavchenkov-prokomentuvav-skandalni-zapysy-z-kryvogo-rogu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T17:06:58+00:00"/>
    <meta property="og:title" content="Корявченков прокоментував скандальні записи з Кривого Рогу"/>
    <meta property="og:description" content="Нардеп від Слуги народу Юрій Корявченков підтвердив, що разом з іншими колегами з партії зустрічався з керівником поліції Кривого Рогу у вересні."/>
  </head>
  <body>
    <article>
      <h1>Корявченков прокоментував скандальні записи з Кривого Рогу</h1>
      <address>
        <time datetime="2019-11-20T17:06:58+00:00">20 Nov 2019, 17:06</time>
      </address>
      <p>Нардеп від Слуги народу Юрій Корявченков підтвердив, що разом з іншими колегами з партії зустрічався з керівником поліції Кривого Рогу у вересні.</p>
      <p>Юрій Корявченков сказав, що під час зустрічі з новим керівником поліції Кривого Рогу Сергієм Лукашовим просив повернути довіру громадян до правоохоронних органів.</p>
      <blockquote>– Ми сказали: дуже турбуємося за Кривий Ріг. На нас велика відповідальність. Хочемо, щоб все було по закону. Щоб всі правоохоронні органи працювали разом. Ось і все, – сказав нардеп.</blockquote>
      <p>Він запевнив, що не мав впливу на призначення посадових осіб до правоохоронних органів Кривого Рогу, а кандидатура Лукашова з’явилася по лінії МВС, зокрема начальника поліції Дніпропетровській області.</p>
      <p><b>Читайте:</b> <a href="https://fakty.com.ua/ua/ukraine/20191119-nardepiv-spijmaly-na-obgovorenni-pryznachennya-chynovnytsi-cherez-lizhko/">Нардепів спіймали на обговоренні призначення чиновниці “через ліжко”</a></p>
      <p>Корявченков також заперечив будь-які погрози щодо відкриття справ проти противників нової влади, які нібито прозвучали у записі Антона Полякова:</p>
      <blockquote>– Жодних погроз щодо залучення інших силових органів не було. Я сказав: якщо не буде дій відповідно до закону, то діяти можуть інші органи.</blockquote>
      <p>Ці слова він не вважає попередженням керівництву поліції, і не знає, хто міг записати розмову.</p>
      <p>Нагадаємо, нардеп Антон Поляков, якого виключено з фракції партії Слуга народу, <a href="https://fakty.com.ua/ua/ukraine/20191120-slugy-narodu-planuvaly-prydbaty-telekanal-audiozapys-polyakova/">оприлюднив кілька частин аудіозапису</a>, де у розмові нібито беруть участь голова обласної поліції Дніпропетровщини Володимир Огурченко, Юрій Корявченков, Владлен Неклюдов та інші нардепи.</p>
    </article>
  </body>
</html>