<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/tbmm-baskani-sentop-bize-kursun-atanlarin-tepesine-suriye-colunde-bindik-1389911"/>
    <meta property="og:site_name" content="Karar.com"/>
    <meta property="article:published_time" content="2019-11-20T17:52:00+00:00"/>
    <meta property="og:title" content="TBMM Başkanı Şentop: Bize kurşun atanların tepesine Suriye çölünde bindik"/>
    <meta property="og:description" content="TBMM Başkanı Mustafa Şentop,"/>
  </head>
  <body>
    <article>
      <h1>TBMM Başkanı Şentop: Bize kurşun atanların tepesine Suriye çölünde bindik</h1>
      <address>
        <time datetime="2019-11-20T17:52:00+00:00">20 Nov 2019, 17:52</time>
      </address>
      <p>
        <b>TBMM Başkanı Mustafa Şentop, "Terör devleti hayali kuran hainlere Fırat Kalkanı, Zeytin Dalı ve Barış Pınarı harekatlarıyla hadlerini bildirdik. Emperyalistlerle iş birliği yaparak, bize kurşun atanların tepesine Suriye çölünde bindik" dedi.</b>
      </p>
      <p>Mustafa Şentop, Aksaray Üniversitesi tarafından, üniversitenin konferans salonunda düzenlenen ‘12 Dev Eser Açılış Programı’na katıldı. </p>
      <p>Şentop, devletin zor bir coğrafyada kurulduğunu, burada yüzlerce yıl hür ve bağımsız bir şekilde yaşamanın sebebinin ise birlik, beraberlik içinde hareket etmek olduğunu aktardı.</p>
      <p>Bölücü terör örgütünün binlerce insanı katlettiğini, bunların tek amacının birliği bozmak ve dayanışmayı zayıflatmak olduğunu belirten Şentop, "Bunu da yüzyıl önce vatanımızı işgal eden emperyalist devletlerin çıkarları için yapıyorlar ama başaramadılar. Kahraman askerlerimiz, polislerimiz hepsine haddini bildirdi. Şimdi dağlarda sığınacak mağara arıyorlar" dedi.</p>
      <figure>
        <img src="https://static.karar.com/img/content/19-11/20/fd4d71cbbb7ad7e419a9e1862c11be39.jpg"/>
      </figure>
      <p>
        <b>'BİZE KURŞUN ATANLARIN TEPESİNE SURİYE ÇÖLÜNDE BİNDİK'</b>
      </p>
      <p>Türkiye’yi içeriden yıkmayı ve bölmeyi beceremeyenlerin dışarıdan sınırları kuşatma harekatına giriştiğini belirten Şentop, sözlerini şöyle sürdürdü:</p>
      <p>"Suriye sınırımız boyunca kurulmak istenilen terör devletinin amacı buydu. Terör devleti hayali kuran hainlere Fırat Kalkanı, Zeytin Dalı ve Barış Pınarı Harekatlarıyla hadlerini bildirdik. Emperyalistlerle iş birliği yaparak, bize kurşun atanların tepesine Suriye çölünde bindik. Aynı şekilde Doğu Akdeniz’deki hak ve çıkarlarımıza göz dikenlere, pabucun pahalı olduğunu ve olacağını göstermeye devam ediyoruz. Eğer burada küçük bir zaaf gösterirsek anında tepemize bineceklerinden kimsenin şüphesi olmasın. Nitekim 100 yıl önce aynısını denemişlerdi. O zaman kendi üniformalarıyla işgal etmeye kalkışmışlardı. Mersin, Adana, Osmaniye, Kahramanmaraş, Gaziantep ve Şanlıurfa'da verdiğimiz şanlı mücadele ile hepsini geldikleri gibi göndermiştik. Daha sonra İzmir'den hepsini denize dökmüştük. Tarih tekerrür ediyor. Düşmanlarımız kinlerini, öfkelerini toprağa gömmüyorlar. Sadece müsait zaman kolluyorlar. Gelecekte de yöntem değiştirerek saldırmak isteyeceklerinden hiç şüpheniz olmasın. Hiçbirine meydan vermemeliyiz. Bunun için Türkiye'nin güçlü olması gerekiyor" diye konuştu.</p>
      <p>
        <b>AKSARAY/DHA</b>
      </p>
    </article>
  </body>
</html>