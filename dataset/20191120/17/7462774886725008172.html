<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/pvd-bernudarzu-edinasanas-uznemumu-kontroles-konstatejis-dazadus-visparigas-higienas-prasibu-parkapumus/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T17:01:00+00:00"/>
    <meta property="og:title" content="PVD bērnudārzu ēdināšanas uzņēmumu kontrolēs konstatējis dažādus vispārīgās higiēnas prasību pārkāpumus"/>
    <meta property="og:description" content="Pārtikas un veterinārais dienests (PVD) no 1. oktobra līdz 8. novembrim pārbaudījis 862 Latvijas pirmsskolas izglītības iestāžu ēdināšanas uzņēmumus, konstatējot dažādus vispārīgās higiēnas prasību pārkāpumus, aģentūra LETA noskaidroja Zemkopības ministrijā (ZM)."/>
  </head>
  <body>
    <article>
      <h1>PVD bērnudārzu ēdināšanas uzņēmumu kontrolēs konstatējis dažādus vispārīgās higiēnas prasību pārkāpumus</h1>
      <address><time datetime="2019-11-20T17:01:00+00:00">20 Nov 2019, 17:01</time> by <a rel="author">LETA</a></address>
      <p>Pārtikas un veterinārais dienests (PVD) no 1. oktobra līdz 8. novembrim pārbaudījis 862 Latvijas pirmsskolas izglītības iestāžu ēdināšanas uzņēmumus, konstatējot dažādus vispārīgās higiēnas prasību pārkāpumus, aģentūra LETA noskaidroja Zemkopības ministrijā (ZM).</p>
      <p>PVD pārbaudes veica ar mērķi pārliecināties, vai šajos ēdināšanas uzņēmumos tiek stingri ievērotas higiēnas un citas normatīvos aktos noteiktās prasības drošas un kvalitatīvas pārtikas apritē. PVD pārbaudīja šo iestāžu virtuves, ēdienu gatavošanas un sadales vietas, kā arī tos ēdināšanas uzņēmumus, kas piegādā ēdienu bērnudārziem. Kopumā PVD inspektori mēneša laikā veikuši 1038 pārbaudes, tostarp veiktas atkārtotas pārbaudes, lai pārliecinātos par iepriekšējā pārbaudē konstatēto pārkāpumu novēršanu.</p>
      <p>Saskaņā ar ZM norādīto, pārbaudēs PVD pastiprinātu uzmanību pievērsa tiem apstākļiem, kas būtiski ietekmē pārtikas kvalitāti un nekaitīgumu, piemēram, tam, vai un kā uzņēmums novērš pārtikas piesārņošanas riskus, kā tiek uzglabāti pārtikas produkti – izejvielas un gatavie ēdieni, vai un kā tiek kontrolēti temperatūras režīmi. Tāpat tika pārbaudīts, vai un kā uzņēmumi veic paškontroli, lai identificētu un novērstu riskus, tādējādi pasargājot bērnus no pārtikas izraisītām saslimšanām.</p>
      <p>PVD kontrolēs konstatējis dažādus vispārīgās higiēnas prasību pārkāpumus, kas vairumā gadījumu bija saistīti ar virtuves iekārtu, inventāra un trauku neatbilstību higiēnas prasībām. Konstatēti gan ar paškontroles procesu ievērošanu, gan dažādu ar pārtikas drošumu saistītu risku izvērtēšanu un novēršanu saistīti pārkāpumi, gan arī tādi, kas saistīti ar personāla higiēnu.</p>
      <p>Pārtikas uzņēmumiem, kuros konstatētas neatbilstības, uzdots tās nekavējoši novērst, kā arī pārskatīt paškontrolē noteiktos uzraudzības un kontroles pasākumus, īpašu uzmanību pievēršot pārtikas piesārņojuma novēršanas efektīvai kontrolei, kā arī personīgās higiēnas ievērošanai.</p>
      <p>ZM norāda, ka objektīvs higiēnas, kā arī pārtikas nekaitīguma mērinstruments ir laboratoriskā kontrole. Pastiprinātajās pārbaudēs PVD noņēma un laboratoriskajai izmeklēšanai nosūtīja 1150 nomazgājumus stafilokoku, koliformu un salmonellu noteikšanai.</p>
      <p>PVD izlases veidā pārbaudīja arī Latvijas gaļas produktu ražotājus un piegādātājus, tostarp laboratoriskajai izmeklēšanai uz salmonellu klātbūtni nosūtot 42 svaigas gaļas paraugus. Vienpadsmit gadījumos Polijas izcelsmes mājputnu gaļas paraugos konstatētas salmonellas. Par konstatēto informēts gan Polijas pārtikas apriti uzraugošais dienests, gan citas Eiropas Savienības dalībvalstis, informāciju par piesārņojumu ievietojot Eiropas Komisijas Ātrās brīdināšanas sistēmā.</p>
      <p>Tāpat PVD informāciju par Polijas uzņēmumiem, kuru produkcijā konstatētas salmonellas, nekavējoties sniedzis Latvijas pašvaldībām, kuras organizē pirmsskolas izglītības iestāžu ēdināšanas pakalpojumu iepirkumus, Latvijas pārtikas apritē iesaistīto uzņēmumu apvienojošajām organizācijām, kā arī pirmsskolas izglītības iestāžu ēdinātājiem. Latvijas uzņēmumi, balstoties uz PVD sniegto informāciju, ir pārskatījuši sadarbību ar līdzšinējiem Polijas putnu gaļas piegādātājiem.</p>
      <p>“Laboratoriskā kontrole ir objektīvs kontroles instruments, kas ļauj identificēt pārkāpumus gan higiēnas prasību izpildē, gan pārtikas nekaitīguma nodrošināšanā. Pastiprinātās pārbaudes liecina – jo vairāk tiek ņemti paraugi izmeklējumiem, jo lielāka varbūtība, ka laikus tiks identificētas un novērstas problēmas, savukārt iedzīvotāji pasargāti no dažādām saslimšanām,” skaidro ministrijā.</p>
      <p>ZM uzsver, ka PVD inspektori izglītības iestāžu ēdināšanas uzņēmumos papildu pārtikas nekaitīguma un higiēnas prasību kontrolei būtisku sava darba laiku velta citām tikpat svarīgām un nozīmīgām pārtikas aprites prasībām, piemēram, vai tiek ievērotas izglītības iestāžu audzēkņiem noteiktās uztura normas, vai pārtikas produktu piegādes atbilst zaļā publiskā iepirkuma prasībām.</p>
      <p>Ministrijas pārstāvji apgalvo, ka PVD uzraudzības funkciju pilnvērtīgai izpildei un stiprināšanai nepieciešams piešķirt papildus resursus pārbaužu nodrošināšanai – gan rutīnas pārbaudēm, gan rīcībai krīzes situācijās. Tāpat esot nepieciešams papildu finansējums inspektoru skaita palielināšanai un uzticētajiem pienākumiem atbilstoša atalgojuma nodrošināšanai.</p>
      <p>LETA jau ziņoja, ka premjers Krišjānis Kariņš (JV) uzdeva veikt pārbaudes par iespējamiem pārtikas aprites pārkāpumiem Latvijas bērnudārzos.</p>
      <p>Par pārbaužu rezultātiem ZM plānoja ziņot valdībai līdz 20.novembrim.</p>
    </article>
  </body>
</html>