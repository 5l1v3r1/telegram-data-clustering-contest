<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/punjab/muktsar/news/after-jagmail-one-more-video-of-violence-viral-on-social-media-262788"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T17:17:10+00:00"/>
    <meta property="og:title" content="जगमेल के बाद एक और दलित पर हुई क्रूरता, सोशल मीडिया पर वीडियो वायरल"/>
    <meta property="og:description" content="श्री मुक्तसर साहिबः संगरुर जिले में दलित खेत मजदूर जगमेल सिंह की हत्या के बाद मुक्तसर में एक दलित मजदूर पर क्रूरता का एक वीडियो सोशल मीडिया में वायरल होने के बाद आज पुलिस ने मामला दर्ज किया। वीडियो में रामू बंधे हाथों से ट्रैक्टर ट्रॉली में दिख रहा है। रामू का कोटल गांव के एक जमींदार से पच्चीस हजार रुपयों को लेकर कोई विवाद था।"/>
  </head>
  <body>
    <article>
      <h1>जगमेल के बाद एक और दलित पर हुई क्रूरता, सोशल मीडिया पर वीडियो वायरल</h1>
      <address><time datetime="2019-11-20T17:17:10+00:00">20 Nov 2019, 17:17</time> by <a rel="author">manpreet</a></address>
      <p>श्री मुक्तसर साहिबः संगरुर जिले में दलित खेत मजदूर जगमेल सिंह की हत्या के बाद मुक्तसर में एक दलित मजदूर पर क्रूरता का एक वीडियो सोशल मीडिया में वायरल होने के बाद आज पुलिस ने मामला दर्ज किया। वीडियो में रामू बंधे हाथों से ट्रैक्टर ट्रॉली में दिख रहा है। रामू का कोटल गांव के एक जमींदार से पच्चीस हजार रुपयों को लेकर कोई विवाद था।</p>
      <p>दलित अधिकार कार्यकर्ता अशोक मोहिंद्रा ने पुलिस में कोटली गांव के गुरपाल  सिंह के खिलाफ इस प्रकरण की शिकायत दर्ज कराई। शिकायत के अनुसार पहले रामू  गुरपाल सिंह के खेतों में खेत मजदूर के रुप में काम करता था और इस समय वह  स्थानीय सब्जी मंडी में काम कर रहा था। आरोप है कि गुरपाल सिंह ने उसे बंधक  बनाया और उसके हाथ बांधकर ट्रैक्टर ट्रॉली पर बिठाया और गाली गलौज किया।</p>
      <p>मोहिंद्रा ने कहा कि वह यह मामला राष्ट्रीय अनुसूचित जाति व जनजाति आयोग के समक्ष उठाएंगे। उन्होंने आरोप लगाया कि दलित पंजाब में सुरक्षित  नहीं हैं और संगरुर जिले की घटना के बाद यह दूसरा मामला है। मुक्तसर पुलिस स्टेशन के थाना प्रभारी तेजिंदरपाल सिंह ने कहा कि शिकायत दर्ज कर ली गई है और मामले की जांच जारी है। </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> after jagmail one more video of violence viral on social media</p>
    </article>
  </body>
</html>