<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/popscience/ukrajinski-polyarniki-otrimayut-vlasniy-krigolam-novini-ukrajini-50054732.html"/>
    <meta property="og:site_name" content="НВ"/>
    <meta property="article:published_time" content="2019-11-20T17:29:00+00:00"/>
    <meta property="og:title" content="Вперше за 20 років. Українські полярники отримають власний криголам для вивчення Антарктиди"/>
    <meta property="og:description" content="Кабмін України виділив кошти для закупівлі наукового океанського судна льодового класу для потреб українських полярників, які вивчають Антарктиду."/>
  </head>
  <body>
    <article>
      <h1>Вперше за 20 років. Українські полярники отримають власний криголам для вивчення Антарктиди</h1>
      <h2>Кабмін України виділив кошти для закупівлі наукового океанського судна льодового класу для потреб українських полярників, які вивчають Антарктиду.</h2>
      <address>
        <time datetime="2019-11-20T17:29:00+00:00">20 Nov 2019, 17:29</time>
      </address>
      <p>Про це <a href="https://www.kmu.gov.ua/news/ukrayinci-nareshti-vivchatimut-antarktidu-ta-svitovij-okean-na-vlasnomu-sudni?fbclid=IwAR2tG4lkENxisawkLaP8kLWz9YurGIMWZ_DYOumq4QryLiqIPYCa3stwik8">повідомляє</a> прес-служба МОН.</p>
      <p>Очікується, що угоду про придбання судна буде укладено до кінця 2019 року, а 2020-го відбудеться його перший вихід в океан під українським прапором.</p>
      <p>За словами міністра освіти та науки Ганни Новосад, зараз завершується підготовка програми полярних досліджень України на 2021−2030 роки, де Кабмін врахує наявність власного судна.</p>
      <p>Очільник Національного антарктичного наукового центру МОН Євген Дикий пояснив, що з кінця 20 століття Україна не має суден необхідного класу, які дозволили б вести дослідження у Світовому океані та надавати підтримку антарктичним дослідженням на станції «Академік Вернадський».</p>
      <p>«Власне сьогодні майже 20 років з часу останнього самостійного наукового рейсу України в Південному океані. Для обслуговування нашої станції ми щороку фрахтуємо іноземні судна, а морські дослідження тривалий час взагалі не вели, лише минулого року почали дещо робити з борту риболовних суден», — відзначив науковець.</p>
      <p>За словами Дикого, купівля власного судна і відновлення наукових рейсів надзвичайно посилять можливості України.</p>
      <p>На придбання судна Уряд виділив до 252 млн гривень.</p>
      <p>«Це той максимум, на який ми можемо розраховувати, але ми працюватимемо над тим, щоб вкластись у меншу суму і заощадити державні кошти», — пояснив Дикий.</p>
      <p>Україна — одна з 33 країн, що мають власні станції на Антарктиді. Після розпаду СРСР Росія оголосила себе єдиною правонаступницею всіх полярних станцій, і Києву не дісталося жодної.</p>
      <p>У 1996 році Велика Британія передала Україні станцію Фарадей, оскільки Лондон планував побудувати в Антарктиді новий дослідницький пункт.</p>
      <hr/>
    </article>
  </body>
</html>