<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/helyi-sport/igen-fontos-gyozelmet-aratott-a-szolnoki-dozsa-2043237/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T17:17:00+00:00"/>
    <meta property="og:title" content="Igen fontos győzelmet aratott a Szolnoki Dózsa"/>
    <meta property="og:description" content="Izgalmas meccsen fontos győzelmet aratott a szolnoki vízilabdacsapat a horvát Jadran Split ellen a Bajnokok Ligája ötödik fordulójában."/>
  </head>
  <body>
    <article>
      <h6 class="kicker">VÍZILABDA</h6>
      <h1>Igen fontos győzelmet aratott a Szolnoki Dózsa</h1>
      <address><time datetime="2019-11-20T17:17:00+00:00">20 Nov 2019, 17:17</time> by <a rel="author">Varga Csaba</a></address>
      <h4>Izgalmas meccsen fontos győzelmet aratott a hazai medencében játszó szolnoki vízilabdacsapat a horvát Jadran Split ellen a Bajnokok Ligája ötödik fordulójában.</h4>
      <p>Egyértelmű volt, hogy nehéz dolga lesz a szolnoki gárdának a soros BL-meccsen, feledtetni kellett a Fradi elleni fiaskót.</p>
      <p>Óriási adok-kapokkal indult az összecsapás. Angyal Dániel góljára sokáig nem érkezett válasz, az már megítélés kérdése, hogy a védők és a kapusok működtek jól, vagy a lövők céloztak rosszul, a lényeg, hogy kevés gól esett az elején. A bírópáros sorra ítélte a mieink ellen a kiállításokat, szerencsére a jó emberhátrányos védekezést végül meglovagolta a csapat. Igaz, Zvonimir Butic még egyenlített, de Angyal Dániel újra a Dózsát juttatta előnyhöz, majd Szeghalmi Zsombor is betalált, ezzel a félidőben 3–1-re vezettek a vendéglátók.</p>
      <p>A térfélcserét követően Szatmári Kristóf álompasszát Jansik Dávid vágta a spliti kapuba, majd Dusko Pijetlovics pazar centergóljára csak Butic büntetőből elért találata érkezett válaszként, 5–2. A harmadik negyedben úgy tűnt, szép lassan halad célja felé a szolnoki legénység, amelynek kapuját válogatott formában védte Nagy Viktor. A zárófelvonásban Butic újabb duplája szorossá tette a mérkőzést. Ráadásul Mate Anic kapus Gavril Szubotics ötösét is védte, majd az egyenlítésért támadt a horvát együttes. A kaotikus végjátékban az óriási lelkesedéssel küzdő házigazda sorra védekezte ki a vendégakciókat, szó szerint kiharcolta a győzelmet, 5–4.</p>
      <p>– Nagyon kemény meccset vívtunk Szolnokon, sajnos öt játékosunk is hiányzott különböző okok miatt, talán ennek is betudható, hogy sok emberelőnyös helyzetet elhibáztunk – mondta értékelésében Ivan Asic, a Jadran Split vezetőedzője. – A hajrában már csak a szívünk vitt előre bennünket, azt azonban még el kell mondanom, hogy a végén a játékvezetők jogos büntetőt nem ítéltek meg nekünk.</p>
      <p>Zsivko Gocics, a Szolnok vezetőedzője pedig azt nyilatkozta: – Tudtuk, hogy nehéz mérkőzés lesz, mert nagyon szívós csapat érkezett hozzánk. Az elején jól játszottunk, de ha kicsit higgadtabbak vagyunk, öt góllal is elhúzhattunk volna, és csaknem lezárhattuk volna a mérkőzést. A zárónegyedben viszont sok lövést hibáztunk, ám szerencsére helyén volt a szívünk és a lelkünk. Nagyon fontos győzelmet szereztünk egy hatpontos mérkőzésen.</p>
      <p><b><a href="https://www.szoljon.hu/cimke/szolnoki-dozsa/">SZOLNOKI DÓZSA</a> – JADRAN SPLIT 5–4 (1–0, 2–1, 2–1, 0–2)</b><br/>Vízilabda Aréna, 400 néző. Vezette: Haentschel (német), Teixido (spanyol)</p>
      <p><b>SZOLNOK:</b> NAGY V. – Bátori, Jansik D. 1, G. Szubotics, D. PIJETLOVICS 1, V. Rasovics, ANGYAL 2. Csere: Lazics, Várnai, Szatmári, Szeghalmi 1, Dőry. Edző: Zsivko Gocics</p>
      <p><b>SPLIT:</b> ANIC – Vrdoljak, Delic, BUTIC 4, Duzevic, Viskovic, Borovcic-Kurir. Csere: Bego, Power, Condic Kadmenovic. Edző: Ivan Asic</p>
      <p><b>Gól – emberelőnyből:</b> 8/0, ill. 13/2</p>
      <p><b>Gól – ötméteresből:</b> 1/0, ill. 2/2</p>
    </article>
  </body>
</html>