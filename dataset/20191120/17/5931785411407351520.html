<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/20/bivsem-kapitenu-crne-gore-konfiskovana-imovina/"/>
    <meta property="og:site_name" content="Sportska centrala"/>
    <meta property="article:published_time" content="2019-11-20T17:14:12+00:00"/>
    <meta property="og:title" content="Bivšem kapitenu Crne Gore konfiskovana imovina"/>
    <meta property="og:description" content="Nekadašnji reprezentativac Srbije i Crne Gore, a potom i kapiten crnogorskog nacionalnog tima, Mirko Vučinić suočio se sa ozbiljnim problemom u Italiji. Poreske vlasti pokrenule su istragu protiv Vučinića zbog sumnje da je utajio porez u vrednosti od 5.8 miliona evra. Vučinić se tereti da nije prijavio zaradu koju je ostvario igrajući za Al Džaziru […]"/>
  </head>
  <body>
    <article>
      <h1>Bivšem kapitenu Crne Gore konfiskovana imovina</h1>
      <address><time datetime="2019-11-20T17:14:12+00:00">20 Nov 2019, 17:14</time> by <a rel="author">Darko</a></address>
      <p>Nekadašnji reprezentativac Srbije i Crne Gore, a potom i kapiten crnogorskog nacionalnog tima, Mirko Vučinić suočio se sa ozbiljnim problemom u Italiji.</p>
      <p>Poreske vlasti pokrenule su istragu protiv Vučinića zbog sumnje da je utajio porez u vrednosti od 5.8 miliona evra.</p>
      <p>Vučinić se tereti da nije prijavio zaradu koju je ostvario igrajući za Al Džaziru iz Ujedinjenih Arapskih Emirata. Prema navodima italijanskih medija, Vučinić je trebalo da plati porez u iznosu od 1.4 miliona evra 2014. godine, po 1.9 miliona evra 2015. i 2016. godine i 542 hiljade evra 2017. godine.</p>
      <p>„Mediaset“ prenosi da je sudija Serđo Tosi prihvatio zahtev tužioca Masimilajana Kardućija da dok traje postupak bude konfiskovana Vučinićeva imovina u vrednosti neplaćenog poreza.</p>
      <p>Crnogorski golgeter je u Italiji igrao za Leće, Romu i <a href="https://www.sportskacentrala.com/tag/fk-juventus/">Juventus</a>, iz kojeg je 2014. godine otišao u Al Džaziru. U klubu iz Abu Dabija je i završio karijeru.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2018/05/25/mirko-vucinic-zavrsio-karijeru/"/>
        <a href="https://www.sportskacentrala.com/2018/02/12/mirko-vucinic-odbio-partizan-razlog-ne-mozete-ni-da-zamislite/"/>
        <a href="https://www.sportskacentrala.com/2017/12/27/vucinic-dobio-ponudu-za-povratak-na-teren/"/>
      </related>
    </article>
  </body>
</html>