<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-bor-forklare-seg/71841425"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T17:33:26+00:00"/>
    <meta property="og:title" content="- Nav bør forklare seg"/>
    <meta property="og:description" content="Anniken Hauglie (H) mener flere ting tyder på at NAV har visst mer enn de har fortalt departementet. Onsdag ville hun fortsatt ikke svare på om tilliten til NAV-sjefen er svekket."/>
  </head>
  <body>
    <article>
      <h1>- Nav bør forklare seg</h1>
      <h2>Anniken Hauglie (H) mener flere ting tyder på at NAV har visst mer enn de har fortalt departementet. Onsdag ville hun fortsatt ikke svare på om tilliten til NAV-sjefen er svekket.</h2>
      <address><time datetime="2019-11-20T17:33:26+00:00">20 Nov 2019, 17:33</time> by <a rel="author">Torun Støbakk</a></address>
      <p>- Sånn som jeg leser materialet som er oversendt nå, kan man se at det har pågått en faglig diskusjon som ikke har vært løftet tidlig nok, mener jeg, sier arbeidsminister Anniken Hauglie (H) om NAVs interne diskusjoner.</p>
      <p>Det er arbeids- og sosialministerens beskrivelse av dokumentene som onsdag kom kontroll- og konstitusjonskomiteen på Stortinget i hende, i forbindelse med den såkalte NAV-skandalen.</p>
      <p>Svarene omfattet vel 700 sider med dokumenter og eposter, hvorav mye av innholdet altså fortsatt ikke er kjent, og Hauglie varslet i et intervju med VG allerede tirsdag at det ville komme fram mer informasjon om håndteringen av saken internt i NAV mellom ulike enheter.</p>
      <p>En bombe ble sluppet allerede da:</p>
      <p>I en epostutveksling som finnes i materialet, skal det nemlig framgå at NAV kjente til at feilen kunne omfatte straffesaker allerede i februar i år.</p>
      <h3>- Alvorlig informasjon</h3>
      <p>I en intern e-postutveksling i Nav 25. februar i år fremgår det ifølge Hauglie at «<i>Når departementets brev foreligger må det foretas avklaring på flere områder bla hvordan pågående straffesaker skal håndteres</i>».</p>
      <p>- Komiteen får trekke sine konklusjoner, men det jeg har vist til i oversendelsen nå, er en epost som i alle fall er formulert på en måte som jeg oppfatter som ny informasjon, nemlig at NAV kjente til pågående straffesaker i februar. Det er alvorlig og noe som vi burde ha fått informasjon om tidligere, sier Hauglie.</p>
      <p>Denne epostutvekslingen ble ikke oversendt departementet før 17. november.</p>
      <h3>Uenig med Vågeng</h3>
      <p>Nav-direktør Sigrun Vågeng mener tilsynelatende at interndialogen i Nav er misforstått - og mener den ikke kan leses om at den viser kunnskap om pågående straffesaker, slik den er blitt tolket.</p>
      <p>«Jeg forstår at formuleringen «pågående straffesaker» i den omtalte epost-utvekslingen kan leses som alvorlig når det ikke settes inn i en sammenheng. Intensjonen med denne interne mailvekslingen var å så snart som mulig endre praksis på korte opphold i EØS-området, og vi har undersøkt saken med både avsender og mottaker av eposten. De bekrefter begge at dette er en formulering som er direkte knyttet til NAV Kontrolls fremtidige saksbehandling – og ikke et første varsel om at praksis var feil eller kunnskap om pågående straffesaker», sier Vågeng i en epost til Dagbladet.</p>
      <p>Det er uklart hvorfor NAV i eposten da snakker om «pågående» saker.</p>
      <h3>Mener Vågeng bør forklare seg</h3>
      <p>Hauglie mener Vågeng bør forklare seg om hvordan de oppfattet dialogen.</p>
      <p>- Jeg registrerer at Nav oppfatter dialogen annerledes enn det jeg gjør. Det bør de forklare. Eposten jeg sikter til er formulert slik at det tyder på at Nav har hatt en faglig diskusjon rundt saken som burde blitt løftet på et tidligere tidspunkt. Jeg mener at dette er alvorlig informasjon som departementet burde fått tidligere, sier hun.</p>
      <p>
        <i>- Påvirker dette din tillit til Vågeng?</i>
      </p>
      <p>- Vi må se hele bildet før vi trekke konklusjoner, svarer Hauglie.</p>
      <h3>NAV sendte til Hauglie</h3>
      <p>Den omtalte epostutvekslingen er ikke det eneste eksempelet på at interndiskusjoner i NAV - tilsynelatende - ikke har nådd opp til departementet.</p>
      <p>Ifølge NAVs nettsider slo NAV Klageinstans alarm om regelverket allerede i november 2017,overfor Arbeids- og velferdsdirektoratet.</p>
      <p>- Det har jeg ikke vært kjent med, og det tyder som nevnt på at det har vært en faglig diskusjon rundt temaet i Nav som man ikke har løftet opp og avklart på et tidlig nok tidspunkt, sier Hauglie til Dagbladet.</p>
      <p>Hun har hele tiden sagt at departementet orientert om at regelverket kunne være feil før i førjulstider 2018.</p>
      <h3>Utelukker ikke ny informasjon</h3>
      <p>Hun vil likevel ikke utelukke at det kan komme fram informasjon som gjør at saken stiller seg i et annet lys.</p>
      <p>- Jeg har hele tiden vært åpen for at også Arbeids- og sosialdepartementet sin rolle på ses på, og at det kan komme innvendinger mot jobben vi har gjort. Jeg kan heller ikke utelukke at det kommer ny informasjon som gjør at saken stiller seg i et annet lys, sier Hauglie til Dagbladet.</p>
      <p>Opposisjonen på Stortinget mener heller ikke det er noen grunn til å legge all skyld på NAV.</p>
      <h3>- Overrasker meg</h3>
      <p>Saksordfører Eva Kristin Hansen (Ap) i kontrollkomiteen på Stortinget, sier hun lurer på hvor departementet har vært oppi alt.</p>
      <p>Hun hadde nettopp begynt å sette seg inn i det omfattende materialet da Dagbladet snakket med henne onsdag.</p>
      <p>- Det overrasker meg at man ikke har oppdaget ting tidligere og at det går veldig treigt i dialogen mellom de ulike partene om regelverket. Det er tydelig at regelverket har vært diskutert i flere år mellom NAV og direktoratet, og jeg lurer på hvor departementet har vært oppi dette, sier Hansen til Dagbladet.</p>
      <p>Minst 48 nordmenn kan være uriktig dømt for trygdesvindel fordi de var i et annet land mens de mottok kontantytelser som sykepenger, arbeidsavklaringspenger og pleiepenger – noe det altså er lov til etter EU-reglene.</p>
    </article>
  </body>
</html>