<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919355/%D8%AF%D9%84%D8%AE%D9%88%D8%B4%DB%8C-%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA-%D8%A8%D8%B1%D8%A7%DB%8C-%D8%A2%DB%8C%D9%86%D8%AF%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T17:36:58+00:00"/>
    <meta property="og:title" content="دلخوشی وزیر بهداشت برای آینده دانشجویان علوم پزشکی"/>
    <meta property="og:description" content="وزیر بهداشت با بیان اینکه هنر باید برای مردم، در کنار مردم و با زبان مردم باشد، خطاب به دانشجویان علوم پزشکی گفت: اگر لطافت، ظرافت و هنر را با علم پزشکی بیامیزیید، از افراد ماندگار در تاریخ کشور می‌شوید."/>
  </head>
  <body>
    <article>
      <h1>دلخوشی وزیر بهداشت برای آینده دانشجویان علوم پزشکی</h1>
      <address><time datetime="2019-11-20T17:36:58+00:00">20 Nov 2019, 17:36</time> by <a rel="author">مژگان زینلی‌پور</a></address>
      <p>وزیر بهداشت با بیان اینکه هنر باید برای مردم، در کنار مردم و با زبان مردم باشد، خطاب به دانشجویان علوم پزشکی گفت: اگر لطافت، ظرافت و هنر را با علم پزشکی بیامیزیید، از افراد ماندگار در تاریخ کشور می‌شوید.</p>
      <p>به گزارش ایسنا، دکتر سعید نمکی در اختتامیه دهمین جشنواره بین‌المللی فرهنگی و هنری وزارت بهداشت (سیمرغ) با اشاره به فعالیت‌های هنری و ادبی خود در زمان دانشجویی گفت: در زمان دانشجویی، اولین کتاب شعرم را چاپ کردم و اولین فعالیت در تئاتر را نیز در این دوره تجربه کردم و به دلیل تحصیل در دانشگاه علوم پزشکی اصفهان، با بزرگان موسیقی ایران از جمله مرحوم کسایی، شهناز و شاگردان مرحوم طاهرزاده و تاج اصفهانی آشنا شدم.<br/>نمکی با بیان اینکه افراد ماندگار در کشور، افرادی هستند که دانش خود را در هر زمینه‌ای با هنر آمیخته‌اند، گفت: اگر لطافت، ظرافت و هنر را با علم پزشکی بیامیزیید، از افراد ماندگار در تاریخ کشور می‌شوید.<br/>وزیر بهداشت اظهار کرد: هنر برای ماندگاری نباید دور از لطافت باشد و زمختی، جزیی از هنر نیست و اگر گذشته هنرمندان ماندگار کشور را مطالعه کنید، مشاهده می‌کنید که افرادی ماندگار و جاودانه شدند که با لطافت سخن گفتند. بنابراین هنر، زبان گفتمان زیبایی‌ها است و اگر زمختی با هنر آمیخته شد، هرگز لطافت نخواهد داشت.<br/>وی با اشاره به اینکه هنر باید آیینه تمام‌نمای زمان خودش باشد، اظهار کرد: هنر باید برای مردم، در کنار مردم و با زبان مردم باشد. برخی افراد زبان مردمی بودن هنر را با عوام‌گرایی به اشتباه می‌گیرند؛ به عنوان نمونه، حافظ به‌گونه‌ای سخن گفته که هم برای ظریف اندیش‌ترین دانشمندان تاریخ، زبان گفتگو و گفتمان است و هم برای کوچه و بازار و می‌بینیم که در کنار قرآن، در طاقچه‌های خانه‌ها، دیوان حافظ قرار گرفته است.<br/>نمکی در ادامه افزود: راز ماندگاری هنر این است که هنر باید آمیخته با صداقت، اخلاص و اخلاق باشد. بنابراین هنری که دور از اخلاق باشد، ماندگار و جاودانه نیست.<br/>وزیر بهداشت با اشاره به حضور پرشور دانشجویان علوم پزشکی در این جشنواره، اظهار کرد: یکی از دلخوشی‌های ما در آینده این است که انسان‌هایی با ابعاد هنری در جامعه و دانشگاه‌های علوم پزشکی تربیت شوند که در کنار آشنایی با بزرگان علوم پزشکی، بزرگان هنر این سرزمین را نیز به خوبی بشناسند.<br/>انتهای پیام</p>
    </article>
  </body>
</html>