<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198049/sta-akra-i-antiparathesi-gia-tin-eklogi-proedroy-tis-dimokratias"/>
    <meta property="og:site_name" content="CNN.gr"/>
    <meta property="article:published_time" content="2019-11-20T17:16:53+00:00"/>
    <meta property="og:title" content="Στα άκρα η αντιπαράθεση για την εκλογή Προέδρου της Δημοκρατίας"/>
    <meta property="og:description" content="Διχάζει τα κόμματα ο τρόπος εκλογής Προέδρου της Δημοκρατίας . Αν και αποτελεί κοινό τόπο για τα περισσότερα, πλην του ΚΚΕ, η ανάγκη αποσύνδεσης της εκλογής..."/>
  </head>
  <body>
    <article>
      <h1>Στα άκρα η αντιπαράθεση για την εκλογή Προέδρου της Δημοκρατίας</h1>
      <h2>Διχάζει τα κόμματα ο τρόπος εκλογής Προέδρου της Δημοκρατίας. Αν και αποτελεί κοινό τόπο για τα περισσότερα, πλην του ΚΚΕ, η ανάγκη αποσύνδεσης της εκλογής του ανώτατου πολιτειακού άρχοντα από την πρόωρη διάλυση της Βουλής και τη διενέργεια εκλογών, «σφάζονται» για τον τρόπο και τη διαδικασία εκλογής του. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 19:16 , 20 November 2019</p>
      <p>Η ΝΔ προτείνει <b>εκλογή ακόμη και με σχετική πλειοψηφία, κάτω των 151 ψήφων</b>, σε πέμπτη ψηφοφορία, εάν οι προηγούμενες έχουν αποβεί άκαρπες, απορρίπτοντας εκείνη του ΣΥΡΙΖΑ για άμεση εκλογή του από το λαό εάν οι ψηφοφορίες δεν τελεσφορήσουν. </p>
      <p>Στη συζήτηση στην Ολομέλεια της Βουλής, <b>οι τόνοι ανέβηκαν</b> και το θερμόμετρο χτύπησε πολλές φορές κόκκινο. «Η Βουλή δεν μπορεί να είναι αιχμάλωτη από την εκλογή του Προέδρου της Δημοκρατίας. Ήδη έχουμε συμφωνήσει με το ΣΥΡΙΖΑ ότι δεν πρόκειται να υπάρχει διάλυση της βουλής στο μέλλον», ανέφερε ο γενικός εισηγητής της ΝΔ Κώστας Τζαβάρας, χαρακτηρίζοντας ως την «πιο ρεαλιστική» την πρόταση του κόμματός του. Ο κ. Τζαβάρας επιτέθηκε στον ΣΥΡΙΖΑ που κατέθεσε<b> ένσταση αντισυνταγματικότητας</b>, κάνοντας λόγο για «επικοινωνιακούς θορύβους, με στόχο την "εντυπωθηρία"».</p>
      <p>Σύμφωνα με τη ΝΔ:</p>
      <p>«Αν δεν επιτευχθεί ούτε και στην τρίτη ψηφοφορία η αυξημένη πλειοψηφία, η ψηφοφορία επαναλαμβάνεται μέσα σε πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται μία ακόμη φορά, ύστερα από πέντε ημέρες, μεταξύ των δύο προσώπων που πλειοψήφησαν, και θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε τη σχετική πλειοψηφία. Σε περίπτωση ισοψηφίας, θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου, και, σε περίπτωση ισοψηφίας κατά την ψηφοφορία εκείνη, ο πρεσβύτερος στην ηλικία μεταξύ των δύο υποψηφίων».</p>
      <p><b>«Η ΝΔ προτείνει εκλογή Προέδρου της Δημοκρατίας με πλειοψηφία προέδρου ΔΕΚΟ»</b>, σχολίασαν <a href="https://www.cnn.gr/eidhseis/tag/354/giorgos-katroygkalos"><b>Γιώργος Κατρούγκαλος</b></a> και <a href="https://www.cnn.gr/eidhseis/tag/26199/dhmhtrhs-tzanakopoylos"><b>Δημήτρης Τζανακόπουλος</b> </a>από τον ΣΥΡΙΖΑ και κατήγγειλαν <b>«κόλπο» και εργαλειοποίηση του Συντάγματος,</b> καθώς –όπως είπαν- η ΝΔ ως αξιωματική αντιπολίτευση, στην προηγούμενη Βουλή στήριξε την πρόταση του ΣΥΡΙΖΑ για να «περάσει» με μεγάλη πλειοψηφία, έχοντας ως απώτερο στόχο να τη φέρει στα μέτρα της ως κυβέρνηση. Έκαναν ακόμη λόγο για <b>εκφυλισμό της πολιτειακής λειτουργίας της δημοκρατίας</b>.</p>
      <p>Σύμφωνα με την πρόταση του ΣΥΡΙΖΑ:</p>
      <p>«Αν δεν επιτευχθεί ούτε και στην τρίτη ψηφοφορία η αυξημένη αυτή πλειοψηφία, οι ψηφοφορίες επαναλαμβάνονται ανά μήνα μέχρις ότου επιτευχθεί η πλειοψηφία των τριών πέμπτων ή μέχρι τη συμπλήρωση εξαμήνου από την έναρξη της διαδικασίας εκλογής. Μετά την παρέλευση του εξαμήνου, ο Πρόεδρος της Δημοκρατίας εκλέγεται μεταξύ των δύο προσώπων που πλειοψήφησαν στην τελευταία ψηφοφορία, με άμεση, καθολική και μυστική ψηφοφορία από τους πολίτες που έχουν εκλογικό δικαίωμα, όπως νόμος ορίζει».</p>
      <p>Από την πλευρά του <a href="https://www.cnn.gr/eidhseis/tag/70288/kinhma-allaghs"><b>Κινήματος Αλλαγής</b></a> ο Ανδρέας Λοβέρδος κατέθεσε την πρόταση του κόμματος του, η οποία προβλέπει <b>παράταση της θητείας του Προέδρου της Δημοκρατίας για ένα χρόνο</b> και στη συνέχεια ψηφοφορία για εκλογή με 160 ψήφους, εάν αποβεί άκαρπη και η τρίτη ψηφοφορία στη Βουλή. Αν και τότε δεν καρποφορήσει, να <b>παρατείνεται η θητεία του προέδρου της Δημοκρατίας μέχρι τις επόμενες εκλογές</b>.</p>
      <p>«Δεν ισχυρίζομαι ότι είναι η καλύτερη. Έχουμε όμως την αγωνία να βρούμε μια ρύθμιση που να δίνει αυξημένη νομιμοποιήσει στο πρόσωπο του Προέδρου της Δημοκρατίας», ανέφερε ο κ. Λοβέρδος και επέκρινε τη ΝΔ ότι έφερε μια πρόταση που πάσχει από πλευράς δημοκρατικότητας και λογικής. Απέρριψε παράλληλα, και την πρόταση του ΣΥΡΙΖΑ για άμεση εκλογή από το λαό, τονίζοντας ότι θα ήταν καταστροφική γιατί θα επανέφερε τη διαρχία και θα καταργούσε το κοινοβουλευτικό πολίτευμα.</p>
      <p>Μόνον το <a href="https://www.cnn.gr/eidhseis/tag/1105/kke"><b>ΚΚΕ</b> </a>τάσσεται κατά της αποσύνδεσης εκλογής του ανώτστου πολιτειακού άρχοντα από τη διάλυση της Βουλής και τις πρόωρες εκλογές. «Στόχος τους είναι η εμπέδωση του όρου κυβερνητική σταθερότητα, κυβερνητική πολιτική, σε μια περίοδο που κυοφορούνται σοβαρές εξελίξεις και στην Ελλάδα, και η αντοχή των διατάξεων του συντάγματος σε αυτά που μπορεί να προκύψουν στο μέλλον», είπε ο Γιάννης Γκιόκας.</p>
      <p>Εκλογή Προέδρου της Δημοκρατίας απευθείας από το λαό, ζήτησε η Ελληνική Λύση με τον Κωνσταντίνο Χήτα να αναφέρει ότι ο πρώτος πολίτης πρέπει «να έχει αρμοδιότητες και να μην είναι μόνον για να κόβει κορδέλες».</p>
      <p>Από την πλευρά του ΜέΡΑ 25 η Αγγελική Αδαμοπούλου ζήτησε με <b>απόλυτη πλειοψηφία από ένα Διακοινοβουλευτικό όργανο</b> στο οποίο θα συμμετέχουν οι 300 βουλευτές της Βουλής μαζί με 600 πολίτες.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198041/erotisi-voyleyton-toy-syriza-gia-tis-kataggelies-oti-parakoloythoyntai-polites">Ερώτηση βουλευτών του ΣΥΡΙΖΑ για τις καταγγελίες ότι παρακολουθούνται πολίτες</a>
        </li>
        <li>
          <a href="https://www.cnn.gr/news/politiki/story/198019/erotisi-44-voyleyton-toy-syriza-apodesmeysi-perioysiakon-stoixeion-fysikon-kai-nomikon-prosopon">Ερώτηση 44 βουλευτών του ΣΥΡΙΖΑ αποδέσμευση περιουσιακών στοιχείων φυσικών και νομικών προσώπων</a>
        </li>
        <li>
          <a href="https://www.cnn.gr/news/politiki/story/197984/syntagmatiki-anatheorisi-entasi-kai-enstaseis-me-to-kalimera">Συνταγματική Αναθεώρηση: Ένταση και ενστάσεις με το «καλημέρα»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/15583/anathewrhsh-syntagmatos">ΑΝΑΘΕΩΡΗΣΗ ΣΥΝΤΑΓΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/30038/eklogh-proedroy-dhmokratias">ΕΚΛΟΓΗ ΠΡΟΕΔΡΟΥ ΔΗΜΟΚΡΑΤΙΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198068/snapshot/passport-3127925_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198084/snapshot/2530281.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198058/snapshot/414569.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198076/snapshot/apodrasi-kakopoiou-kypselis.jpg"/>
      </figure>
    </article>
  </body>
</html>