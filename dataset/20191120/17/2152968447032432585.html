<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/20/rektoryt-na-su-obeshta-60-po-visoki-zaplati.430267"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T17:45:00+00:00"/>
    <meta property="og:title" content="Ректорът на СУ обеща: 60% по-високи заплати"/>
    <meta property="og:description" content="Проф. Герджиков забранил продажбата на алкохол в имотите на СУ | Dnes.bg"/>
  </head>
  <body>
    <article>
      <h1>Ректорът на СУ обеща: 60% по-високи заплати</h1>
      <h2>Проф. Герджиков забранил продажбата на алкохол в имотите на СУ</h2>
      <address><time datetime="2019-11-20T17:45:00+00:00">20 Nov 2019, 17:45</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Ректорът на Софийския университет "Св. Климент Охридски" проф. Анастас Герджиков при представянето на мандатната програма за втория си ректорски мандат обеща, че ще се постигне увеличение на основните заплати в СУ с 60 на сто в рамките на този нов мандат.</p>
      <p>Ще се повишат и възнагражденията за наднормените часове, които вече са били увеличени с 2,5 процента в края на предходния мандат, но продължават да не са достатъчно високи.</p>
      <related>
        <a href="https://www.dnes.bg/obrazovanie/2019/11/20/za-3-godini-zaplata-v-sofiiskiia-universitet-skochila-s-53.430248"/>
      </related>
      <p>Една от задачите, която не можахме да изпълним, е за изготвянето на Стратегия за СУ, каза проф. Герджиков.</p>
      <p>Той се обяви и за още по-голяма роля на Софийския университет в работата на Съвета на ректорите. Необходимо е да има и увеличение на субсидията за научна дейност, която да се разпределя според получените резултати. Трябва да се увеличи и издръжката за един студент, например за природните науки, каза ректорът.</p>
      <p>Той се обяви и за привличането на повече студенти, особено от чужбина, за популяризирането на специалностите на СУ сред учениците, както и за развитието на електронното и дистанционното обучение.</p>
      <p>Според проф. Герджиков трябва да се създаде действащо настоятелство на СУ, тъй като близо два мандата нямало такова. По думите му трябва да се повиши също преподавателската и студентската мобилност. Безплатните езикови и компютърни курсове за преподавателите от СУ ще продължат и през втория ми мандат, ще продължи и предоставянето на ваучери за храна, обеща ректорът. Той каза, че има и програма за благоустрояването на кампусите на СУ и на междублоковите пространства в тях.</p>
      <p>На въпрос от доц. Иван Колев от Философския факултет на СУ дали ще се подобрят условията на живот на студентите в Студентския град, след като по данни на МВР в него има 190 денонощни заведения, 3 казина и 33 нощни клубове и дискотеки, и Студентският град по-скоро приличал на "зимен Слънчев бряг", отколкото на кампус, проф. Герджиков отговори, че още при предходни ректори на СУ - Академичният съвет, е забранил продажбата на алкохол във всички имоти на Софийския университет, а не само в тези, които са в Студентски град. И от СУ нямаме никакъв принос към увеселителния живот в Студентския град, коментира ректорът.</p>
      <p>Той каза, че министърът на образованието и науката Красимир Вълчев имал идея от две години да се обособят миникампуси в Студентския град, където има няколко блока. Но някои университети приемат тази идея, а други висши училища искат блоковете да преминат на управление към МОН.</p>
      <p>Кампусите обаче няма да решат проблема с увеселителните заведения, които са предимно в сгради на реституирана земя в Студентския град, заяви проф. Герджиков. Според него "би могло МОН да издаде забрана университетите да не допускат подобни наематели".</p>
      <p>В СУ започна избор на ректор. За първи път от години кандидатът за ректор на най-старото висше училище у нас - Софийския университет, е един и това е сегашният ректор на СУ проф. Анастас Герджиков.</p>
    </article>
  </body>
</html>