<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/jan-stolpe-far-hederspriset-pa-augustgalan/"/>
    <meta property="og:site_name" content="DN.SE"/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Jan Stolpe får hederspriset på Augustgalan"/>
    <meta property="og:description" content="Översättaren Jan Stolpe, 79, får Svenska förläggarföreningens hederspris. Det är andra gången som priset delas ut."/>
  </head>
  <body>
    <article>
      <h1>Jan Stolpe får hederspriset på Augustgalan</h1>
      <address><time datetime="2019-11-20T17:00:00+00:00">20 Nov 2019, 17:00</time> by <a rel="author" href="https://www.dn.se/av/nichlas-alsing-pettersson/" target="_blank">Nichlas Alsing Pettersson</a></address>
      <p>
        <b>Svenska förläggareföreningens hederspris går i år till den meriterade översättaren Jan Stolpe. Priset delas ut på Augustgalan.</b>
      </p>
      <p>Jan Stolpe, 79, är en av Sveriges mest renommerade översättare. Han tar emot Svenska förläggareföreningens hederspris vid galan när Augustpriserna delas ut i Konserthuset i Stockholm den 25 november. Det är andra gången priset delas ut.</p>
      <p>– Personligen är jag väldigt glad. Tidigare har översättare levt ett halvanonymt liv, men tendensen är att vår betydelse har ökat. Jag ser hederspriset som ett led i denna utveckling när bokförläggarna lyfter fram en översättare. Därför känns det roligt även för mina kollegor, säger Jan Stolpe.</p>
      <p>– Vi översättare har kämpat hårt för att betona vår egen roll och betydelse. Halva den svenska litteraturen är faktiskt översatt.</p>
      <p><b>Svenska förläggareföreningens</b> hederspris gick i <a href="https://www.dn.se/kultur-noje/ilon-wikland-far-svenska-forlaggarforeningens-forsta-hederspris/">fjol till Ilon Wikland</a>, mest känd för sina illustrationer av Astrid Lindgrens böcker. </p>
      <p>Hederspriset ska uppmärksamma en levande person som ”genom sin konstnärliga gärning på ett betydelsefullt sätt bidragit till den svenska litterära utgivningen”.</p>
      <p>– Det är stora ord men jag tar dem gärna, säger Jan Stolpe när DN läser upp prisets syfte för honom.</p>
      <p>
        <b>Vad är det bästa med att vara översättare?</b>
      </p>
      <p>– Det är att du får vistas i närheten av riktigt stora författare. Sådana man gillar och tycker är värdefulla. Det är så oerhört intressant att inte bara läsa dem utan att också gestalta dem själv på ett nytt språk.</p>
      <p>– Som översättare måste du dels ha ett gott självförtroende, dels vara ödmjuk. Du ska tolka det någon annan har skrivit, redovisa din egen läsning av texten och också skapa på egen hand.</p>
      <p>Jan Stolpe översätter från franska, klassisk grekiska och norska. Han har exempelvis översatt Platons samlade skrifter, ett arbete som tog honom tio år. </p>
      <p><b>Stolpe har förutom Platon</b> också översatt verk av Aristoteles och av den franska renässansförfattaren Michel de Montaigne. Den sistnämnda är en personlig favorit för honom. </p>
      <p>– Montaigne är nog den jag är mest fäst vid. Han är en väldigt märkvärdig och spännande författare. Han var uppriktig om sig själv, och en del säger att det är han som uppfunnit ”jaget” i modern västerländsk mening. Montaigne levde under en väldigt blodig tid, precis som vår egen. </p>
      <p>Stolpe, som översatte Montaignes ”Essayer” på 1980- och 1990-talen, arbetade dock om sina översättningar av verken och de släpptes i en nyöversättning 2012.</p>
      <p>– Montaigne har ett väldigt spännande och rörligt tilltal med ett levande språk. Det gällde att hitta motsvarigheter på svenska och jag experimenterade mycket med tonlägen. Det blev ett väldigt slängigt och vårdslöst tonfall som jag tyckte blev bra, men när jag var klar började det att vändas i munnen. </p>
      <p>– Det kändes som att jag hade blivit lite väl förtjust i mina lösningar och tryckt på gaspedalen för hårt. När bokförlaget ringde och sa att böckerna var slutsålda och behövdes tryckas som så sa jag ”vad kul, men vänta lite så ska jag göra om det först”. Efter tre år fick de en ny version. </p>
      <p>Jan Stolpe har tidigare bland annat mottagit Svenska Akademiens översättarpris, Tegnérpriset, Kellgrenpriset och den kungliga medaljen Litteris et Artibus. </p>
      <details>
        <summary>Motivering Jan Stolpe:</summary>
        <p>Det finns få översättare i Sverige som kan mäta sig med Jan Stolpe, när det gäller bredd och precision. Hans klassikeröversättningar har blivit klassiker i sig: Platon, Aristoteles, Montaigne. Liksom Montaigne är Stolpe en man i rörelse, på färd mellan det antika och nuet, en utforskare med fördomsfri och nyfiken blick. De översättningar han gjort av samtida författare präglas av samma noggrannhet, lätta handlag och språkliga fantasirikedom. Det har sagts att först när en bok blir överförd till ett annat språk når den sin fulla mognad. Bättre kan Jan Stolpes gärning inte sammanfattas. </p>
      </details>
    </article>
  </body>
</html>