<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/655325/aris-den-leipoyn-ta-provlimata-gia-oaka"/>
    <meta property="og:site_name" content="OnSports"/>
    <meta property="article:published_time" content="2019-11-20T17:15:20+00:00"/>
    <meta property="og:title" content="Άρης: Δεν λείπουν τα προβλήματα για ΟΑΚΑ"/>
    <meta property="og:description" content="Μετ' εμποδίων συνεχίστηκε η προετοιμασία του Άρη για την αναμέτρηση με την ΑΕΚ η οποία θα διεξαχθεί την Κυριακή (24/11) στο Ολυμπιακό Στάδιο (19:30), στο πλαίσιο της 11ης αγωνιστικής της Super League."/>
  </head>
  <body>
    <article>
      <h1>Άρης: Δεν λείπουν τα προβλήματα για ΟΑΚΑ</h1>
      <address><time datetime="2019-11-20T17:15:20+00:00">20 Nov 2019, 17:15</time> by <a rel="author">Onsports team</a></address>
      <p>Μετ' εμποδίων συνεχίστηκε η προετοιμασία του Άρη για την αναμέτρηση με την ΑΕΚ η οποία θα διεξαχθεί την Κυριακή (24/11) στο Ολυμπιακό Στάδιο (19:30), στο πλαίσιο της 11ης αγωνιστικής της Super League.</p>
      <p>Ο Μίχαελ Ένινγκ, είδε - από τη μία - με ευχαρίστηση τους Γιάννη Φετφατζίδη (Εθνική Ελλάδας), Φαμπιάν Έμαν (εθνική Αυστρίας Κ21) και Μιχάι Κόρχουτ (εθνική Ουγγαρίας - ήταν τιμωρημένος για το παιχνίδι με την Ουαλία στο Κάρντιφ και αποχώρησε νωρίτερα από την αποστολή) να επιστρέφουν δίχως προβλήματα από τις υποχρεώσεις τους με τα ομοσπονδιακά τους συγκροτήματα και να βγάζουν κανονικά το πρόγραμμα προπόνησης, η οποία πραγματοποιήθηκε στις εγκαταστάσεις του Δασυγένειου Αθλητικού Κέντρου.</p>
      <p>Από την άλλη, ο Γερμανός τεχνικός είδε τον Νίκο Μαρτίνες να μην προπονείται για τρίτη συνεχόμενη ημέρα καθώς ταλαιπωρείται από ίωση. Επιπλέον, ο Λερίν Ντουάρτε για δεύτερη διαδοχική ημέρα ακολούθησε ατομικό πρόγραμμα λόγω ενοχλήσεων που νιώθει στον αχίλλειο τένοντα ενώ εκτός προπονητικού προγράμματος έμεινε σήμερα και ο Μάρτιν Τόνσο, με τον Αργεντινό μεσοεπιθετικό να έχει ενοχλήσεις στο γαστροκνήμιο.</p>
      <p>Πολλά, για τη συμμετοχή των τριών, θα ξεκαθαρίσουν αύριο, Πέμπτη, όταν και οι ποδοσφαιριστές του Άρη θα προπονηθούν και πάλι το πρωί στο «Δασυγένειο».</p>
    </article>
  </body>
</html>