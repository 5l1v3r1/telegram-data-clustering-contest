<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/world/xongk-kongk-diadilotes-feygoun-apo-tous-yponomous-gia-na-sothoun/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T17:25:53+00:00"/>
    <meta property="og:title" content="Χονγκ Κονγκ: Διαδηλωτές φεύγουν από τους υπονόμους για να σωθούν"/>
    <meta property="og:description" content="Κάποιοι από τους εναπομείναντες διαδηλωτές που είχαν κρυφτεί στην Πολυτεχνική Σχολή του Χονγκ Κονγκ προσπάθησαν το αδιανόητο: σύρθηκαν στους υπονόμους για να διαφύγουν"/>
  </head>
  <body>
    <article>
      <h6 class="kicker">Απίστευτες εικόνες</h6>
      <h1>Χονγκ Κονγκ: Διαδηλωτές φεύγουν από τους υπονόμους για να σωθούν</h1>
      <h2>Κάποιοι από τους εναπομείναντες διαδηλωτές που είχαν κρυφτεί στην Πολυτεχνική Σχολή του Χονγκ Κονγκ προσπάθησαν το αδιανόητο: σύρθηκαν στους υπονόμους για να διαφύγουν</h2>
      <address><time datetime="2019-11-20T17:25:53+00:00">20 Nov 2019, 17:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Καθώς όλες οι άλλες δίοδοι ήταν αποκλεισμένες, κάποιοι από τους εναπομείναντες διαδηλωτές που είχαν κρυφτεί στην Πολυτεχνική Σχολή του Χονγκ Κονγκ προσπάθησαν το αδιανόητο: σύρθηκαν στους υπονόμους για να διαφύγουν.</p>
      <p>Το πόσοι ακριβώς επιχείρησαν να διαφύγουν μέσα από τις υπόγειες σήραγγες και πόσοι τελικά τα κατάφεραν δεν είναι ακόμα γνωστό. Για αυτούς όμως που το προσπάθησαν, ήταν μια εμπειρία που δύσκολα θα ξεχάσουν.</p>
      <p><a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια» <br/></a>«Ποτέ δεν φαντάστηκα ότι κάποια μέρα θα χρειαζόταν να κρυφτώ σε έναν υπόνομο ή να διαφύγω μέσω των υπονόμων για να επιβιώσω» δήλωσε μια φοιτήτρια, ονόματι Μπάουι, στο Reuters. «Ποτέ δεν φαντάστηκα ότι θα ζούσα έτσι… Το συναίσθημα που δεν μπορώ να ξεχάσω είναι ο φόβος όταν ήμουν εκεί κάτω».</p>
      <figure>
        <img src="https://www.in.gr/wp-content/uploads/2019/11/1-796-600x405.jpg"/>
      </figure>
      <p>Η 21χρονη φοιτήτρια δήλωσε ότι η ίδια και άλλοι είχαν δοκιμάσει διάφορους τρόπους για να δραπετεύσουν από την πολυτεχνειούπολη που πολιορκείται από την αστυνομία, αλλά κανείς δεν τα κατάφερε. «Τότε σκεφτήκαμε ότι πρέπει να πολεμήσουμε αλλιώς θα πεθάνουμε, άρα μπήκαμε στον υπόνομο». Η Μπάουι ήταν μια από τις μερικές δεκάδες ανθρώπων που ήταν εγκλωβισμένοι στην Πολυτεχνική Σχολή του Χονγκ Κονγκ αυτή την εβδομάδα.</p>
      <h3>Τους περιμένουν να παραδοθούν</h3>
      <p>Ύστερα από δύο ημέρες με κάποιες από τις πιο έντονες συγκρούσεις από τότε που ξεκίνησαν οι αντικυβερνητικές διαδηλώσεις στην πόλη πριν από 5 μήνες, η αστυνομία έχει στήσει οδοφράγματα στους δρόμους γύρω από την πολυτεχνειούπολη και περιμένει τους ακτιβιστές να παραδοθούν.</p>
      <p>Υπό τον φόβο να συλληφθούν και να αντιμετωπίσουν κατηγορίες για ταραχές που επισύρουν ποινή πολυετούς κάθειρξης, μικρές ομάδες διαδηλωτών περίμεναν την άμπωτη πριν ανοίξουν τις σχάρες των υπονόμων και κατέβουν… στο άγνωστο. Κάποιες φορές έδιωχναν από πάνω τους κατσαρίδες, ενώ άκουγαν τους αστυνομικούς, που βρίσκονταν στην επιφάνεια, να τους βρίζουν και να χαρακτηρίζουν τους ίδιους κατσαρίδες.</p>
      <figure>
        <img src="https://www.in.gr/wp-content/uploads/2019/11/1-797-600x392.jpg"/>
      </figure>
      <p>Οι αρχές, που γνώριζαν τις απόπειρές τους, προσπάθησαν να σταματήσουν την πρακτική αυτή. Δύτες της πυροσβεστικής υπηρεσίας απέκλεισαν την είσοδο των υπονόμων εντός του πολυτεχνείου, ενώ άλλοι αναζητούσαν ακτιβιστές που πιθανόν είχαν εγκλωβιστεί, τραυματιστεί ή ακόμα και χάσει τη ζωή τους.</p>
      <h3>Συλλήψεις</h3>
      <p>Διοικητής της τοπικής αστυνομίας δήλωσε το βράδυ της Τετάρτης (τοπική ώρα) ότι είχαν συλληφθεί δύο άνδρες που σκαρφάλωναν για να βγουν από τον υπόνομο σε έναν κοντινό δρόμο. Συνέλαβαν επίσης τρεις ακόμα άνδρες και μια γυναίκα που είχε μετακινήσει το καπάκι ενός υπονόμου για να τους βοηθήσει να βγουν στην επιφάνεια.</p>
      <p>Αυτοί που προσπάθησαν να δραπετεύσουν μέσω των υπονόμων είχαν μαζί τους φακούς, σκοινί, κουτιά πρώτων βοηθειών και νερό και ενώ προσπάθησαν να ‘πιάσουν’ σήμα στα τηλέφωνά τους προκειμένου να παρακολουθήσουν την πορεία τους. Κάποιες ομάδες είχαν επίσης σπρέι, προκειμένου να μαρκάρουν τις σήραγγες για αυτούς που ίσως ακολουθούσαν.</p>
      <figure>
        <img src="https://www.in.gr/wp-content/uploads/2019/11/1-798-600x398.jpg"/>
      </figure>
      <p>«Η απόσταση φαίνεται μικρή στην επιφάνεια αλλά ο χρόνος κυλά αργά κάτω από τη Γη» δήλωσε η 22χρονη Σαν που δοκίμασε τη λύση των υπονόμων.</p>
      <h3>«Κάθε βήμα ήταν πολύ, πολύ δύσκολο»</h3>
      <p>Η Μπάουι μίλησε για τη δυσωδία, τα φίδια που συνάντησε στις σήραγγες αλλά και πώς προσπαθούσε να καταπνίξει το φόβο της για την άνοδο της στάθμης του νερού μαζί με την πλημμυρίδα.</p>
      <p>«Κάθε βήμα ήταν πολύ, πολύ δύσκολο» είπε η φοιτήτρια που τελικά αναγκάστηκε να επιστρέψει πίσω. Είπε ότι η ομάδα της, που ανησυχούσε μήπως πέσει πάνω σε αστυνομικούς βγαίνοντας στην επιφάνεια, πέρασε μια ολόκληρη ώρα κολυμπώντας πριν βρει ένα σημείο για να ξεκουραστεί και αξιολογήσει την κατάσταση.</p>
      <p>Αποφάσισαν να βρουν την κοντινότερη έξοδο, θεωρώντας ότι είχαν ήδη βγει από το χώρο του Πολυτεχνείου. «Όταν φτάσαμε στην έξοδο, ανακαλύψαμε ότι ήμασταν ακόμα μέσα στην πολυτεχνειούπολη» είπε. «Απογοητευτήκαμε τόσο πολύ…».</p>
      <figure>
        <iframe src="https://www.youtube.com/embed/aSlB_hLX1TY" width="640" height="360" data-service="Youtube" scrolling="no"/>
      </figure>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>