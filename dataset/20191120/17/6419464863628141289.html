<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/lesvos-ethelontries-kataggelloyn-ekfovismo-me-machairi-apo-proin-dimarcho-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T17:00:25+00:00"/>
    <meta property="og:title" content="Λέσβος: Εθελόντριες καταγγέλλουν εκφοβισμό με μαχαίρι από πρώην δήμαρχο (video)"/>
    <meta property="og:description" content="Ένα απίστευτο περιστατικό σημειώθηκε στις αρχές Νοεμβρίου στη Λέσβο. Δύο εθελόντριες της οργάνωσης «Lighthouse Relief» καταγγέλλουν ότι δέχτηκαν φραστική ε"/>
  </head>
  <body>
    <article>
      <h1>Λέσβος: Εθελόντριες καταγγέλλουν εκφοβισμό με μαχαίρι από πρώην δήμαρχο (video)</h1>
      <address>
        <time datetime="2019-11-20T17:00:25+00:00">20 Nov 2019, 17:00</time>
      </address>
      <p>Ένα απίστευτο περιστατικό σημειώθηκε στις αρχές Νοεμβρίου στη<a href="https://neaselida.gr/tag/lesvos/"><b> Λέσβο</b></a>. Δύο <b>εθελόντριες</b> της οργάνωσης <b>«Lighthouse Relief»</b> καταγγέλλουν ότι δέχτηκαν φραστική επίθεση από <a href="https://neaselida.gr/tag/proin-dimarchos/"><b>πρώην δήμαρχο</b></a>, ο οποίος τις απείλησε με <a href="https://neaselida.gr/tag/macheri/"><b>μαχαίρι</b></a>.</p>
      <p>Το περιστατικό καταγράφηκε σε <b>βίντεο</b>, το οποίο έφερε στη δημοσιότητα ο<b> ΑΝΤ1</b>.</p>
      <p>Όπως κάθε ημέρα τα τελευταία τέσσερα χρόνια που δραστηριοποιείται η οργάνωση στην <b>Λέσβο</b>, βρέθηκαν στην περιοχή <b>Σκάλα Συκαμιάς</b> για την καθημερινή επιχείρηση παρατήρησης εντοπισμού φουσκωτών που έρχονται γεμάτα με πρόσφυγες από τα παράλια της Τουρκίας.</p>
      <p>Ξαφνικά, ένας ηλικιωμένος άνδρας εμφανίζεται πίσω τους και με προτεταμένο ένα μαχαίρι όπως ισχυρίζονται – τις απειλεί να απομακρυνθούν από το σημείο.</p>
      <p>Το <b>ηχητικό</b> που καταγράφεται εκείνη την στιγμή είναι αποκαλυπτικό.</p>
      <p>«Όχι, κυρία μου! Όχι, να σας το πω ελληνικά!».</p>
      <p>«Δεν καταλαβαίνουμε».</p>
      <p>«Όχι, όχι πια! Φτάνει πια! Μέχρι εδώ ήτανε. Από αύριο τελειώσατε. Σας το λέω εγώ. Θα σας μαχαιρώσουμε!».</p>
      <p>«Παρακαλώ, μην κουνάτε το μαχαίρι γύρω μου, κύριε».</p>
      <p>«Ναι, ναι».</p>
      <p>«Σας ζητώ να απομακρύνετε το μαχαίρι».</p>
      <p>«Μην ξανάρθεις αύριο. Αύριο, όχι εδώ!».</p>
      <p>Το περιστατικό συνέβη στις 8 Νοεμβρίου και η πρώτη φωτογραφία είναι τραβηγμένη ακριβώς την στιγμή του φραστικού εκφοβισμού. Φαίνεται ο άνδρας να μιλά με έντονο ύφος στην εθελόντρια της ΜΚΟ, ενώ στο αριστερό του χέρι διακρίνεται να κρατά ένα μαχαίρι από την λαβή του.</p>
      <p>Πρόκειται για<b> πρώην δήμαρχο της περιοχής</b>, εκπαιδευτικό και για χρόνια διευθυτνή σε σχολεία του νησιού. Στην επίμαχη ηχογράφηση, η εθελόντρια θα ζητήσει αρκετές φορές από τον πρώην δήμαρχος να πετάξει το μαχαίρι μακριά…</p>
      <p>– Δεν μπορούμε άλλο! Δεν μπορούμε άλλο!</p>
      <p>– Κύριε, έχουμε την άδεια να είμαστε εδώ! Θα ήταν δυνατό να απομακρύνετε το μαχαίρι, σας παρακαλώ;</p>
      <p>– Όχι, πια!</p>
      <p>– Με συγχωρείτε.</p>
      <p>– Δεν μπορούμε άλλο, δεν σηκώνει το νησί!</p>
      <p>«Ο επιτιθέμενος έφυγε από το σημείο παρατήρησης χωρίς να έχει τραυματιστεί κάποιος από τους εθελοντές. Ωστόσο, εξακολουθούμε να ανησυχούμε βαθύτατα για τους εθελοντές που αντιμετωπίζουν τέτοιους εκφοβισμούς και απειλές βίας κατά την άσκηση των καθηκόντων τους», αναφέρει η οργάνωση Lighthouse Relief.</p>
      <p>Οι δύο γυναίκες κατά την απομάκρυνση του άνδρα, άμεσα πήγαν στο τοπικό αστυνομικό τμήμα και υπέβαλαν μήνυση, όμως επειδή δεν υπήρχε διαθέσιμο περιπολικό δεν υπήρξε σύλληψη στα πλαίσια του αυτοφώρου.</p>
      <h3>Τι απαντά ο πρώην δήμαρχος</h3>
      <p>Ο <b>πρώην δήμαρχος</b> μίλησε για το περιστατικό στον<b> ΑΝΤ1</b>.</p>
      <p>Πρόκειται για τον <b>Λευτέρη Βογιατζή</b>, <b>παλιό δήμαρχο Μήθυμνας</b> και <b>αντινομάρχη Λέσβου</b>.</p>
      <p>Παραδέχεται ότι συνάντησε τις <b>εθελόντριες</b>, αρνείται όμως ότι τις <b>απείλησε με μαχαίρι</b>.</p>
      <p>Λ. Βογιατζής: «Θεώρησα χρέος μου να τους πω «μην συνεχίζετε να κάνετε αυτό το πράγμα, δεν αντέχουμε άλλο!»</p>
      <p>Δημοσιογράφος: «Τις απειλήσατε με μαχαίρι; Κρατούσατε μαχαίρι στο χέρι σας;»</p>
      <p>Λ. Βογιατζής: «Τι μαχαίρι, κυρία μου; Γιατί να έχω μαχαίρι, δεν κατάλαβα! Θα πήγαινα με μαχαίρι; Τώρα σοβαρολογούμε;»</p>
      <p>Δημοσιογράφος: «Οι ίδιες ισχυρίζονται και σε βίντεο που έχουν καταγράψει…»</p>
      <p>Λ. Βογιατζής: «Αυτές μπορούν να πουν οτιδήποτε. Μπορεί να κατασκευάζουν αυτά που λέτε “fake news”»</p>
      <p>Δημοσιογράφος: «Υπάρχει ένα βίντεο, κύριε Βογιατζή , που ακούγεται οι κοπέλες να σας ζητούν μια και δυο και τρεις φορές “πάρτε το μαχαίρι από εδώ”…»</p>
      <p>Λ. Βογιατζής: «Όχι, αυτό δεν έχει συμβεί! Δεν το γνωρίζω».</p>
      <p>Δημοσιογράφος: «Υπάρχει μια φωτογραφία, όπου φαίνεται να κρατάτε κάτι που μοιάζει με μαχαίρι».</p>
      <p>Λ. Βογιατζής: «Α, μπορεί να κρατούσα ξύλο από… Κοιτάξτε και εγώ φοβόμουν μεταξύ μας, μόνος μου ήμουνα. Να μου επιτεθούν, να κάνουν οτιδήποτε. Είχα ένα ξυλάκι, ένα ξύλο κρατούσα στο χέρι μου για λόγους αυτοάμυνας».</p>
      <p>Καθώς η <b>οργάνωση Lighthouse Relief</b> έχει ήδη ξεκινήσει νομικές διαδικασίες σε βάρος του πρώην δημάρχου η υπόθεση αναμένεται να πάρει το δρόμο για τις δικαστικές αίθουσες.</p>
      <p>
        <b>Δείτε το βίντεο από το κεντρικό δελτίο ειδήσεων του ΑΝΤ1:</b>
      </p>
      <figure>
        <iframe src="https://www.youtube.com/embed/2QwlXDY7zA8" width="696" height="392" data-service="Youtube" scrolling="no"/>
      </figure>
      <p>Πηγή: ant1</p>
      <related>
        <a href="https://neaselida.gr/politiki/metanasteytiko-proteraiotita-i-aposymforisi-ton-nision-olo-to-schedio/"/>
      </related>
    </article>
  </body>
</html>