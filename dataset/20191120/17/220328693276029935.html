<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/revizoro-dvama-predlozhikhme-tsatsarov-za-kpkonpi-407216.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T17:33:06+00:00"/>
    <meta property="og:title" content="Ревизоро: Двама предложихме Цацаров за КПКОНПИ"/>
    <meta property="og:description" content="Той допълни, че е имало още два варианта за номинации за шеф на Антикорупционната комисия"/>
  </head>
  <body>
    <article>
      <h1>Ревизоро: Двама предложихме Цацаров за КПКОНПИ</h1>
      <address><time datetime="2019-11-20T17:33:06+00:00">20 Nov 2019, 17:33</time> by <a rel="author">Редактори</a></address>
      <p>„Двама души предложихме Цацаров за председател на КПКОНПИ. Единият в парламента бях аз, а другият – извън него”. Това заяви пред Нова телевизия депутатът от „Обединените патриоти” Емил Димитров-Ревизоро.</p>
      <p>Той допълни, че е имало още два варианта за номинации за шеф на Антикорупционната комисия. „Единият е жена, която е била съдия. А вторият беше г-н Иван Гешев. Ние търсихме  човек, който е бил и съдия, и прокурор. Г-н Цацаров отговаряше на всичко”, коментира Димитров.</p>
      <p>Народният представител каза още, че депутати от всякакви политически партии и цветове са се обединили зад фигурата на настоящия главен прокурор. По думите му Цацаров е искал да остане в съдебната система, но в последствие бил убеден с много доводи да приеме предложението.</p>
      <p>Емил Димитров пожела успех на кандидата на ВОЛЯ за поста Симеон Найденов, но подчерта, че той не е бил съдия и главен прокурор. По думите му новият шеф на КПКОНПИ може да заеме поста по всяко време в следващия един месец. „Няма опасност да останем без главен прокурор”, категоричен бе той.</p>
    </article>
  </body>
</html>