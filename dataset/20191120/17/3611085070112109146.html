<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/kas-ir-latvijas-izcelsmes-ufc-cikstonis-cirkunovs/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T17:39:25+00:00"/>
    <meta property="og:title" content="Latvijas izcelsmes cīkstonis UFC – Miša Cirkunovs"/>
    <meta property="og:description" content="Prestižajā jauktās cīņas mākslas (MMA) organizācijā “Ultimate Fighting Championship” (UFC) cīnās vai ir cīnījušies virkne zvaigžņotu personību. Tajā profesionāli šobrīd dažādās svara kategorijās darbojas tādi pazīstami cīkstoņi kā Habibs Nurmagomedovs, Džons Džounss, Daniels Kormjē, Stipe Miočičs, Tonijs Fergusons un virkne citu."/>
  </head>
  <body>
    <article>
      <h1>Latvijas izcelsmes cīkstonis UFC – Miša Cirkunovs</h1>
      <address><time datetime="2019-11-20T17:39:25+00:00">20 Nov 2019, 17:39</time> by <a rel="author" href="https://www.sportazinas.com/author/bruno-perkons/" target="_blank">Bruno Pērkons</a></address>
      <p>Prestižajā jauktās cīņas mākslas (MMA) organizācijā “Ultimate Fighting Championship” (UFC) cīnās vai ir cīnījušies virkne zvaigžņotu personību. Tajā profesionāli šobrīd dažādās svara kategorijās darbojas tādi pazīstami cīkstoņi kā Habibs Nurmagomedovs, Džons Džounss, Daniels Kormjē, Stipe Miočičs, Tonijs Fergusons un virkne citu.</p>
      <p>Starp šiem grandiem ir atrodamas arī Latvijas saknes. UFC startē 32 gadus vecais Latvijas izcelsmes kanādietis Mihails jeb Miša Cirkunovs, kurš pārstāv vieglo smagsvaru kategoriju (līdz 93 kilogramiem). Tajā startē jau pieminētie Džounss un Kormjē, turklāt šīs svara kategorijas reitingā Cirkunovs ieņem 13. vietu.</p>
      <p>Pirms pievienošanās UFC Cirkunovs MMA cīņās citu profesionālu organizāciju sacensībās bija guvis deviņas uzvaras un cietis divus zaudējumus. Viņš specializējas brazīliešu džiu-džitsu cīņas mākslā, kurā Cirkunovam ir melnā josta.</p>
      <p>Cirkunovs UFC debitēja 2015. gadā ar cīņu pret Danielu Džolliju, kuru viņš uzveica jau pirmajā raundā. Pēc tam sekoja vēl trīs panākumu sērija pret Aleksu Nikolsonu, Jonu Cutelabu un Ņikitu Krilovu. Spīdošā ienākšana UFC ar četrām uzvarām pēc kārtas ļāva viņam parakstīt jaunu sešu cīņu līgumu.</p>
      <p>Tomēr pēc jaunā līguma noslēgšanas viņš cieta pirmo neveiksmi. Cirkunovu 2017. gadā jau 28. sekundē nokautēja Volkans Ezdemirs. Spīdošs nebija arī karjeras turpinājums, jo Latvijas izcelsmes kanādietis zaudēja arī nākamajā duelī pret Gloveru Teišeiru. Pēcāk aizvadītas vēl trīs cīņas, kurās izcīnītas divas uzvaras (pret Patriku Kuminsu un Džimiju Kratu), kā arī piedzīvota viena neveiksme (pret Džoniju Vokeru).</p>
      <p>Viņa līgumā vēl ir paredzēta viena cīņa, taču pagaidām nav zināms, kad un pret ko tā notiks. Šobrīd viņam UFC līmenī ir deviņas cīņas, kurās panākumi gūti sešās.</p>
      <figure>
        <iframe src="https://www.youtube.com/embed/vWKj1RMBhfY" width="640" height="360" data-service="Youtube" scrolling="no"/>
      </figure>
      <p>Cirkunovs ir dzimis Rīgā, bet uz Kanādu viņš pārcēlās 2000. gadā. “Kopumā Latvijā viss bija kārtībā,” medijam “Match TV” sacīja cīkstonis. “Nodarbojos ar džudo, bet mans tēvs bija inženieris. 13 gadu vecumā neizjutu grūtības, bet, cik toreiz sapratu, tad, pieaugot, krieviski runājošajiem cilvēkiem Latvijā varēja būt grūtības atrast darbu un iegūt izglītību.”</p>
      <p>Uz Kanādu Cirkunovs ar ģimeni pārcēlās tādēļ, lai uzlabotu dzīves apstākļus un iegūtu izglītību. “Manam tēvam radās grūtības atrast darbu, tādēļ viņš pēc kāda laika devās atpakaļ uz Latviju, bet pēc tam uz Sanktpēterburgu. Kad pārcēlos uz Kanādu, nebija viegli – nezināju angļu valodu un man nebija draugu. Man izdevās iepazīt puisi – Iļju – kurš runāja krievu valodā. Viņš nodarbojās ar džudo un palīdzēja man. Kad pirmo reizi aizgāju uz treniņu, ieraudzīju tādu pašu vidi kā Latvijā un sajutos kā mājās. Kopš tā laika centos arvien vairāk apmeklēt treniņus.”</p>
      <p>Kanādā Cirkunovu visi sauc par Maiklu. “Ziemeļamerikā cilvēkiem ir grūti izrunāt manu vārdu, tādēļ cenšos viņus neapgrūtināt un saku, ka mani sauc vienkārši Miša.”</p>
      <figure>
        <iframe src="https://www.youtube.com/embed/LpO2qbMvME4" width="640" height="360" data-service="Youtube" scrolling="no"/>
      </figure>
      <p>Cirkunovs 18 gadu vecumā kļuva par savas vecuma kategorijas Kanādas čempionu džudo un kā talantīgs sportists ieguva tiesības studēt bez maksas kādā no Ziemeļamerikas augstskolām. “Tobrīd mans tēvs pameta Kanādu, bet es negribēju pamest mammu un brāli, tādēļ nolēmu nestudēt un sākt pelnīt naudu.”</p>
      <p>Cirkunovs atklāja, ka viņš uzsāka darbu kādā prestižā naktsklubā par apsargu. “Tas bija darbs, kurā man visu laiku nebija jākaujas – tas patiesībā notika ļoti reti. Uz darbu devos uzvalkā, bet vienmēr biju labā formā, jo trenējos MMA. Tobrīd varēju nakts laikā nopelnīt 800-900 dolārus, kas puisim manā vecumā bija liela nauda.”</p>
      <p>Cirkunovs nolēma karjeru neturpināt džudo, bet izlēma pievērsties MMA. Viņš apguva brazīliešu džiu-džitsu cīņas mākslu. “Laika gaitā sapratu, ka nokļūšu UFC, taču man bija vajadzīgs kāds zināms menedžeris, kas to varētu nokārtot. Cīnījos “Hard Knocks Fighting” turnīrā, kur pats parakstīju līgumus, kā arī kļuvu par čempionu un aizstāvēju titulu. Satiku puisi vārdā Pets, bet laika gaitā sapratu, ka man nepatīk viņa darba stils, tādēļ visas lietas turpināju kārtot pats.”</p>
      <p>Sportista karjeras laikā bija arī kāds tumšais periods, kad viņa līgava Britānija Čērčila saslima ar krūts vēzi. “Tās bija briesmīgas ziņas,” atklāja Cirkunovs. “Grūti bija noskatīties, ka kaut kas tāds notiek ar cilvēku, kuru mīli. Zināju, ka esmu stiprs puisis, bet manos spēkos nebija pasargāt Britāniju. Pirms dažiem mēnešiem viņa bija uz pārbaudēm, kurās tika konstatēts, ka vēzis ir atkāpies. To apzināties bija daudz patīkamāk nekā uzvarēt jebkurā MMA cīņā, jo viņas gadījumā tā bija pilnīgi reāla cīņa par dzīvību.”</p>
      <figure>
        <embed-post data-src="https://www.instagram.com/p/BtQzSx6ls0E" data-service="Instagram"/>
      </figure>
      <p>“Ar Britānijas vecākiem nemaz neesam runājuši par to, vai viņi mani uzskata par krievu, latvieti vai kanādieti,” turpināja Cirkunovs. “Es perfekti runāju angļu valodā, bet mana primārā valoda ir krievu. Latviešu valodu es saprotu, bet parasti, kad vēlos kaut ko pateikt latviski, pāreju uz angļu valodu.” Cirkunovs arī plāno ar saviem draugiem nākotnē patrenēties Jūrmalā, taču pagaidām tas ir tikai idejas līmenī.</p>
      <p>Sīkums, bet Cirkunovs slavenajā “Electronic Arts” spēlē “UFC 3” startē zem Latvijas karodziņa.</p>
      <figure>
        <iframe src="https://www.youtube.com/embed/Bo8B7_zVDBE" width="640" height="360" data-service="Youtube" scrolling="no"/>
      </figure>
    </article>
  </body>
</html>