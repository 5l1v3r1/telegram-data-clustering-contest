<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/between-compra-connecthink-inteligencia-artificial_0_2347565300.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:11:30+00:00"/>
    <meta property="og:title" content="Between compra el 30% de Connecthink per entrar en la intel·ligència artificial"/>
    <meta property="og:description" content="La consultoria barcelonina posa en marxa un pla per créixer a l'estranger i augmentar plantilla"/>
  </head>
  <body>
    <article>
      <h1>Between compra el 30% de Connecthink per entrar en la intel·ligència artificial</h1>
      <h2>La consultoria barcelonina posa en marxa un pla per créixer a l'estranger i augmentar plantilla</h2>
      <address>
        <time datetime="2019-11-20T17:11:30+00:00">20 Nov 2019, 17:11</time>
      </address>
      <p>La consultoria tecnològica catalana Between comença a créixer també a través de les compres. Segons ha pogut saber l'ARA, l'empresa amb seu a Barcelona ha adquirit una participació del 30% de la catalana Connecthink per posar un peu en el negoci de la intel·ligència artificial. Les dues companyies ja havien col·laborat en projectes per a clients compartits i confien en l'operació com a oportunitat per enfortir el seu creixement.</p>
      <p>"Havíem treballat junts per al món de l'automoció i la salut digital i ens vam adonar que era una manera de complementar-nos", explica Òscar Serret, un dels fundadors i conseller delegat de Between. Amb aquesta operació, doncs, l'empresa vol sumar esforços en un dels àmbits que preveu punters per al món de la consultoria en els pròxims anys, el dels algoritmes intel·ligents. La compra d'un 30% de la companyia s'ha fet a través d'una ampliació de capital, de manera que els fundadors de Connecthink no es dilueixin en l'accionariat.</p>
      <p>Between va tancar el 2018 amb uns ingressos de prop de 22 milions d'euros, un increment de gairebé el 19% respecte a l'exercici anterior. Per a aquest any, però, la companyia espera que el salt en els resultats sigui encara més evident i té la previsió d'aconseguir una facturació d'uns 27 milions.</p>
      <h3>Augmentar la plantilla d'experts</h3>
      <p>Dins dels seus plans de creixement, Between també aspira a incrementar la plantilla del grup, que ara està formada per 550 treballadors, principalment enginyers. La companyia catalana té quatre oficines a Espanya, però cada cop mira més als mercats internacionals i també té presència al Regne Unit, Singapur, Malàisia i la Xina. A banda de la seu a Barcelona, el 2018 va estrenar unes instal·lacions de 1.500 metres quadrats a Sant Cugat del Vallès, on també té un laboratori per dissenyar els prototips i muntatges que després ensenya als seus clients.</p>
      <p>L'empresa va ser el resultat de la fusió entre Solid Engineering i Adiciona l’estiu del 2015 i treballa per a empreses com Grifols, Alstom, Damm, Indra o Hewlett Packard. Fins ara, Between només havia crescut de manera orgànica, és a dir, no havia comprat cap empresa aliena al grup. El capital sempre s'ha mantingut en mans dels seus socis fundadors.</p>
    </article>
  </body>
</html>