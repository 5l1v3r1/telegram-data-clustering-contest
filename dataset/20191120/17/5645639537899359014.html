<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/huawei-sound-x-chytry-reproduktor-odhalen-diky-manualu/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-20T17:30:00+00:00"/>
    <meta property="og:title" content="Huawei Sound X: chytrý reproduktor odhalen díky manuálu"/>
    <meta property="og:description" content="Společnost Huawei 25. listopadu letošního roku představí svůj první tablet s malým kulatým výřezem v displeji. Očekává se, že tablet ponese název MatePad Pro a bude mít i několik dalších variant. Nyní se na internetu objevila informace o dalším možném produktu. Huawei by ve stejný den mělo představit chytrý reproduktor pod názvem Sound X. Naštěstí […]"/>
  </head>
  <body>
    <article>
      <h1>Huawei Sound X: chytrý reproduktor odhalen díky manuálu</h1>
      <address><time datetime="2019-11-20T17:30:00+00:00">20 Nov 2019, 17:30</time> by <a rel="author" href="https://dotekomanie.cz/author/zdenekkoutsky/" target="_blank">Zdeněk Koutský</a></address>
      <p>Společnost Huawei 25. listopadu letošního roku představí svůj první tablet s malým kulatým výřezem v displeji. Očekává se, že tablet ponese název MatePad Pro a bude mít i několik dalších variant. Nyní se na internetu objevila informace o dalším možném produktu.</p>
      <p>Huawei by ve stejný den mělo představit chytrý reproduktor pod názvem Sound X. Naštěstí nemusíme čekat na den vydání, neboť se nyní na internetu objevily takřka veškeré specifikace, včetně uživatelské příručky, která informace potvrzuje. </p>
      <h3>Huawei Sound X nabídne skvělý zvuk</h3>
      <p>Huawei Sound X nabídne podobný design jako HomePod, tedy válcovou konstrukci. Mírně se však od designu druhého reproduktoru od Huawei (AI Cube) liší. Reproduktor má dvoubarevný design se dvěma texturami – horní část s šedým povrchem a spodní část, která je černá. Reproduktor by měl mít také velké tlačítko umístěné na boku. </p>
      <p>Příručka také odhaluje označení chytrého reproduktoru, které zní AIS-BW80H-00. Sound X by měl být poháněn čtyřjádrovým procesorem s taktem 1,5 GHz. O dočasně spuštěné aplikace by se pak měla postarat operační paměť s kapacitou 512 MB. K dispozici by mělo být také vnitřní 8GB úložiště. </p>
      <slideshow>
        <figure>
          <img src="https://dotekomanie.cz/wp-content/uploads/2019/11/Huawei-Sound-X-b-1050x1227x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/Huawei-Sound-X-996x1280x.jpg"/>
        </figure>
      </slideshow>
      <p>Reproduktor by měl být také vybaven dvěma 60W subwoofery a šesti 1,5W výškovými reproduktory pro 360stupňový 5.1 prostorový zvuk. Sound X se bude samozřejmě připojovat prostřednictvím Bluetooth 5.0, přičemž podporovat bude 2,4 GHz a 5 GHz sítě Wi-Fi.</p>
      <p>Jelikož se jedná o chytrý reproduktor, budeme jej moci ovládat prostřednictvím aplikace HiLink od Huawei. V příručce je uvedeno, že reproduktor má celkem šest mikrofonů, které mohou zachytit váš hlas až do vzdálenosti pěti metrů. Kromě toho manuál uvádí, ž Huawei Sound X je vysoký 165 milimetrů a má průměr 203 milimetrů. Váží pak 3,5 kilogramu.  </p>
      <footer>Zdroj: <a href="https://www.gizmochina.com/2019/11/18/huawei-sound-x-smart-speaker-leaks-launches-november-25/#735b9/">gizmochina.com</a></footer>
    </article>
  </body>
</html>