<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/allergiat-kivalto-novenyek/"/>
    <meta property="og:site_name" content="FEMINA"/>
    <meta property="article:published_time" content="2019-11-20T17:06:03+00:00"/>
    <meta property="og:title" content="Allergiás rohamot is kiválthatnak ezek a népszerű szobanövények: szépek, de veszélyes is lehetnek"/>
    <meta property="og:description" content="Csodaszép szobanövények, amelyek allergiás reakciót okozhatnak."/>
  </head>
  <body>
    <article>
      <h1>Allergiás rohamot is kiválthatnak ezek a népszerű szobanövények: szépek, de veszélyes is lehetnek</h1>
      <h2>Csodaszép szobanövények, amelyek allergiás reakciót okozhatnak.</h2>
      <address><time datetime="2019-11-20T17:06:03+00:00">20 Nov 2019, 17:06</time> by <a rel="author">Szebegyinszki Szilvia</a></address>
      <p>A szobanövények nemcsak gyönyörű, zöld díszei a lakásnak, de arról is gondoskodnak, hogy az otthonunkban mindig friss legyen a levegő. Azonban minden pozitív tulajdonságuk ellenére, bizonyos virágok az arra érzékenyek körében akár allergiás reakciót is kiválthatnak.</p>
      <p>Az allergia oka sokszor ugyanúgy a növényi pollenekben keresendő, mint a szénanátha esetében. Bár ezek valószínűleg nem fognak olyan heves reakciót kiváltani, mint a szabadban szálló virágpor, azért összegyűjtöttünk néhány olyan növényt, amely köztudottan előhozhatja az allergiát.</p>
      <h3>Allergiát kiváltó szobanövények</h3>
      <p>Az alábbi növények közül sok kifejezetten népszerű, szinte minden lakásban megtalálható, ezért is különösen fontos odafigyelni rá, hogy azok, akik pollenallergiában szenvednek, kerüljék őket.</p>
      <figure>
        <img src="https://kep.cdn.indexvas.hu/1/0/3026/30268/302684/30268413_96a4e256b37bb8c065f349e359d5d7db_wm.jpg"/>
        <figcaption>Bár nem tűnnek veszélyesnek, az orchideák egyes embereknél bőrirritációt okozhatnak, ha közvetlenül megérintik őket. Ezenkívül kiválthatnak még extrém esetben szem- és szájkörnyéki duzzanatot, vagy akár anafilaxiás sokkot is.</figcaption>
      </figure>
      <figure>
        <img src="https://kep.index.hu/1/0/3026/30268/302684/30268415_04558ab81d454ecf9c0dca8db546bc20_wm.jpg"/>
        <figcaption>A fokföldi ibolya a porallergiásoknak okozhat nehéz perceket, mert bolyhos levelein könnyen megül a por, és nem könnyű onnan eltüntetni.</figcaption>
      </figure>
      <figure>
        <img src="https://kep.index.hu/1/0/3026/30268/302684/30268419_d809ce0d430231736737d6b451e5c3eb_wm.jpg"/>
        <figcaption>A pálmafélékkel általában nincsen nagyobb baj, csak a kétlaki fajok hím példányaival. Ezek pollenjei allergiát válthatnak ki az arra érzékenyeknél.</figcaption>
      </figure>
      <figure>
        <img src="https://kep.index.hu/1/0/3026/30268/302684/30268421_ba2bc8fa90bb2d556a057c99d3a7da4a_wm.jpg"/>
        <figcaption>A pálmaliliom, vagy másik nevén a jukka <a href="https://www.ncbi.nlm.nih.gov/pubmed/16918519">egy belga tanulmány szerint</a> ugyancsak komoly allergén lehet, és kiválthat szénanáthát két másik növénnyel egyetemben.</figcaption>
      </figure>
      <figure>
        <img src="https://kep.cdn.indexvas.hu/1/0/3026/30268/302684/30268423_2e39a128b06b20403020bed0cde0407a_wm.jpg"/>
        <figcaption>Az egyik ezek közül a nagy népszerűségnek örvendő fikusz.</figcaption>
      </figure>
      <figure>
        <img src="https://kep.index.hu/1/0/3026/30268/302684/30268425_04ed5c4931c88689c379a083ab6363e7_wm.jpg"/>
        <figcaption>A másik kerülendő szobanövény pedig a borostyán.</figcaption>
      </figure>
      <figure>
        <img src="https://kep.index.hu/1/0/3026/30268/302684/30268435_c56f574dc956182093d43d7c1ff9ea6f_wm.jpg"/>
        <figcaption>Bonsait szinte bármilyen fából lehet nevelni, így nem is csoda, ha ez szintén okozhat allergiás reakciót. Egy <a href="https://www.jacionline.org/article/0091-6749(94)90217-8/fulltext">eset tanúsága szerint</a> például egy férfi a mini nyírfából vágott bonsai fája miatt szenvedett hosszú időn át megfázáshoz hasonló tünetektől.<cite>CaroleGomez / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3026/30268/302684/30268437_0fea1d0191aead6e8ee31ab390e34aa8_wm.jpg"/>
        <figcaption>A nem megfelelő gondozás is allergiás reakcióhoz vezethet. A túlöntözött szobanövények földjében elszaporodhat a gomba vagy a penész, melynek spórái légúti irritációt okozhatnak.</figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>