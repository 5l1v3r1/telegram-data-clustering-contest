<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Mercat-Flors-impulsa-cicle-historia_0_2347565360.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:48:36+00:00"/>
    <meta property="og:title" content="El Mercat de les Flors impulsa un cicle sobre fer història amb el cos"/>
    <meta property="og:description" content="Hacer Historia(s) portarà 'performances' contemporànies a diferents equipaments de Barcelona"/>
  </head>
  <body>
    <article>
      <h1>El Mercat de les Flors impulsa un cicle sobre fer història amb el cos</h1>
      <h2>Hacer Historia(s) portarà 'performances' contemporànies a diferents equipaments de Barcelona</h2>
      <address>
        <time datetime="2019-11-20T17:48:36+00:00">20 Nov 2019, 17:48</time>
      </address>
      <p>Després de posar el focus en la memòria i el passat, La Poderosa ha decidit virar lleugerament la mirada per fixar-se ara en com es crea història des del present. Per això, el col·lectiu de dansa dedica la<a href="http://lapoderosa.es/ca/cicle/cicle-hacer-historiasvol-3-cos-arxiu-memoria-identitat-llenguatge"> tercera edició del cicle Hacer Historia(s)<i> </i></a>a creacions que reflexionen sobre com el cos es converteix en un arxiu i en com, inevitablement, acaba transformant-se en una eina de transmissió de la història. Impulsat pel Mercat de les Flors, l'Antic Teatre, La Caldera i el Macba, el cicle biennal tindrà lloc fins a l'1 de desembre a diversos equipaments de Barcelona, on s'instal·laran propostes performàtiques que reflexionen sobre temes com l'alteritat, els moviments feministes i la bellesa.</p>
      <p>"El cicle va néixer davant la necessitat de fer memòria i entendre d'on venen certs coreògrafs i certs llenguatges de la dansa", explica Bea Fernández, de La Poderosa. Aquesta necessitat va omplir les edicions del 2015 i<a href="https://www.ara.cat/cultura/Tres-crisalides-fosques-sorolloses-ballen_0_1900010124.html"> el 2017</a>, però ara el col·lectiu es trobava que els temes se'ls havien desbordat. "Volíem anar més enllà i parlar de la transmissió de la dansa, de quina manera els coreògrafs i ballarins posen el seu cos a l'escenari per explicar històries i, alhora, per fer història", diu Fernández. És per això que, en aquesta tercera edició, el cicle acollirà <i>performances</i> i espectacles amb un punt en comú: el fet de partir del cos i de la primera persona per crear i fer històries. </p>
      <p>Hacer Historia(s) s'inaugura aquest dijous amb la <i>performance</i> <i>Piezas, arquitecturas y fetiches. Un recorrido por las arquitecturas</i> <i>de la Ribot</i>, a càrrec de Jaime Conde-Salazar. "És una revisió molt fetitxista i subjectiva de la Ribot, feta per algú que va acompanyar-la, va ser-ne un seguidor i va col·leccionar-ne els cartells", destaca Fernández. Aquesta obra serà l'excepció d'un cicle on "tot són peces contemporànies que miren al present" i que compta amb propostes com <i>Zinneke</i>, d'Azahara Ubera, que reflexionarà sobre l'entorn i les organitzacions grupals des dels actuals moviments feministes, i <i>Inventario, memorias de una aspiradora</i>, de Bárbara Bañuelos, una peça que explora la memòria de l'artista i la memòria col·lectiva a partir dels objectes. </p>
      <figure>
        <iframe src="https://player.vimeo.com/video/153224959" width="651" height="366" data-service="Vimeo" scrolling="no"/>
      </figure>
      <p>Segons Fernández, la programació d'aquest any s'ha fet buscant "treballs que parlen, reflexionen i es pregunten sobre el cos". Entre les peces que formen el cicle també hi ha<i>  The touching community</i>, una recerca sobre l'epidèmia de la sida a la comunitat de la dansa a càrrec d'Aimar Pérez Galí, i <i>Rojo pandereta</i>, una creació d'Oihana Altube i Javier Vaquero amb <i>El Quixot</i> de referència. A més, Societat Doctor Alonso presentarà <i>Sobre la bellesa</i>, un treball escultòric sobre l'absència de moviment, i Thiago Granato estrenarà <i> Trança</i>, un viatge sensorial a partir de converses coreogràfiques amb artistes del passat, el present i el futur. "No els hem programat perquè siguin un èxit ni hem buscat els cavalls guanyadors –apunta Fernández–. Hem apostat per peces que creiem que són necessàries avui dia".</p>
    </article>
  </body>
</html>