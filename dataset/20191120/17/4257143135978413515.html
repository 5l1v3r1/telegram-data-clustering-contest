<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/20/eddig-nyult-a-kenderesi-ugy-kiszabtak-az-uszo-bunteteset"/>
    <meta property="og:site_name" content="infostart"/>
    <meta property="article:published_time" content="2019-11-20T17:06:00+00:00"/>
    <meta property="og:title" content="Eddig nyúlt a Kenderesi-ügy, kiszabták az úszó büntetését"/>
    <meta property="og:description" content="Azért kellett eddig várni a Magyar Úszó Szövetség Fegyelmi Bizottságának ülésére és ítéletére, mert nem kapott a magyar fél pecsétes bírói végzést az úszó vb-n történt kihágása ügyében."/>
  </head>
  <body>
    <article>
      <h1>Eddig nyúlt a Kenderesi-ügy, kiszabták az úszó büntetését</h1>
      <address><time datetime="2019-11-20T17:06:00+00:00">20 Nov 2019, 17:06</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/10/18/kenderesi-tamas-ujabb-kalandja"/>
        <a href="https://infostart.hu/sport/2019/10/16/uj-hirek-kenderesi-tamas-ugyeben"/>
        <a href="https://infostart.hu/sport/2019/08/16/kiderult-mi-van-a-kenderesi-jegyzokonyvben-a-szexualis-zaklatas-helyett"/>
        <a href="https://infostart.hu/sport/2019/08/15/180-fokos-fordulat-kenderesi-tamas-ugyeben"/>
        <a href="https://infostart.hu/sport/2019/08/09/wladar-sandor-elfogadhatoan-fogjuk-kommunikalni-kenderesi-tamas-ugyet"/>
        <a href="https://infostart.hu/sport/2019/08/02/hazaert-es-megszolalt-kenderesi-tamas"/>
      </related>
      <h3>Azért kellett eddig várni a Magyar Úszó Szövetség Fegyelmi Bizottságának ülésére és ítéletére, mert nem kapott a magyar fél pecsétes bírói végzést az úszó vb-n történt kihágása ügyében.</h3>
      <p>Több mint három hónappal azután, hogy a dél-koreai vizes-világbajnokság záró éjszakáján Kenderesi Tamás olimpiai bronzérmes pillangóúszó szórakozóhelyi botrányba keveredett - egy meggondolatlan tettéért a helyi hatóságok szexuális zaklatással vádolták meg -, összeült a Magyar Úszó Szövetség Fegyelmi Bizottsága, hogy kirója rá a legmegfelelőbb büntetést.</p>
      <p>Az ülésre szerdán került sor, a pécsi sportoló meghallgatása után pedig a versenyző írásbeli megrovásban részesült, emellett szövetségi támogatásainak féléves megvonásáról is döntést hozott, egy évre felfüggesztve - értesült az SzPress Hírügynökség.</p>
      <p>A Magyar Úszó Szövetség illetékes bizottságának azért kellett idáig várakoznia, mert</p>
      <blockquote>nem került a birtokába hivatalosnak tekinthető, a nemzetközi jog előírásai szerint hitelesített, nyomtatott formátumú és pecséttel ellátott bírói végzés.</blockquote>
      <p>A Magyar Úszó Szövetség maga kora este közleményben reagált az értesülésre, azt lényegében megerősítve. "Kenderesi Tamás egy rendbeli szándékos fegyelmi vétséget követett el, megsértvén a MÚSZ Etikai Szabályzat 3. paragrafusának 1/h) és j) pontjaiban foglaltakat" - egészítette ki az ismert tényeket a szervezet.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>