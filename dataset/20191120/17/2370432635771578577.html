<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T17:54:35+00:00"/>
    <meta property="og:title" content="Στεφανής για μετανάστες: Μόνο με άδεια η έξοδος από τα κλειστά κέντρα"/>
    <meta property="og:description" content="Ο κ. Στεφανής που είναι και συντονιστής για το προσφυγικό μιλώντας στην τηλεόραση του ΣΚΑΪ επεσήμανε ότι στόχος της κυβέρνησης είναι να σταλεί το μήνυμα ότι η Ελλάδα, αλλάζει σελίδα στη διαχείριση του προσφυγικού"/>
  </head>
  <body>
    <article>
      <h6 class="kicker">ΤΟ ΚΥΒΕΡΝΗΤΙΚΟ ΣΧΕΔΙΟ</h6>
      <h1>Στεφανής για μετανάστες: Μόνο με άδεια η έξοδος από τα κλειστά κέντρα</h1>
      <h2>Ο κ. Στεφανής που είναι και συντονιστής για το προσφυγικό μιλώντας στην τηλεόραση του ΣΚΑΪ επεσήμανε ότι στόχος της κυβέρνησης είναι να σταλεί το μήνυμα ότι η Ελλάδα, αλλάζει σελίδα στη διαχείριση του προσφυγικού</h2>
      <address><time datetime="2019-11-20T17:54:35+00:00">20 Nov 2019, 17:54</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Facebook 0</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Twitter</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">LinkedIn</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Περισσότερα</a>
        </li>
      </ul>
      <p>Μόνο με άδεια θα μπορούν να βγαίνουν οι μετανάστες από τα κλειστά κέντρα διευκρίνισε ο υφυπουργός Άμυνας Αλκιβιάδης Στεφανής αναλύοντας τα μέτρα που ανακοίνωσε η κυβέρνηση για το μεταναστευτικό-προσφυγικό.</p>
      <p>Ο κ. Στεφανής που είναι και συντονιστής για το προσφυγικό μιλώντας στην τηλεόραση του ΣΚΑΪ επεσήμανε ότι στόχος της κυβέρνησης είναι να σταλεί το μήνυμα ότι η Ελλάδα, αλλάζει σελίδα στη διαχείριση του προσφυγικού.</p>
      <p>Αλλωστε ο πρωθυπουργός Κυριάκος Μητσοτάκης, από το Ζάγκρεμπ της Κροατίας όπου μίλησε σε πάνελ του δικτύου νέων ευρωβουλευτών του ΕΛΚ, στο πλαίσιο των εργασιών της συνεδρίου του ΕΛΚ, εξέπεμψε SOS για το μεταναστευτικό, λέγοντας πως η κατάσταση όσον αφορά την Ελλάδα έχει φτάσει στα όριά της. «Γνωρίζουμε την κατάσταση. Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Η κατάσταση στα νησιά είναι πάρα πολύ δύσκολη» σημείωσε απαντώντας σε σχετική ερώτηση.</p>
      <h3>Στεφανής: Πρωτίστως νοιαζόμαστε για τους ανθρώπους της πατρίδας μας</h3>
      <p>«Τα μέτρα είναι σκληρότερα. Αυστηρά. Θέλουμε να σταματήσουν οι ροές προς τη χώρα μας», τόνισε ο κ. Στεφανής. Πρόσθεσε δε πως εκτός από το εξωτερικό, η κυβέρνηση θέλει επίσης να δείξει στους Έλληνες πολίτες «ότι είμαστε ανθρωπιστές, νοιαζόμαστε για το συνάνθρωπό μας, αλλά πρωτίστως νοιαζόμαστε για τους ανθρώπους της πατρίδας μας».</p>
      <p>Οπως τόνισε ο υφυπουργός Εθνικής Άμυνας, οι μετανάστες στα ελεγχόμενα κέντρα που θα κατασκευαστούν στην ενδοχώρα, θα μπορούν αν βγαίνουν μόνο με άδεια και προειδοποίησε ακόμη και με διακοπή της διαδικασίας χορήγησης ασύλου εκείνους που δεν θα εφαρμόζουν τις υποχρεώσεις τους.</p>
      <p>«Βεβαίως (θα ζητεί κανείς άδεια για να βγει από το κέντρο) και μπορεί αν δεν τηρεί τις υποχρεώσεις τις οποίες θα θέσουμε, -διότι ερχόμενος στη χώρα μας πρέπει να εφαρμόσει και κάποιες υποχρεώσεις, τότε και η χώρα μας οφείλει να λάβει μέτρα: είτε να διακόψει τη διαδικασία χορήγησης ασύλου ή να τον μεταφέρει σε κάποιο άλλο κέντρο ή άλλα μέτρα», είπε ο κ. Στεφανής.</p>
      <h3>Σημαντική η φύλαξη των θαλάσσιων συνόρων λέει ο υφ. Άμυνας</h3>
      <p>Αναφερόμενος στη φύλαξη των θαλάσσιων συνόρων, εξήγησε πόσο σημαντικό είναι να μπορούν οι ελληνικές αρχές να εντοπίζουν κινήσεις μόλις ξεκινούν από τα απέναντι παράλια. «Θέλουμε να μπορούμε να είμαστε σε θέση να εντοπίσουμε κάποια κίνηση από τη στιγμή που ξεκινά από τα απέναντι παράλια. Τότε λοιπόν ερχόμαστε σε επαφή άμεση με τους Τούρκους. Έχουμε δει πως όταν υπάρχει αυτός ο χρόνος, μπορούν και αυτοί να αντιδράσουν, ενώ αν τους αντιληφθούμε όταν θα φτάσουν πάνω στα σύνορα, εκεί δεν μπορούμε να αντιδράσουμε», κατέληξε ο κ. Στεφανής.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Facebook 0</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Twitter</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">LinkedIn</a>
        </li>
        <li>
          <a href="https://www.eleftherostypos.gr/politiki/490239-stefanis-gia-metanastes-mono-me-adeia-i-exodos-apo-ta-kleista-kentra/#">Περισσότερα</a>
        </li>
      </ul>
    </article>
  </body>
</html>