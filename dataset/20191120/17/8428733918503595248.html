<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/nauczycielka-z-limanowszczyzny-otrzymala-tytul-edukatora-roku-2019/46927"/>
    <meta property="og:site_name" content="Limanowa.in"/>
    <meta property="article:published_time" content="2019-11-20T17:54:00+00:00"/>
    <meta property="og:title" content="Nauczycielka z Limanowszczyzny otrzymała tytuł Edukatora Roku 2019"/>
    <meta property="og:description" content="​We wtorek podczas uroczystej gali w Warszawie wręczono nagrody w konkursie organizowanym przez Brainly. Tytuł Edukatora Roku 2019 odebrała Anna Dyląg, nauczyciel wychowania fizycznego i turystyki w I LO im. W. Orkana w Limanowej."/>
  </head>
  <body>
    <article>
      <h1>Nauczycielka z Limanowszczyzny otrzymała tytuł Edukatora Roku 2019</h1>
      <address>
        <time datetime="2019-11-20T17:54:00+00:00">20 Nov 2019, 17:54</time>
      </address>
      <p>​We wtorek podczas uroczystej gali w Warszawie wręczono nagrody w konkursie organizowanym przez Brainly. Tytuł Edukatora Roku 2019 odebrała Anna Dyląg, nauczyciel wychowania fizycznego i turystyki w I LO im. W. Orkana w Limanowej.</p>
      <p>Uroczysta gala rozdania nagród w konkursie Edukator Roku 2019, organizowanym przez edukacyjny serwis społecznościowy Brainly, odbyła się we wtorek w Studio Bank w Warszawie. Zgodnie z decyzją interneutów, tegoroczny tytuł Edukatora Roku zdobyła Anna Dyląg – nauczyciel wychowania fizycznego i turystyki w I LO im. Władysława Orkana w Limanowej, a także radna Rady Gminy Tymbark. Statuetkę wręczył jej Marek Michalak, Rzecznik Praw Dziecka w latach 2008 – 2018.</p>
      <p>Przedstawiając się uczestnikom gali, Anna Dyląg podkreśliła, że przyjechała do stolicy z niewielkiej miejscowości Piekiełko w gminie Tymbark, informując że na co dzień pracuje w piętnastotysięcznym mieście Limanowa.</p>
      <p><i>– Wydaje mi się że pracuję z łatwiejszą grupą: z młodzieżą; oni wiedzą czego chcą, a ja muszę za nimi nadążać. Jestem nie tylko nauczycielem WF, uczę też przedmiotów turystycznych, a od 18 lat prowadzę Szkolne Koło Turystyczne, w ramach którego uczymy się życia, pomagamy sobie nawzajem i poznajemy świat </i>– mówiła Anna Dyląg, odbierając wyróżnienie.</p>
      <p>Edukator Roku to według organizatorów nauczyciel, który odkrywa talenty uczniów i dodaje im skrzydeł. Rozwija ich zdolności, inspiruje do działania i przygotowuje do podejmowania największych wyzwań.</p>
      <p>Konkurs zrodził się w 2017 roku z wdzięczności dla pedagogów i troski o przyszłość uczniów. Nauczycieli do nagrody nominują ich uczniowie, co jest okazją do podziękowania im za ich działanie.</p>
      <footer>(Fot.: Brainly – Facebook)</footer>
    </article>
  </body>
</html>