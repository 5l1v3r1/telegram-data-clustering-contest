<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/714466-kontra-kokkalh-marinakh-gia-to-renth.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T17:01:00+00:00"/>
    <meta property="og:title" content="Κόντρα Κόκκαλη - Μαρινάκη για το Ρέντη"/>
    <meta property="og:description" content="Κόντρα έχει ξεσπάσει τις τελευταίες μέρες μεταξύ του πρώην ιδιοκτήτη του Ολυμπιακού Σωκράτη Κόκκαλη και του νυν Βαγγέλη Μαρινάκη με την ομάδα των ερυθρολεύκων να"/>
  </head>
  <body>
    <article>
      <h1>Κόντρα Κόκκαλη - Μαρινάκη για το Ρέντη</h1>
      <address>
        <time datetime="2019-11-20T17:01:00+00:00">20 Nov 2019, 17:01</time>
      </address>
      <p>Κόντρα έχει ξεσπάσει τις τελευταίες μέρες μεταξύ του πρώην ιδιοκτήτη του Ολυμπιακού Σωκράτη Κόκκαλη και του νυν Βαγγέλη Μαρινάκη με την ομάδα των ερυθρολεύκων να είναι στη μέση.</p>
      <p>Την Τρίτη 19 Νοεμβρίου με επιστολή που απέστειλε η ΙΝΤΡΑΚΑΤ, η κατασκευαστική εταιρεία του άλλοτε ιδιοκτήτη της ΠΑΕ, ζητά από τους Ερυθρόλευκους να αφήσουν ένα οικόπεδο στον Ρέντη. Ένα κομμάτι δηλαδή του αθλητικού κέντρου. Μεταξύ άλλων αναφέρεται ότι δεν προτίθεται να γίνει παράταση η ανανέωση του μισθωτηρίου και εντός 30 ημερών καλεί την ΠΑΕ να παραδώσει το χώρο.</p>
      <p>Μέσα σε λίγες ώρες ο Βαγγέλης Μαρινάκης απάντησε, απευθυνόμενος προσωπικά στον Σωκράτη Κόκκαλη. Μεταξύ άλλων στην επιστολή γινόταν λόγος «για ανατροπή του αγωνιστικού προγραμματισμού των ακαδημιών» ενώ σε άλλο σημείο αναφερόταν ότι «η INTRAKAT είχε αποκτήσει το οικόπεδο αυτό από τη ΘΡΥΛΟΣ Α.Ε. κατά την περίοδο που ιδιοκτήτης της ΘΡΥΛΟΣ Α.Ε. και της ΠΑΕ ΟΛΥΜΠΙΑΚΟΣ ήταν ο Σωκράτης Κόκκαλης, στερώντας με αυτό το τρόπο ένα σημαντικό περιουσιακό στοιχείο από την ομάδα μας … Δυστυχώς επιβεβαιώνεται και πάλι η εχθρική στάση του Σωκράτη Κόκκαλη και των εταιρειών του απέναντι στην ΠΑΕ ΟΛΥΜΠΙΑΚΟΣ»:</p>
      <p>Την Τετάρτη 20 Νοεμβρίου ο Σωκράτης Κόκκαλης επανήλθε με νέα επιστολή που απευθύνεται απευθείας στον Βαγγέλη Μαρινάκη και η οποία μεταξύ άλλων αναφέρει ότι «παρέλαβα έναν Ολυμπιακό ερείπιο και σου παρέδωσα ένα ΜΕΓΑΛΟ Ολυμπιακό με πρωταθλήματα, κύπελα, σύγχρονο γήπεδο, προπονητικό κέντρο, ακαδημίες, σχόλες και γραφεία».</p>
      <p>Δείτε ολόκληρη την επιστολή:</p>
      <p>«Κύριε Μαρινάκη</p>
      <p>ΦΤΑΝΕΙ ΠΙΑ!</p>
      <p>Οι συνεχείς απαράδεκτοι και συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου και οι βρώμικες μεθοδεύσεις κατά των επιχειρήσεων που συμμετέχω, με αποκορύφωμα το χθεσινό οχετό από τα μέσα που έχεις εξαγοράσει, δεν θα μείνουν πλέον αναπάντητα.</p>
      <p>Παρέλαβα έναν Ολυμπιακό ερείπιο και σου παρέδωσα ένα ΜΕΓΑΛΟ Ολυμπιακό με πρωταθλήματα, κύπελα, σύγχρονο γήπεδο, προπονητικό κέντρο, ακαδημίες, σχόλες και γραφεία.</p>
      <p>Για να γίνουν όλα αυτά, που ήταν μια προσπάθεια ιδιαίτερα δύσκολη, εκτός από εκατοντάδες εκατομμύρια ευρώ, διέθεσα πολύ χρόνο, έλαβα κρίσιμες πρωτοβουλίες και δύσκολες αποφάσεις γιατί πάνω από όλα είχα το συμφέρον του Ολυμπιακού.</p>
      <p>Από την πρώτη μέχρι την τελευταία στιγμή ήμουν προσωπικά Πρόεδρος και ο μέτοχος του Ολυμπιακού χωρίς να κρύβομαι πίσω από offshore εταιρίες και παρένθετα πρόσωπα.</p>
      <p>Βλέπω ότι εσύ χρησιμοποιείς τον Ολυμπιακό και τα ΜΜΕ που ελέγχεις ως ασπίδα προσωπικής σου προστασίας, εργαλεία προώθησης προσωπικών σου συμφερόντων και πολιτικών φιλοδοξιών.</p>
      <p>Ο Ολυμπιακός ανήκει στο λαό του, είναι πιο μεγάλος από μένα και σίγουρα από σένα.</p>
      <p>Μην συνεχίζεις να τον μικραίνεις.</p>
      <p>Σ. Κόκκαλης».</p>
      <p>
        <a href="https://www.newsbeast.gr/sports/greek-football/arthro/5668998/kontra-kokkali-marinaki-gia-to-renti-kai-sti-mesi-oi-akadimies-toy-olympiakoy">newsbeast</a>
      </p>
    </article>
  </body>
</html>