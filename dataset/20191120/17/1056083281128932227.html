<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919354/%D9%85%D8%B1%D8%AF%D9%85-%D8%A7%DB%8C%D9%84%D8%A7%D9%85-%D8%A8%D8%A7%D8%B1-%D8%AF%DB%8C%DA%AF%D8%B1-%D8%A8%D8%B5%DB%8C%D8%B1%D8%AA-%D8%AE%D9%88%D8%AF-%D8%B1%D8%A7-%D8%A8%D9%87-%D9%86%D9%85%D8%A7%DB%8C%D8%B4-%DA%AF%D8%B0%D8%A7%D8%B4%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T17:34:52+00:00"/>
    <meta property="og:title" content="مردم ایلام بار دیگر بصیرت خود را به نمایش گذاشتند"/>
    <meta property="og:description" content="ایسنا/ایلام امروز مردم همیشه در صحنه‌ی ایلام بار دیگر به ندای رهبر انقلاب اسلامی لبیک گفتند و به دشمنان گفتند که امنیت و صلابت کشور را پاس می‌دارند و همواره از این نعمت بزرگ محافظت می‌کنند و میدان امام خمینی(ره) تا میدان 22 بهمن صحنه‌های بیداری این مردم را بار دیگر در خاطره‌ی خود ثبت کرد."/>
  </head>
  <body>
    <article>
      <h6 class="kicker">با حضور خودجوش در تظاهرات بر ضد مخلان امنیت،</h6>
      <h1>مردم ایلام بار دیگر بصیرت خود را به نمایش گذاشتند</h1>
      <address>
        <time datetime="2019-11-20T17:34:52+00:00">20 Nov 2019, 17:34</time>
      </address>
      <p>ایسنا/ایلام امروز مردم همیشه در صحنه‌ی ایلام بار دیگر به ندای رهبر انقلاب اسلامی لبیک گفتند و به دشمنان گفتند که امنیت و صلابت کشور را پاس می‌دارند و همواره از این نعمت بزرگ محافظت می‌کنند و میدان امام خمینی(ره) تا میدان 22 بهمن صحنه‌های بیداری این مردم را بار دیگر در خاطره‌ی خود ثبت کرد.</p>
      <p> سردار «جمال شاکرمی» فرمانده سپاه امیرالمومنین(ع) استان، در جمع مردم ایلام اظهار کرد:  در جریان‌های اغتشاشات اخیر مردم و دستگاه‌های امنیتی با هوشیاری و درایت باعث خاموشی فتنه‌ها و بر هم زدن خواب شوم دشمن علیه ایران اسلامی شدند و بار دیگر با حضور در صحنه انقلاب محور شرارت آمریکا را به ذلت و خواری کشاندند.</p>
      <p>وی گفت:  آمریکا و همپیمانانش شعار حقوق بشر می‌زنند، اما مردم عادی و بیگناه را به خاک و خون می‌کشند و ایران را از حق داشتن انرژی صلح‌آمیز هسته‌ای محروم می‌کنند و در نقاط مختلف دنیا گروهک‌های تروریستی را ساماندهی می‌کند تا در کشورهای آزادیخواه و استقلال‌طلب از جمله ایران و کشورهای جبهه‌ مقاومت ایجاد آشوب و فتنه کند و در جریان آشوب‌های اخیر ایران نیز هدایت‌گر مزدوران اغتشاش‌گر بود که با هوشیاری مردم و دستگاه‌های امنیتی با ناکامی مواجه شدند.</p>
      <p>فرمانده سپاه امیرالمومنین(ع) ادامه داد: دشمنان وقتی نتواستند در جنگ‌های نیابتی صدای اسلام و انقلاب را در منطقه خاموش کنند به دنبال نفوذ با هدف ایجاد تفرقه در بین مردم و مسئولان کشورهای جبهه مقاومت از جمله ایران بودند اما بصیرت و آگاهی مردم و مسئولان، گوش به فرمان رهبری دشمن را در رسیدن به اهداف و مقاصدشان ناامید کردند.</p>
      <p>شاکرمی  گفت: ایران از همان زمان شکل‌گیری انقلاب تاکنون با تکیه به ظرفیت‌ها و منابع داخلی موجب یاس و سرخوردگی دشمنان و جبهه استکبار شده است و عدم نگاه ایران اسلامی به خارج موجب خشم و عصبانیت آمریکا و همپیمانانش شده است.</p>
      <p>وی با بیان اینکه حمایت همیشگی مردم از انقلاب باعث سربلندی ایران اسلامی و سرخوردگی دشمنان در جهان شده است، تصریح کرد:  مردم استان ایلام  همواره از پیشتازان حضور در صحنه‌های حساس انقلاب هستند و بار دیگر بصیرت خود را به خوبی نشان دادند.</p>
      <p>انتهای پیام</p>
    </article>
  </body>
</html>