<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/viddil-z-rozsliduvannya-sprav-maydanu-v-dbr-komentar-rechnici-vidomstva-novini-ukrajini-50054731.html"/>
    <meta property="og:site_name" content="НВ"/>
    <meta property="article:published_time" content="2019-11-20T17:19:00+00:00"/>
    <meta property="og:title" content="Речниця ДБР: Ми укомплектували відділ з розслідування справ Майдану своїми людьми, щоб не зупиняти процес"/>
    <meta property="og:description" content="Новостворений підрозділ ДБР з розслідування злочинів проти активістів Майдану укомплектовано слідчими Бюро, щоб не зупиняти процес."/>
  </head>
  <body>
    <article>
      <h1>Речниця ДБР: Ми укомплектували відділ з розслідування справ Майдану своїми людьми, щоб не зупиняти процес</h1>
      <h2>Новостворений підрозділ ДБР з розслідування злочинів проти активістів Майдану укомплектовано слідчими Бюро, щоб не зупиняти процес.</h2>
      <address>
        <time datetime="2019-11-20T17:19:00+00:00">20 Nov 2019, 17:19</time>
      </address>
      <p>Про це заявила речниця Державного бюро розслідувань Анжеліка Іванова в коментарі <a href="https://radio.nv.ua/">Радіо НВ</a>.</p>
      <p>«Конкретно зараз, для того щоб цей процес не зупиняти і не було затримки, ми наповнили і укомплектували відповідний слідчий підрозділ своїми працівниками. Це люди, які є слідчими Державного бюро розслідувань, вони не працювали до того в управлінні спецрозслідувань, які розслідували справи Майдану у прокуратурі», — повідомила вона.</p>
      <p>Спікер відомства зазначила, що для переводу слідчих з Генпрокуратури до відповідного відділу необхідні зміни в законодавстві. Водночас, за словами Іванової, для початку процесу ДБР «достатньо» своїх слідчих.</p>
      <p>«Вони у будь-якому разі почнуть знайомитися з матеріалами кримінальних проваджень, і вже поступово там або буде змінено закон, і ми зможемо по спрощеній процедурі додати до цього департаменту, ще додатково залучити слідчих Генеральної прокуратури, або іншим чином», — розповіла співрозмовниця НВ.</p>
      <p>Підрозділ з розслідування злочинів проти Майдану, що складається з близько 30 слідчих, створено на базі управління з розслідування військових злочинів, оскільки його слідчі мають необхідний рівень доступу до держтаємниці, на закінчення зазначила речниця ДБР.</p>
      <p>Нагадаємо, раніше в Державному бюро розслідувань <a href="https://nv.ua/ukr/ukraine/events/u-dbr-stvorili-pidrozdil-dlya-rozsliduvannya-sprav-maydanu-novini-ukrajini-50054205.html">створили підрозділ з розслідувань злочинів проти активістів Майдану.</a></p>
      <p><a href="https://nv.ua/ukr/ukraine/events/slidstvo-u-spravah-maydanu-zupinyayetsya-novini-ukrajini-50053983.html">Розслідування в межах справ Майдану зупинилося 20 листопада</a>. Верховна Рада не проголосувала за необхідні поправки до закону про ДБР, які б дозволили його продовжити.</p>
      <p>Як заявив генеральний прокурор Руслан Рябошапка, жодна зі <a href="https://nv.ua/ukr/tags/ubijstva-na-majdane.html">справ Майдану</a> не буде втрачена при передачі з ГПУ до Держбюро розслідувань.</p>
    </article>
  </body>
</html>