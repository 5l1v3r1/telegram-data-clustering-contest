<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562505/genop-dei-na-diatirithei-i-ekptwsi-75-gia-ergazomenoys-kai-syntaxioychoys-tis-dei"/>
    <meta property="og:site_name" content="NOOZ."/>
    <meta property="article:published_time" content="2019-11-20T17:33:00+00:00"/>
    <meta property="og:title" content="ΓΕΝΟΠ- ΔΕΗ: Να διατηρηθεί η έκπτωση 75% για εργαζόμενους &amp; συνταξιούχους της ΔΕΗ"/>
    <meta property="og:description" content="Την έντονη αντίθεση του στο νομοσχέδιο για την ΔΕΗ εξέφρασε ο πρόεδρος της ΓΕΝΟΠ ΔΕΗ Γιώργος Αδαμίδης, στην αρμόδια επιτροπή της Βουλής."/>
  </head>
  <body>
    <article>
      <h1>ΓΕΝΟΠ- ΔΕΗ: Να διατηρηθεί η έκπτωση 75% για εργαζόμενους &amp; συνταξιούχους της ΔΕΗ</h1>
      <address>
        <time datetime="2019-11-20T17:33:00+00:00">20 Nov 2019, 17:33</time>
      </address>
      <p>
        <b>Την έντονη αντίθεση του στο νομοσχέδιο για την ΔΕΗ εξέφρασε ο πρόεδρος της ΓΕΝΟΠ ΔΕΗ Γιώργος Αδαμίδης, στην αρμόδια επιτροπή της Βουλής.</b>
      </p>
      <p>Πιο αναλυτικά, ο <b>κ. Αδαμίδης</b> μίλησε για σχέδιο «καθαρής και βρώμικης ΔΕΗ» ενώ με προκλητικό τρόπο ζήτησε να διατηρηθεί η προνομιακή έκπτωση τιμολογίων ύψους 75% που ισχύει για τους εργαζόμενους και συνταξιούχους της ΔΕΗ προκειμένου όπως είπε να μην πάνε σε ανταγωνιστικές εταιρείες.</p>
      <p>Χαρακτηριστικά είπε «Είτε είναι εργαζόμενος στη ΔΕΗ είτε φαρμακοποιός έχει 30% στο ανταγωνιστικό τιμολόγιο. Θα τους οδηγήσετε  να αλλάξουν πάροχο. Μήπως θέλουμε τους εργαζόμενους να τους στείλουμε στους ανταγωνιστές;».</p>
      <p>Αξιοσημείωτο είναι το γεγονός ότι έφτασε στο σημείο να ισχυριστεί πως «τα προνόμια των εργαζομένων είναι οι εκατοντάδες νεκροί για να ηλεκτροδοτήσουν τη χώρα» ενώ σε ένα κρεσέντο λαϊκισμού επικαλέστηκε στίχους του τραγουδιού της Χαρούλας Αλεξίου «άλλο να πεθαίνεις για την Ελλάδα και άλλο η Ελλάδα να σε πεθαίνει».<br/>ΓΕΝΟΠ ΔΕΗ: Παραπληροφόρηση για την άρση της μονιμότητας</p>
      <p>Ο πρόεδρος της ΓΕΝΟΠ ΔΕΗ κατηγόρησε την κυβέρνηση ότι αλλάζει μονομερώς την συλλογική σύμβαση, «κάτι που δεν κατάργησε ούτε η χούντα». Μάλιστα, υποστήριξε ότι οι εργαζόμενοι έχουν βάλει αρκετές φορές το χέρι στη τσέπη.</p>
      <p>Ο ίδιος ισχυρίστηκε, επίσης, ότι μέσω του νομοσχεδίου δημιουργούνται συνθήκες γαλέρας για τους εργαζόμενους ενώ συμπλήρωσε πως γίνεται μια προσπάθεια παραπληροφόρησης της κοινής γνώμης σχετικά με την άρση της μονιμότητας. «Μέχρι σήμερα πάνω από 100 εργαζόμενοι  έχουν οδηγηθεί στην απόλυση για λόγους επάρκειας. Από το 2012 δεν προστατεύονται από την αξιολόγηση», είπε χαρακτηριστικά.</p>
    </article>
  </body>
</html>