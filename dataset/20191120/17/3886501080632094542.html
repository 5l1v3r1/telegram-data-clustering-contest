<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119580-unicef-polovina-mladih-u-srbiji-misli-da-zene-i-muskarci-nemaju-jednaka-prava?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T17:45:04+00:00"/>
    <meta property="og:title" content="UNICEF: Polovina mladih u Srbiji misli da žene i muškarci nemaju jednaka prava"/>
    <meta property="og:description" content="Polovina mladih u Srbiji smatra da žene nemaju jedanaka prava kao muškarci, saopštila je danas Kancelarija Unicefa u Srbiji.Njih 98 odsto smatra da je potrebno obezbediti više besplatnih sadržaja za aktivnosti u slobodno vreme.Te podatake pokazale se U-Report ankete na Fejsbuk stranici ili preko U-Report Srbija javnog naloga na Viberu koje su deo istoimene društvene platofrme koja postoji sa ciljem da se glas mladih čuje i da se promoviše učešće mladih u stvaranju pozitivnih društvenih promena, navodi se u saopštenju Unicefa.Polovina anketiranih rekla je da u Srbiji nemaju pristup adekvatnom psihološkom savetovanju koje im je potrebno.Dosadašnje U-Report ankete u Srbiji pokazale su da 52 odsto mladih ljudi smatra da je gojaznost najveći problem adolescenata, kao i to da 57 odsto mladih misli da su klimatske promene prioritet koji treba rešiti.Predlog da bi kompanije trebalo da povećaju broj praksi, mentorstava i volontiranja za mlade dalo je 56 odsto U-Reportera.Putem U-Report platforme, koja je u Srbiji postala…"/>
  </head>
  <body>
    <article>
      <h1>UNICEF: Polovina mladih u Srbiji misli da žene i muškarci nemaju jednaka prava</h1>
      <address>
        <time datetime="2019-11-20T17:45:04+00:00">20 Nov 2019, 17:45</time>
      </address>
      <p><b>Polovina mladih u Srbiji smatra da žene nemaju jedanaka prava kao muškarci, saopštila je danas Kancelarija Unicefa u Srbiji.</b><br/><br/>Njih 98 odsto smatra da je potrebno obezbediti više besplatnih sadržaja za aktivnosti u slobodno vreme.<br/><br/>Te podatake pokazale se U-Report ankete na Fejsbuk stranici ili preko U-Report Srbija javnog naloga na Viberu koje su deo istoimene društvene platofrme koja postoji sa ciljem da se glas mladih čuje i da se promoviše učešće mladih u stvaranju pozitivnih društvenih promena, navodi se u saopštenju Unicefa.<br/><br/>Polovina anketiranih rekla je da u Srbiji nemaju pristup adekvatnom psihološkom savetovanju koje im je potrebno.<br/><br/>Dosadašnje U-Report ankete u Srbiji pokazale su da 52 odsto mladih ljudi smatra da je gojaznost najveći problem adolescenata, kao i to da 57 odsto mladih misli da su klimatske promene prioritet koji treba rešiti.<br/><br/>Predlog da bi kompanije trebalo da povećaju broj praksi, mentorstava i volontiranja za mlade dalo je 56 odsto U-Reportera.<br/><br/>Putem U-Report platforme, koja je u Srbiji postala u potpunosti dostupna zahvaljujući Unicefu i Ministarstvu omladine i sporta, mladi daju svoje mišljenje o stvarima na koje žele da utiču potpuno anonimno i besplatno.<br/><br/>Platforma trenutno okuplja više od osam miliona ljudi u više od 60 zemalja sveta, a u Srbiji je trenutno registrovano 2.500 U-Reportera.<br/><br/>Ministar omladine i sporta Vanja Udovičić izjavio je na predstavljanju te platforme "da mladi treba maksimalno da je iskoriste kako bi bili informisaniji i uzeli lidersku ulogu u kreiranju budućnosti kakvu žele".<br/><br/>Direktorka UNICEF-a u Srbiji Redjina de Dominićis je rekla da Unicef "želi da omogući učešće mladih u donošenju odluka koje ih se tiču, da mladi dobiju način da se njihov glas čuje, kao i mogućnosti za učešće u društvenom, političkom i ekonomskom životu društva".<br/><br/>Poverenica za  zaštitu ravnopravnosti Brankica Janković ocenila je da "mladi treba da se osećaju kao ravnopravni članovi zajednice koji mogu biti uključeni u ostvarivanje ravnopravnosti".<br/><br/>U-Report omogućava direktno i brzo prikupljanje i analizu podataka, tako da državne institucije, nevladine i medjunarodne organizacije, kao i mediji rezultate anketa mogu da primenjuju u svom radu na projektima, razvijanju politika i strategija, kao i za analizu i merenje napretka u različitim oblastima koje se odnose na decu i mlade, navodi se u saopštenju.</p>
    </article>
  </body>
</html>