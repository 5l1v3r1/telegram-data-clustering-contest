<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/trygdekrigen-er-i-gang/71842885"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T17:35:56+00:00"/>
    <meta property="og:title" content="Trygdekrigen er i gang"/>
    <meta property="og:description" content="Nå har krigen om ansvaret for trygdeskandalen brutt ut for åpen scene. Det står om jobben for både arbeidsministeren og Nav-direktøren, skriver Geir Ramnefjell."/>
  </head>
  <body>
    <article>
      <h1>Trygdekrigen er i gang</h1>
      <h2>Nå har krigen om ansvaret for trygdeskandalen brutt ut for åpen scene. Det står om jobben for både arbeidsministeren og Nav-direktøren, skriver Geir Ramnefjell.</h2>
      <address><time datetime="2019-11-20T17:35:56+00:00">20 Nov 2019, 17:35</time> by <a rel="author">Geir Ramnefjell</a></address>
      <p>Det begynte så harmonisk. Felles pressekonferanse med arbeidsminister Anniken Hauglie, Nav-direktør Sigrun Vågeng og daværende riksadvokat Tor-Aksel Busch. Trygdeskandalen ble brettet ut i sin fulle bredde, med felles erkjennelse om svikt og lovnad om bot, bedring og oppreisning.</p>
      <p>Og ikke minst: Arbeidsminister Anniken Hauglie slo fast at hun hadde tillit til Nav-direktøren.</p>
      <p><b>Nå ser det </b>ut som den er i ferd med å smuldre. Interessant nok skjer det samtidig med at grunnlaget for tilliten til arbeidsministern selv har begynt å svikte. Nå som detaljene rundt ansvaret for trygdeskandalen har begynt å piple fram, er kampen i gang om hvem som skal blir stempet som syndebukk.</p>
      <p>Det spillet er aldri pent, og skjer derfor gjerne litt fordekt. Men i realitetet foregår det nå for åpen scene. De første svingslagene kom onsdag i forrige uke.</p>
      <p><b>En av Nav-sjef </b>Sigrun Vågengs nærmeste medarbeidere, ytelsesdirektør Kjersti Monland i Nav, rykket da ut i Aftenposten. Monland sa at Nav <a href="https://www.aftenposten.no/norge/politikk/i/jdxEyn/nav-fikk-styrket-tro-paa-at-de-praktiserte-regelverket-riktig-i-2018-da-strammet-regjeringen-inn-folketrygdloven">mente de hadde ryggdekning for sin tolkning</a> av regelverket på grunn av et lovendringsforslag fra Anniken Hauglie. Denne lovendringen handlet blant annet om å stramme inn på mulighetene for å ta med seg arbeidsavklaringspenger (AAP) til utlandet.</p>
      <p>Svaret fra Anniken Hauglie ble kontant. Det som på forhånd var et planlagt møte dagen etter mellom Hauglie og Nav, hvor Nav skulle legge fram sin plan for hvordan de skulle gjennomgå og få oversikt over trygdeskandalen, ble plutselig framstilt som et oppvaskmøte.</p>
      <p>Utspillet til Nav i Aftenposten bekreftet at det var Nav selv som hadde misforstått, uttalte Hauglie - og <a href="https://www.aftenposten.no/norge/politikk/i/rAO74a/tilspisset-konflikt-mellom-statsraad-anniken-hauglie-og-nav">varslet at dette ville bli tema i møtet med Sigrun Vågeng dagen etter</a>.</p>
      <p>Tirsdag denne uka kom neste svingslag. Denne gang fra Anniken Hauglie, rettet mot Nav.</p>
      <p><b>Bakgrunnen for dette </b>utfallet kan være reelt nok, men først litt kontekst: Kvelden før kom Aftenposten med oppsiktsvekkende sak som viste at <a href="https://www.aftenposten.no/norge/politikk/i/QoXQOW/norge-var-involvert-i-avgjoerende-trygdesak-i-eu-i-2017-det-sa-ikke-hauglie-noe-om-i-redegjoerelsen-til-stortinget">Anniken Hauglie og regjeringen helt siden februar 2017 har vært klar over en avgjørende dom i EU-domtolen</a>. Ifølge flere eksperter sa dommen tydelig at praksisen som Norge har fulgt, har vært i strid med trygdeforordningen i EU. Denne dommen brukte Nav selv nylig som hovedbegrunnelse for å snu i tolkningen av regelverket, noe arbeidsministeren selv ikke nevnte i sin redegjørelse overfor Stortinget.</p>
      <p>Dermed var det plutselig mulig at ministeren har begått selve kardinalsynden: Å ikke overholde informasjonsplikten til Stortinget.</p>
      <p><b>Med lyskasterne </b>rettet mot seg, gikk Anniken Hauglie ut med sitt svingslag - som et øyeblikk ville rette oppmerksomheten mot noe annet: Nav skal ha visst om at det var straffesaker som følge av feilaktig rettspraksis allerede i februar i år, noe departementet først fikk vite om i slutten av august, <a href="https://www.vg.no/nyheter/innenriks/i/3JeWyM/anniken-hauglie-med-sjokkbrev-nav-kjente-til-straffesaker-i-februar">sa Hauglie til flere medier</a>.</p>
      <p>Hun gikk ut med dette omtrent før dokumentet hun hentet opplysningen fra var oversendt Kontroll- og konstitusjonskomiteen i Stortinget, som behandler saken.</p>
      <p>Den oppsiktsvekkende påstanden fra ministeren har likevel en hake: Den baserer seg på en tolkning av intern korrespondanse i Nav, som Nav selv tilbakeviser.</p>
      <p>Med det er krigen offisielt brutt ut. Vi er i en situasjon hvor arbeidsministeren tilsynelatende leter etter saker å ta Nav-ledelsen på, og løfter det fram i mediene.</p>
      <p><b>Slik saken står </b>nå, er det ikke lett å si hvem som har rett - verken i de to nevnte sakene, eller i komplekset som helhet. Til nå ser det ut til at både Nav og departementet kan ha gjort grove feilvurderinger underveis.</p>
      <p>Ansvaret ligger likevel til sjuende og sist hos Anniken Hauglie. Blir svikten fra departementets side tydelig nok, som saken om EU-domstolen ser ut til å være, kan det stå om jobben.</p>
      <p>Hauglie kjemper for sitt politiske liv, da blir det også utrygt for omgivelsene.</p>
    </article>
  </body>
</html>