<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260007/i-athina-ypopsifia-gia-to-vraveio-koryfaias-eyropaikis-topothesias-gia-to-2019"/>
    <meta property="og:site_name" content="LiFO"/>
    <meta property="article:published_time" content="2019-11-20T17:58:00+00:00"/>
    <meta property="og:title" content="Η Αθήνα υποψήφια για το Βραβείο Κορυφαίας Ευρωπαϊκής Τοποθεσίας για το 2019"/>
    <meta property="og:description" content="Είναι υποψήφια για τον τίτλο της καλύτερης ευρωπαϊκής τοποθεσίας για κινηματογραφικά γυρίσματα για το 2019"/>
  </head>
  <body>
    <article>
      <h1>Η Αθήνα υποψήφια για το Βραβείο Κορυφαίας Ευρωπαϊκής Τοποθεσίας για το 2019</h1>
      <h2>Είναι υποψήφια για τον τίτλο της καλύτερης ευρωπαϊκής τοποθεσίας για κινηματογραφικά γυρίσματα για το 2019</h2>
      <address><time datetime="2019-11-20T17:58:00+00:00">20 Nov 2019, 17:58</time> by <a rel="author">LIFOTEAM</a></address>
      <p>
        <b>Η <a href="https://www.lifo.gr/tags/%CE%91%CE%B8%CE%AE%CE%BD%CE%B1">Αθήνα</a> είναι υποψήφια για το Βραβείο Κορυφαίας Ευρωπαϊκής Τοποθεσίας για κινηματογραφικά γυρίσματα για το 2019, στον διαδικτυακό διαγωνισμό που διοργάνωσε το δίκτυο των Ευρωπαϊκών Επιτροπών Κινηματογράφου.</b>
      </p>
      <p>Η ελληνική πρωτεύουσα είναι υποψήφια λόγω των γυρισμάτων εδώ της δημοφιλούς βρετανικής τηλεοπτικής σειράς «Τhe Little Drummer Girl» σε σκηνοθεσία του βραβευμένου Νοτιοκορεάτη Park Chan-wook και παραγωγή των Ink Factory και BBC.</p>
      <p>«Η Αθήνα, πρωτεύουσα της Ελλάδας, είναι μια από τις παλαιότερες πόλεις του κόσμου. Γενέτειρα της Δημοκρατίας και λίκνο του Δυτικού πολιτισμού, με την εμβληματική Ακρόπολη ως σημείο αναφοράς, η Αθήνα δεσπόζει στην περιοχή της Αττικής. Σε συνδυασμό με τον Ναό του Ποσειδώνα στο Σούνιο, η Αθήνα και τα περίχωρά της προσέφεραν έναν καμβά μοναδικής σημασίας στον σκηνοθέτη Park Chan-wook για την τηλεοπτική μίνι σειρά "The Little Drummer Girl"», αναφέρεται χαρακτηριστικά στην πλατφόρμα Cineuropa σχετικά με την υποψηφιότητα της Αθήνας.</p>
      <p>Οι υπόλοιπες τοποθεσίες που συμπληρώνουν την δεκάδα είναι το Βίλνιους στη Λιθουανία για το «Chernobyl», ο κινηματογράφος Delphi στο Βερολίνο για το «Babylon Berlin», η περιοχή Ντορφούλια στη Βόρεια Μακεδονία για το «Honeyland», το El Hierro στα Κανάρια Νησιά της Ισπανίας για το «Hierro», η Λουγγάλα στην Ιρλανδία για το «Vikings», το Λβιβ στην Ουκρανία για το «Eva Stories», η Rocca Guidonesca di Rocchettine στην Ιταλία για το «Il Nome della Rosa», το ξενοδοχείο Royal Brussels για το «Les Miserables» και ο πύργος Završje-Piemonte d'Istria στην Κροατία για το «Robin Hood».</p>
      <p>Τον διαγωνισμό διοργάνωσε για δεύτερη χρονιά το δίκτυο των Ευρωπαϊκών Film Commissions (EUFCN), μέλος του οποίου είναι και το Hellenic Film Commission του Ελληνικού Κέντρου Κινηματογράφου. Την Αθήνα μπορείτε να ψηφίσετε <a href="https://cineuropa.org/en/felaprofile/380509/#cm">εδώ</a> μέχρι τις 30 Δεκεμβρίου 2019, διεκδικώντας ταυτόχρονα τριήμερη διαμονή για δύο άτομα, στην τοποθεσία που θα κερδίσει το βραβείο.</p>
    </article>
  </body>
</html>