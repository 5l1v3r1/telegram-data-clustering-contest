<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-xamilotera-dimotika-teli-katoikies-a-113608.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T17:59:00+00:00"/>
    <meta property="og:title" content="O Δήμος με τα χαμηλότερα δημοτικά τέλη για τις κατοικίες στην Αττική"/>
    <meta property="og:description" content="Με συνέπεια και σταθερότητα, η Δημοτική Αρχή Μοσχάτου-Ταύρου συνεχίζει με βάση τις δεσμεύσεις της και το κοινωνικό της πρόσωπο να στηρίζει τους πολίτες της πόλης."/>
  </head>
  <body>
    <article>
      <h1>O Δήμος με τα χαμηλότερα δημοτικά τέλη για τις κατοικίες στην Αττική</h1>
      <address>
        <time datetime="2019-11-20T17:59:00+00:00">20 Nov 2019, 17:59</time>
      </address>
      <p>Με συνέπεια και σταθερότητα, η Δημοτική Αρχή Μοσχάτου-Ταύρου συνεχίζει με βάση τις δεσμεύσεις της και το κοινωνικό της πρόσωπο να στηρίζει τους πολίτες της πόλης.</p>
      <p>Από το 2011 μέχρι σήμερα η Δημοτική Αρχή, του Δημάρχου, Ανδρέα Ευθυμίου, έχει προβεί σε γενναίες μειώσεις στα δημοτικά τέλη, εναρμονίζοντας τα δημοτικά τέλη σε Μοσχάτο και Ταύρο, με μειώσεις που έχουν ξεπεράσει συνολικά το 30%.</p>
      <p>Το Μοσχάτο και ο Ταύρος με επιλογή-απόφαση της Δημοτικής Αρχής συνεχίζουν να έχουν τα χαμηλότερα δημοτικά τέλη στις κατοικίες, ενώ η πόλη καθαρίζεται 365 μέρες το χρόνο.</p>
      <p>Στο Δημοτικό Συμβούλιο της Δευτέρας 18/11/19  με εισήγηση της Δημοτικής Αρχής αποφασίστηκαν τα εξής:</p>
      <p>α) Να διατηρηθούν τα τέλη των οικιών στα χαμηλότερα επίπεδα από  όλους τους Δήμους της Αττικής και γενικότερα της χώρας, με 1,02ευρώ ανά τ.μ.</p>
      <p>β) Μετά τη μείωση 10% που έγινε το 2019 για τα καταστήματα-επιχειρήσεις από 0–250τ.μ.,  το 2020 θα πραγματοποιηθεί νέα μείωση σε αυτή την κατηγορία, ύψους 3,1%.</p>
      <p>γ) Για την κατηγορία καταστημάτων και επιχειρήσεων από 250-500τ.μ. , θα γίνει μείωση 17% εξαιρουμένων των Τραπεζών, οι οποίες θα συνεχίσουν να καταβάλουν τα δημοτικά τέλη με τις ισχύουσες αποφάσεις.</p>
      <p>Έτσι μεσοσταθμικά οι μειώσεις για τα καταστήματα – επιχειρήσεις από 0-500 τ.μ. τη διετία 2019–2020 ανέρχονται στο 15%.</p>
      <p>Οι μειώσεις αυτές οφείλονται στη συνεπή και συνετή διαχείριση των οικονομικών του Δήμου Μοσχάτου-Ταύρου από τη Δημοτική Αρχή από το 2011 μέχρι σήμερα. Οι ίδιες τιμές παραμένουν για το Τέλος Ακίνητης Περιουσίας (Τ.Α.Π.) και τον Φόρο Ηλεκτροδοτούμενων Χώρων (Φ.Η.Χ.).</p>
      <p>Επίσης, εξακολουθούν να ισχύουν οι ειδικές ελαφρύνσεις που υπάρχουν για τις ευπαθείς ομάδες των κατοίκων μας (πλήρης απαλλαγή από τα δημοτικά τέλη για την πρώτη κατοικία στις άπορες οικογένειες, πλήρης απαλλαγή ή μείωση κατά 50% σε οικογένειες με μακροχρόνιους ανέργους, ΑμεΑ, τρίτεκνες, πολύτεκνες ή μονογονεϊκές) τις οποίες καθιέρωσε ο Δήμος πολύ πριν τις νομοθετικές αλλαγές.</p>
      <p>Η σοβαρότητα και η αξιοπιστία των στοιχείων και των δεδομένων που παρέθεσε η Δημοτική Αρχή, υποχρέωσε τις παρατάξεις της μειοψηφίας (πλην της Λαϊκής Συσπείρωσης, η οποία διαχρονικά καταθέτει ένα συγκεκριμένο πολιτικό σκεπτικό), να ανακαλέσουν τις αρχικές και ατεκμηρίωτες προτάσεις τους, υποβάλλοντας λίγες μόνο ώρες πριν τη συνεδρίαση του Δημοτικού Συμβουλίου, νέες προτάσεις και πάλι ατεκμηρίωτες για τη δημιουργία εντυπώσεων και μόνο, οι οποίες απορρίφθηκαν από το Δημοτικό Συμβούλιο, όπως και η πρόταση για τη διατήρηση των δημοτικών τελών στα περσινά  επίπεδα.</p>
      <p>Ο Δήμαρχος Μοσχάτου-Ταύρου, κ. Ανδρέας Γ. Ευθυμίου δήλωσε σχετικά:</p>
      <p>«Είμαι υπερήφανος γιατί με σωστή οικονομική διαχείριση  και ορθολογική λειτουργία των παρεχόμενων υπηρεσιών στην Υπηρεσία Καθαριότητας, συνεχίζουμε να είμαστε καθημερινά κοντά στον πολίτη, χωρίς να θέτουμε σε κίνδυνο την οικονομική σταθερότητα του Δήμου μας, εκπληρώνοντας με συνέπεια τις υποχρεώσεις μας στους εργαζόμενους, τα ασφαλιστικά ταμεία, το δημόσιο και τους προμηθευτές μας.</p>
      <p>Στο πλαίσιο αυτό διατηρούμε την πολιτική των μειώσεων και απαλλαγών από τα δημοτικά τέλη των κοινωνικά και οικονομικά ευπαθών ομάδων.</p>
      <p>Η αναβάθμιση την ποιότητας της ζωής των πολιτών και η εξυπηρέτηση τους αποτελεί μόνιμη και σταθερή μας θέση. Για αυτή την πορεία μας και τη συνέπεια μας κριθήκαμε και επιβραβευτήκαμε από τη συντριπτική πλειοψηφία των συμπολιτών μας. Όπλο μας είναι η εμπιστοσύνη τους.</p>
      <p>Κάθε προσπάθεια δημιουργίας ψεύτικων εντυπωσιασμών πέφτει στο κενό, όπως έγινε και στο πρόσφατο παρελθόν αφού οι πολίτες της πόλης αυτής κρίνουν με βάση το έργο, τη συνέπεια και το ήθος και που πολύ πρόσφατα εμπιστεύτηκαν την Δημοτική Αρχή δίνοντάς της για τρίτη συνεχόμενη τετραετία, τη δύναμη να συνεχίσει.</p>
      <p>Με τις νέες μειώσεις των δημοτικών τελών και για το 2020,  στηρίζουμε τις μικρομεσαίες επιχειρήσεις στην πόλη μας. Ταυτόχρονα με το διαγωνισμό αγοράς νέου σύγχρονου εξοπλισμού καθαριότητας προϋπολογισμού 1.700.000ευρώ που είναι σε εξέλιξη καθώς και με νέο διαγωνισμό, προϋπολογισμού 1εκ.ευρώ για περαιτέρω ενίσχυση του εξοπλισμού την επόμενη χρονιά, συνεχίζουμε με συνέπεια το έργο μας τιμώντας την εμπιστοσύνη των συμπολιτών μας.</p>
      <p>Η πλειοψηφία του Δημοτικού Συμβουλίου αποφάσισε την έγκριση των προτάσεων  μας, οι οποίες είναι συνεπείς με τη διαχρονική μας πολιτική για τα δημοτικά τέλη. Άλλωστε τα δημοτικά τέλη αποτελούν εργαλείο δουλειάς για την καθαριότητα και την αναβάθμιση της ποιότητας ζωής των πολιτών και δεν αποτελούν πεδίο άγονων αντιπαραθέσεων, προσωπικών στρατηγικών και σκοπιμοτήτων».</p>
    </article>
  </body>
</html>