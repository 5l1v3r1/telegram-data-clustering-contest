<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562318/oi-prwtes-kliseis-sto-1142-chrewnontai-osoi-karfwnoyn-kapnistes-i-zitoyn-enimerwsi-"/>
    <meta property="og:site_name" content="NOOZ."/>
    <meta property="article:published_time" content="2019-11-20T17:26:00+00:00"/>
    <meta property="og:title" content="Οι πρώτες κλήσεις στο 1142: Χρεώνονται όσοι καρφώνουν καπνιστές ή ζητούν ενημέρωση!"/>
    <meta property="og:description" content="Καταγγελίες, βοήθεια για διακοπή του καπνίσματος αλλά και πληροφορίες για τον αντικαπνιστικό αφορούσαν οι πρώτες κλήσεις στο 1142, στην τηλεφωνική γραμμή  που τέθηκε σε λειτουργία από την Τρίτη, αλλά με χρέωση, στο πλαίσιο εφαρμογής του αντικαπνιστικού νόμου."/>
  </head>
  <body>
    <article>
      <h1>Οι πρώτες κλήσεις στο 1142: Χρεώνονται όσοι καρφώνουν καπνιστές ή ζητούν ενημέρωση!</h1>
      <address>
        <time datetime="2019-11-20T17:26:00+00:00">20 Nov 2019, 17:26</time>
      </address>
      <p>
        <b>Καταγγελίες, βοήθεια για διακοπή του καπνίσματος αλλά και πληροφορίες για τον αντικαπνιστικό αφορούσαν οι πρώτες κλήσεις στο 1142, στην τηλεφωνική γραμμή  που τέθηκε σε λειτουργία από την Τρίτη, αλλά με χρέωση, στο πλαίσιο εφαρμογής του αντικαπνιστικού νόμου.</b>
      </p>
      <p>Πρώτη μέρα λειτουργίας της την Τρίτη και η τηλεφωνική γραμμή 1142 δέχθηκε σύμφωνα με στοιχεία του υπουργείου Υγείας, συνολικά 235 κλήσεις.</p>
      <p>Από αυτές, 58 αφορούσαν καταγγελίες, 22 αιτήματα βοήθειας για διακοπή καπνίσματος, 66 γενικές πληροφορίες για τον αντικαπνιστικό νόμο, 58 κλήσεις δεν ολοκληρώθηκαν, 14 έκλεισαν τη γραμμή πριν συνομιλήσουν με εκπρόσωπο και 17 αφορούσαν σε άλλο ζήτημα.</p>
      <p>Η τηλεφωνική γραμμή 1142 ενημέρωσης και υποστήριξης για καπνιστές και μη, τέθηκε χθες σε λειτουργία στο πλαίσιο εφαρμογής του αντικαπνιστικού νόμου.</p>
      <p>Καλώντας στο 1142, κάποιος μπορεί να ενημερωθεί για το τι προβλέπει η νομοθεσία για την απαγόρευση του καπνίσματος, να ζητήσει βοήθεια για τη διακοπή του καπνίσματος, καθώς και να αναφέρει παραβάσεις της σχετικής νομοθεσίας, που υπέπεσαν στην αντίληψή τους.</p>
      <p>Ωστόσο, η γραμμή ενημέρωσης και καταγγελιών 1142 για τον αντικαπνιστικό νόμο δεν είναι δωρεάν αλλά χρεώνεται χωρίς να αναφέρεται μάλιστα στο ηχογραφημένο μήνυμα της υποδοχής το κόστος παρά μόνο ότι η "χρέωση για τη συγκεκριμένη χρήση εξαρτάται από τον κατάλογο του παρόχου σας"! </p>
      <p>Τέτοιο τρολάρισμα στους αντικαπνιστές δεν θα μπορούσε να σκεφτεί ούτε ο πιο φανατικός καπνιστής</p>
      <p>Και μιλάμε για μία πρωτοβουλία που παρουσίασε σήμερα σε επίσημη εκδήλωση τόσο ο ίδιος ο πρωθυπουργός <b>Κυριάκος Μητσοτάκης</b> και φυσικά ο Υπουργός Υγείας<b> Βασίλης Κικίλιας.</b></p>
      <p>
        <b> Καρφώνεις ή ενημερώνεσαι, πληρώνεις!</b>
      </p>
      <p>Και θα μπορούσε κάποιος να ισχυριστεί ότι η γραμμή του Υπουργείου Υγείας, όπως μας ενημερώνει το αρχικό ηχογραφημένο μήνυμα (που διαρκεί ειρήσθω εν παρόδω τουλάχιστον 50 δευτερόλεπτα με άγνωστη χρέωση)  ότι όσον αφορά τους καταγγέλλοντες καλό θα ήταν να πληρώνουν και κατιτίς για να μην το παρακάνουν.</p>
      <p>Όμως υποτίθεται ότι η γραμμή δημιουργήθηκε και για να ενημερώνει για την υγεία των πολιτών εκτός εάν αυτό το επιχείρημα χρησιμοποιήθηκε προσχηματικά.</p>
      <p>Αλήθεια, πού πάνε τα έσοδα από τις κλήσεις των πολιτών;</p>
      <p>Και εν πάσει περιπτώσει η γραμμή δημιουργήθηκε για να έχει έσοδα ή για να βοηθήσει στην εφαρμογή του αντικαπνιστικού νόμου; Αναμένουμε εξηγήσεις από το υπουργείο Υγείας.</p>
      <p>Αυτοί που πλήρωσαν την κλήση την πρώτη μέρα λειτουργίας σίγουρα θα ήθελαν να γνωρίζουν.</p>
      <related>
        <a href="https://www.nooz.gr/greece/1562263/antikapnistikos-nomos-se-leitoyrgia-i-tilefwniki-grammi-1142"/>
        <a href="https://www.nooz.gr/greece/1562072/antikapnistikos-nomos-prostima-ews-10000-eyrw-to-ypsos-twn-poinwn-ana-katigoria"/>
        <a href="https://www.nooz.gr/greece/1560327/antikapnistikos-nomos-oi-astynomikoi-tha-lambanoyn-to-20-apo-ta-prostima-"/>
        <a href="https://www.nooz.gr/perierga/1558352/antikapnistikos-nomos-erntogan-min-kapnizete-pieite-tsai-"/>
      </related>
    </article>
  </body>
</html>