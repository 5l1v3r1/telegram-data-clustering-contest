<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/anre-a-amendat-cu-peste-1-5-milioane-lei-mai-multi-furnizori-de-gaze-si-energie-1922402220002019111719175856"/>
    <meta property="og:site_name" content="News.ro"/>
    <meta property="article:published_time" content="2019-11-20T17:22:00+00:00"/>
    <meta property="og:title" content="ANRE a amendat cu peste 1,5 milioane lei mai mulţi furnizori de gaze şi energie"/>
    <meta property="og:description" content="Autoritatea Naţională de Reglementare în domeniul Energiei (ANRE) a anunţat miercuri că a demarat acţiuni de control în rândul furnizorilor de energie electrică şi gaze naturale, iar în urma neregulilor constatate a aplicat amenzi de 1,545 milioane lei."/>
  </head>
  <body>
    <article>
      <h1>ANRE a amendat cu peste 1,5 milioane lei mai mulţi furnizori de gaze şi energie</h1>
      <address><time datetime="2019-11-20T17:22:00+00:00">20 Nov 2019, 17:22</time> by <a rel="author">Alina Oprea</a></address>
      <p>
        <b>Autoritatea Naţională de Reglementare în domeniul Energiei (ANRE) a anunţat miercuri că a demarat acţiuni de control în rândul furnizorilor de energie electrică şi gaze naturale, iar în urma neregulilor constatate a aplicat amenzi de 1,545 milioane lei.</b>
      </p>
      <p>”Unul dintre obiectivele principale ale ANRE este creşterea concurenţei pe piaţa cu amănuntul prin sporirea gradului de implicare a clienţilor în schimbarea furnizorului. Pe parcursul anului 2019, ANRE a constatat o creştere semnificativă a reclamaţiilor clienţilor referitoare la nerespectarea de către furnizori a prevederilor legale privind schimbarea furnizorului şi utilizarea de către aceştia a unor practici comerciale incorecte”, arată un comunicat al ANRE.</p>
      <p>În urma acestor constatări, au fost demarate acţiuni de control, finalizate prin aplicarea de amenzi contravenţionale, în valoare de 1.545.000 lei (465.000 lei în domeniul energiei electrice şi 1.080.000 lei în domeniul gazelor naturale).</p>
      <p>În vederea creşterii gradului de conştientizare, în rândul furnizorilor, a importanţei schimbării furnizorului în procesul de dezvoltarea a pieţei cu amănuntul şi stopării oricăror practici incorecte/nelegale a acestora, ANRE a invitat furnizorii de energie electrică şi gaze naturale la şedinţa Comitetului de Reglementare din data de 20 noiembrie 2019.</p>
      <p>”În cadrul şedinţei, furnizorilor le-au fost prezentate aspectele instrumentate de ANRE pe parcursul anului 2019, măsurile luate, cadrul de reglementare, bunele practici, precum şi perspectivele procesului de schimbare a furnizorului care, începând cu anul 2026, nu trebuie să dureze mai mult de 24 ore şi trebuie să fie posibil în orice zi lucrătoare, conform prevederilor Directivei (UE) 2019/944 a Parlamentului European şi a Consiliului din 5 iunie 2019 privind normele comune pentru piaţa internă de energie electrică”, informează ANRE.</p>
      <p>Procesul de schimbare a furnizorului este gratuit.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>