<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/harmadszor-sem-reagalt-magyarorszag-a-bizottsag-ajanlasara-a-koltsegvetes-kapcsan"/>
    <meta property="og:site_name" content="euronews"/>
    <meta property="article:published_time" content="2019-11-20T17:37:05+00:00"/>
    <meta property="og:title" content="Harmadszor sem reagált Magyarország a Bizottság ajánlására a költségvetés kapcsán"/>
    <meta property="og:description" content="Az Európai Bizottság már a nyáron kiadta azt a figyelmeztetését: nagyjából 400 milliárd forintos kiigazításra lenne szükség, mert most hiába megy jól a gazdaságnak, tartalékot kell képezni a rosszabb időkre is. A kormány még csak nem is reagált."/>
  </head>
  <body>
    <article>
      <h1>Harmadszor sem reagált Magyarország a Bizottság ajánlására a költségvetés kapcsán</h1>
      <address><time datetime="2019-11-20T17:37:05+00:00">20 Nov 2019, 17:37</time> by <a rel="author">Euronews </a></address>
      <p>Magyarország nem hozott elég hatékony intézkedéseket, hogy teljesítse az EU-tagállamok kormányait tömörítő tanács költségvetési ajánlásait, a neki címzett felszólításokat pedig figyelmen kívül hagyta – állapította meg friss <a href="https://ec.europa.eu/info/sites/info/files/economy-finance/com_2019_920_en_act_part1_v3.pdf">jelentésében az Európai Bizottság</a>. Románia esetében ugyanezt állapították meg.</p>
      <p>A két országot a Stabilitási és Növekedési Paktum, azon belül az úgynevezett jelentős eltérési eljárás keretében vizsgálták. Ennek célja az, hogy figyelmeztetést adjanak ki a követelményektől való jelentős eltérés esetén, illetve segítsék a tagállamokat a költségvetési helyzet helyreállításában.</p>
      <p>Az Európai Bizottság már a nyáron kiadta a figyelmeztetését: nagyjából 400 milliárd forintos kiigazításra lenne szükség, mert most hiába megy jól a gazdaságnak, tartalékot kell képezni a rosszabb időkre is. Az <a href="https://index.hu/kulfold/eurologus/2019/11/20/brusszel_aggodik_a_magyar_kiadasok_miatt/">Eurológus szerint</a> erre az ajánlásra azért volt szükség, mert a költségvetés hosszútávú egyensúlyához szükséges kiadási szintet kezdetben a GDP 1, később 1,3 százalékával lépte túl a magyar kormány. Leegyszerűsítve: arra szólítják fel a magyar államot, hogy takarékoskodjon jobban, hogy ne legyen szükség megszorításokra, amikor véget ér a gazdasági fellendülés.</p>
      <p>A kormány azonban a nyári ajánlást sem vette figyelembe és a mostanit sem - ez utóbbira október 15-ig reagálhatott volna. A Bizottság azonban csak megállapíthatja, hogy nincs rendben, ami történik, büntetni nem tud, ezért azt javasolták a miniszteri tanácsnak, hogy fogadjon el módosított ajánlást, milyen intézkedésekre lesz szükség 2020-ban, és emellett ismét a tagállamokhoz fordultak, hogy címezzenek Magyarországnak újabb ajánlást a középtávú költségvetési célhoz vezető kiigazítási pályától való jelentős eltérés korrekciója érdekében.</p>
      <p>Az eurozóna tagállamai esetében van lehetőség olyan intézkedésekre, amelyek hasonló esetben pénzügyi következménnyel járhatnak - a zónán kívüli kormányok esetében viszont az ajánlások kibocsátása a legvégső alkalmazható eszköz.</p>
      <h3>17 éve nem volt ilyen kielégítő a helyzet az unió egészét nézve</h3>
      <p>A jelentésből kiderül az is, hogy idén július óta egyetlen euróövezeti tagállam sem áll túlzotthiány-eljárás alatt, ami 2002 óta most fordul elő először.</p>
      <p>Németország, Írország, Görögország, Ciprus, Litvánia, Luxemburg, Málta, Hollandia és Ausztria 2020-as büdzséjavaslata megfelel a szabályoknak az értékelés szerint. Észtország és Lettország "nagy vonalakban" megfelel az előírásoknak.</p>
      <p>Belgium, Spanyolország, Franciaország, Olaszország, Portugália, Szlovénia, Szlovákia és Finnország – esetében viszont fennáll a kockázata annak, hogy jövőre nem teljesülnek a Stabilitási és Növekedési Paktumban rögzített követelmények.</p>
    </article>
  </body>
</html>