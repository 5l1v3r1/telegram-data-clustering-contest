<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/gazeteci-ahmet-takana-beyzbol-sopali-saldiri/927349"/>
    <meta property="og:site_name" content="medya faresi"/>
    <meta property="article:published_time" content="2019-11-20T17:21:00+00:00"/>
    <meta property="og:title" content="Gazeteci Ahmet Takan’a beyzbol sopalı saldırı"/>
    <meta property="og:description" content="Korkusuz Gazetesi yazarı Ahmet Takan, dün akşam Ankara Dikmen semtindeki evinin önünde beyzbol sopalı bir kişi tarafından saldırıya uğradı."/>
  </head>
  <body>
    <article>
      <h1>Gazeteci Ahmet Takan’a beyzbol sopalı saldırı</h1>
      <h2>Korkusuz Gazetesi yazarı Ahmet Takan, dün akşam Ankara Dikmen semtindeki evinin önünde beyzbol sopalı bir kişi tarafından saldırıya uğradı.</h2>
      <address>
        <time datetime="2019-11-20T17:21:00+00:00">20 Nov 2019, 17:21</time>
      </address>
      <p>Korkusuz Gazetesi yazarı Ahmet Takan dün akşam Ankara Dikmen semtindeki evinin önünde beyzbol sopalı bir kişi tarafından saldırıya uğradı.</p>
      <p>Beyzbol sopası, saldırganı son anda fark eden ve geriye doğru hamle yapan Takan'ın omzunda asılı olan çantasına, beline ve sırtına isabet etti. Çantasında bulunan telefonu kırılırken vücudunda da ekimoz oluştu.</p>
      <p>Takan'ın karşı koyması üzerine 25-30 yaşlarındaki saldırgan beyzbol sopasını olay yerinde bırakarak kaçtı.</p>
      <p>“DARP RAPORU” VERİLDİ</p>
      <p>Saldırı sonrası Takan'ın apartman komşuları olay yerine gelerek ilk yardımı yaptı ve polisi aradı. Takan'ın oturduğu bina önüne gelen polis, beyzbol sopasını alarak konuyla ilgili inceleme başlattı ve tutanak tuttu.</p>
      <p>Takan daha sonra 29 Mayıs Hastanesine kaldırıldı. Bir bacağı da aksayan Takan'a “Darp raporu” verildi. Takan karakola giderek ifade de verdi ve şikayetçi oldu.</p>
      <p>“YILLARDIR TEHDİT ALIYORDUM”</p>
      <p>Hastanede ilk tedavisinin ardından olayı anlatan Takan, “Uzun süredir hatta yıllardır tehdit alıyordum. Ancak bu tehditler şimdiye kadar fiili bir saldırıya dönüşmemişti.</p>
      <p>Beyzbol sopalı saldırgan aniden üzerine geldi, fark edip geriye doğru hamle yaptım, sopa çantama, sırtıma ve belime geldi. Gazeteci olarak doğru bildiklerimi yazmaya devam edeceğim” dedi.</p>
    </article>
  </body>
</html>