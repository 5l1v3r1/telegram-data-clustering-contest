<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/grans-moments-temporada_0_2347565407.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:04:25+00:00"/>
    <meta property="og:title" content="Els 5 grans moments de la temporada 2019"/>
    <meta property="og:description" content="Tot i que el 2019 s'han vist menys castells destacats, hi ha hagut grans moments que seran recordats"/>
  </head>
  <body>
    <article>
      <h1>Els 5 grans moments de la temporada 2019</h1>
      <h2>Tot i que el 2019 s'han vist menys castells destacats, hi ha hagut grans moments que seran recordats</h2>
      <address>
        <time datetime="2019-11-20T17:04:25+00:00">20 Nov 2019, 17:04</time>
      </address>
      <p>La temporada castellera d'enguany ha viscut una clara recessió, la qual ja es va començar a veure la temporada passada o, fins i tot, el 2017. Així que aquest any s'han vist menys castells de gamma extra, de 9, de 8 i de 7 que a les temporades anteriors. De totes maneres, hi ha hagut grans moments que seran els més recordats del 2019.</p>
      <p>
        <b>El mite dels castells arriba a Santa Úrsula</b>
      </p>
      <p>La Santa Úrsula del 2018 va deixar pendent un dels reptes més ambiciosos de la història dels castells: el 3d9sf. D'aquesta manera, aquest any ha estat marcat per la posada a punt del mite dels castells. Els primers a treballar-lo amb intensitat van ser la Joves de Valls, que <a href="https://www.ara.cat/castells/Joves-Valls-planta-inedit-folre_0_2298370299.html">a Sant Fèlix ja van fer dos intents fallits</a>, tot i que aquests ja van donar mostres que el castell es podia carregar.</p>
      <p>La plaça del Blat, per tant, <a href="https://www.ara.cat/castells/Valls-coronen-tres-nou-sense-folre-historica-Santa-Ursula_0_2333166799.html">va tornar a ser l'escenari on s'escriu la història dels castells</a>. Els primers a intentar-ho van ser la Joves, però les dificultats en la canalla per pujar els van abocar a desmuntar-lo. Era, per tant, el torn de la Colla Vella i no van desaprofitar l'oportunitat. Van avançar el 3d9sf, que estava previst per la tercera ronda, i el van poder coronar en un castell que ja va pujar remenat. Els rosats feien història i eren els primers en carregar-lo, com a mínim, en la història moderna dels castells. Els dubtes de si aquest castell es va carregar al s. XIX encara segueixen vigents.</p>
      <p>Els <i>diables vermells</i>, però, no es van arronsar i hi van tornar en dues ocasions. El primer intent va ser realment bo, però la lentitud de la canalla va desgastar molt una estructura que va acabar cedint. Els del carrer d'en Gassó es van donar una última oportunitat i en aquesta sí que el van carregar. Esclat d'eufòria a la plaça que va acabar amb les dues colles cantant el ja recordat <i>Salsa y no llores</i>.</p>
      <p>
        <b>El 3d10fm com a marca d'identitat dels verds</b>
      </p>
      <p>Si hi ha hagut una colla que en els últims anys ha dominat les manilles, aquesta és, sense cap mena de dubte, els Castellers de Vilafranca. D'aquesta manera, el 3d10fm és sempre un objectiu clar pels verds. Així doncs, tal com han fet des del 2016, la diada de les Neus de Vilanova i la Geltrú era una data marcada per dur-lo a plaça. <a href="https://www.ara.cat/castells/Vilanova-Geltru-torna-celebrar-festa-major-castells-10_0_2282171949.html">El castell es va coronar, tot i que va donar opcions d'arribar-lo a completar</a>. Els vilafranquins el van tornar a carregar a l'Arboç i a Sant Fèlix, aquests d'una manera més justa.</p>
      <p>D'aquesta forma només els quedava la diada de Tots Sants per descarregar-lo. El van atacar en primera ronda però l'encaix de les manilles amb els terços no va ser bo i el van desmuntar abans que entressin els setens. Després de descarregar el 2d9fm i el 4d9sf hi van tornar i <a href="https://www.ara.cat/castells/cronica-diada-tots-sants_0_2336166485.html">aquest cop sí que el van descarregar</a>. Així doncs, els Castellers de Vilafranca són l'única colla que l'ha completat en els últims dos anys i ja acumulen cinc temporades consecutives descarregant-lo.</p>
      <p>
        <b>Els Minyons es retroben amb el 3d10fm</b>
      </p>
      <p>Els malves iniciaven aquest any la temporada amb ganes de revertir la situació de l'any passat, quan van poder gaudir de pocs castells de gamma extra. Els Minyons de Terrassa van començar l'any d'una forma molt potent i ràpidament es van anotar els castells de 9. D'aquesta manera, des d'un bon inici ja es van marcar l'objectiu del 3d10fm. El plantejament inicial passava sobretot per Sant Narcís a Girona o, fins i tot, a la Mercè. En aquestes actuacions el van acabar descartant i, per tant, ha acabat arribant per la Diada en l'última actuació de l'any.</p>
      <p>Els egarencs <a href="https://www.ara.cat/castells/Minyons-Terrassa-coronen-3d10fm-acomiadar-temporada_0_2345765540.html">l'han pogut coronar aquest diumenge</a> i, tot i no poder-lo descarregar, s'han retrobat amb el 3d10fm, el qual l'any passat no havien portat a plaça. Pel camí, en canvi, s'han deixat el 5d9f i el 3d9fa, dos castells que sí que s'han assajat amb intensitat.</p>
      <p>
        <b>Doble exhibició rosada en menys de 24 h</b>
      </p>
      <p>La Colla Vella dels Xiquets de Valls va arrencar l'agost amb grans registres en la diada de Firagost, <a href="https://www.ara.cat/castells/Colla-Vella-regala-gammes-Blat_0_2284571705.html"> en la qual ja es van anotar tres gammes extres</a>. En aquesta actuació, per tant, ja van demostrar que la feina del 2018 tindria continuïtat en aquesta temporada.</p>
      <p>Pocs dies abans de Sant Fèlix, però, <a href="https://www.ara.cat/castells/Colla-Vella-mostra-cartes-Catllar_0_2294770689.html">van fer una exhibició al Catllar</a> i a l'Arboç que va deixar bocabadat el món casteller. En menys de dos dies es van anotar dos 2d8sf, dos 4d9fp i un pd8fm en una seqüència de castells només a l'abast dels rosats en aquests moments. Aquestes actuacions, per tant, han estat les que també han mostrat la fiabilitat i regularitat dels del Portal Nou al llarg de tota la temporada.</p>
      <p>
        <b>Pilars èpics al Vendrell</b>
      </p>
      <p>La Fira de Santa Teresa del Vendrell comptava, com ja és habitual en els últims anys, amb la Joves de Valls i la Jove de Tarragona, dues colles que han dominat el pilar enguany. Pels vallencs era la posada a punt de cara a Santa Úrsula i pels tarragonins el final d'una temporada que s'havia torçat en l'últim tram. El gran castell del dia <a href="https://www.ara.cat/castells/Colla-Joves-Xiquets-Ursula-Vendrell_0_2324767622.html">va ser el 2d8sf dels vermells</a>, que va requerir una gran defensa.</p>
      <p>Per la ronda de pilars totes dues van encarar el pd8fm. Primer va ser el torn de la Jove de Tarragona i el seu pilar va tenir la tendència habitual del quart d'anar-se'n cap endavant, però d'una forma excessiva que va obligar a treballar-lo molt. Al cap de pocs minuts va ser la Joves de Valls qui s'hi va enfrontar, i aquí el quart va estar menys lligat de les manilles i va patir molt quan ja s'efectuava el descens. En tot cas, dos grans espadats que van fer vibrar la plaça Vella del Vendrell.</p>
    </article>
  </body>
</html>