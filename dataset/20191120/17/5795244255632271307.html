<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/shcho-podivitisya-v-kino-autsayderi-angeli-charli-i-chaklunka-povelitelka-temryavi-top-5-lideriv-prokatu-50054710.html"/>
    <meta property="og:site_name" content="НВ"/>
    <meta property="article:published_time" content="2019-11-20T17:53:00+00:00"/>
    <meta property="og:title" content="П’ять найкращих фільмів тижня. Що українці дивляться в кіно"/>
    <meta property="og:description" content="Була зроблена ставка на Бейла і Деймона, і ця ставка спрацювала"/>
  </head>
  <body>
    <article>
      <h1>П’ять найкращих фільмів тижня. Що українці дивляться в кіно</h1>
      <h2>Була зроблена ставка на Бейла і Деймона, і ця ставка спрацювала</h2>
      <address>
        <time datetime="2019-11-20T17:53:00+00:00">20 Nov 2019, 17:53</time>
      </address>
      <p>
        <a href="https://nv.ua/ukr/opinion_author/artem-kuchaev.html">Артем Кучаев<br/>Комерційний директор кіномережі Multiplex</a>
      </p>
      <p>Уже не перший рік журнал Forbes не тільки публікує рейтинг заможності представників шоу-бізнесу, але й підраховує, наскільки кому формально «переплачують». Арифметика проста: збори картин ділять на суму гонорару і дивляться, скільки вкладених доларів «відбила» та чи інша зірка. Рейтинг найбільш переоцінених голлівудських акторів, втім, не враховує безліч факторів і не відповідає на головне питання: скільки людей прийшло б на цей фільм, якби не участь певної «зірки»?</p>
      <p>Про те, чи дійсно інститут селебріті вмирає або вже мертвий, у профільних виданнях і блогах сперечаються вже багато років. По суті, це суперечка про курку і яйце: популярність селебріті додає ваги новому великому релізу, або ж вдалий фільм підживлює особистий успіх зірки?</p>
      <p>Але в двох аспектах сперечальники завжди сходяться: топ-студії тримаються на тентполах (тобто великих блокбастерах-франшизах), а умовний інститут зірки, відмираючи в США, все ще має вагу в іншому світі. Не є винятком і Україна.</p>
      <aside>Казка йде на екранах вже місяць і в Україні популярніша, ніж у США</aside>
      <p><b>На минулих вихідних лідером</b> <b>вітчизняного</b> <b>прокату стали</b> <b><i>Аутсайдери</i></b> <b>режисера Джеймса Менголда</b> <b>— фільм</b> <b>з Крістіаном Бейлом і Меттом Деймоном</b> <b>у головних <b>ролях.</b></b> Виробнича драма з майстерно знятими гоночними сценами має значний бюджет в $100 млн, не рахуючи витрат на маркетинг (а дуже часто цінник на рекламу сумірний бюджету фільму). В Україні <i>Аутсайдери</i> зібрали 15,5 млн грн, у Штатах — $31 млн, загальносвітові збори — понад $53 млн. Фільм підтримує критика, в Америці глядачі після виходу із залу дають йому найвищий А+ бал, у нього відмінне сарафанне радіо. Але тільки за результатами другого вікенду можна буде зрозуміти стійкість проекту.</p>
      <p>Знімати гоночну драму з таким сюжетом було великим ризиком для Chernin Entertainment і XXI Century Fox. На руках був міцний сценарій, можливість покрити частину витрат вдалим продакт-плейсментом, відмінний режисер. Але бюджет, враховуючи тему, очевидно великий. Чи можна було заощадити, найнявши талановитих акторів, але без широкої впізнаваності і з меншими гонорарами? Звісно. Однак це був би ще більший ризик. Режисер Менгольд — талановитий майстер, але, незважаючи на його очевидні творчі перемоги <i>(Логан,</i> <i>Поїзд на Юму,</i> <i>Переступити</i> <i>межу)</i> — не людина-бренд. Ford і Ferrari — цілком собі бренди, ось тільки всі останні гоночні фільми суцільно в збитках. <br/>Тому і була зроблена ставка на Бейла і Деймона. І ця ставка спрацювала.</p>
      <p><b>Друге місце за зборами в Україні зайняли нові</b> <b><i>Ангели Чарлі</i></b> <b>— 8,6 млн <b>грн.</b></b> У США — ті ж 8,6 млн, тільки в доларах, загальносвітові — понад $26,6 млн. <br/>У продовженні медіафраншизи головні ролі виконали Крістен Стюарт, Наомі Скотт і Елла Балінськи. Всі три молоді талановиті дівчини не є зірками першої величини, незважаючи на впізнаваність Стюарт або недавній успіх Наомі Скотт в <i>Аладдіні.</i> Однак з публікацій у профільних медіа очевидно, що і тут продюсери намагалися роздобути в свій проект більш іменитих на цей момент актрис. Отже, ставка на гучні імена в головах Голлівуду все ще є.</p>
      <p><b>Третє місце у вітчизняному прокаті впевнено втримала</b> <b><i><b><i>Чаклунка:</i></b> Повелителька темряви</i></b> <b>з Анджеліною Джолі в головній ролі.</b> Казка йде на екранах вже місяць і в Україні популярніша, ніж у США, де вже опустилася на 9-у позицію і, ймовірно, покине першу десятку за результатами майбутнього вікенду. В Україні фільм зібрав 3,78 млн грн, а за весь час прокату — майже 89 млн гривень. У <b/> Штатах тільки недавно зміг перетнути позначку $100 млн касових зборів, що не вважається значним успіхом для такого великого проекту. Загальносвітові збори — $460 млн, картина збирає значно менше першої частини, тоді як в Україні, навпаки, друга частина значно додала у вазі.</p>
      <p>Тому що Джолі? Можливо. Втім, головний фактор інший: першу частину в Україні демонстрували на значно меншій кількості екранів.</p>
      <p><b>На четвертому рядку анімаційна <i>Сімейка Адамс:</i> 3,4 млн грн, за час прокату — 48,3 млн гривень.</b> Дебютувавши в українському прокаті з другого місця, анімаційна адаптація відмінно трималася завдяки гарному сарафанному радіо. Але період стійких зборів, найімовірніше, добігає кінця — на сцену ось-ось вийде диснеївська Ельза. Збори Сімейки в США за час прокату $94,6 млн, загальносвітові — $170 млн.</p>
      <p><b>І, нарешті, п'</b><b>яте місце</b> <b>серед лідерів прокату</b> <b>в Україні посідає</b> <b><i>Доктор <b>Сон:</b></i></b> <b>близько 2,9 млн грн.</b> Загальна каса в Україні — 11,77 млн грн, у США — $24,8 млн, загальносвітова — $ 53,7 млн. Екранізація однойменного роману Стівена Кінга і продовження фільму Стенлі Кубрика <i>Сяйво</i> очевидно збирає касу нижче очікувань. Але не варто забувати, що і <i>Сяйво</i> не було комерційно успішним на момент релізу, здобувши славу культового тільки згодом.</p>
      <p>Що зіграло ключову роль у нинішній фінансовій ситуації: маркетингова кампанія? Якість фільму? Відсутність великої зірки? Виконавець головної ролі, Юен Макгрегор — шановний і талановитий актор, але ніколи не був артистом, який збирає під одним лише своїм прізвищем велику касу. Західні коментатори залишають відкритим питання: чи мала б картина більший успіх, якби в ній зіграли, наприклад, Метт Деймон або Крістіан Бейл?</p>
      <p>Є ще один фільм, який варто відзначити в цьому огляді: <i>Джокер</i> впевнено тримається в українській десятці після шести тижнів прокату. Збори останнього вікенду: 1,02 млн грн, загальні українські збори — понад 100 млн гривень. Світові збори 15 листопада перетнули престижну межу в мільярд доларів і нині становлять $1,018 млрд.</p>
      <p>У світі для фільму з рейтингами для дітей і підлітків це позиція № 1, у Штатах на сьогодні — № 7. Що доводить як міжнародну впізнаваність брендів Джокер і Бетмен, так і зміни парадигми останніх років.</p>
      <p>Чи був би цей нестандартний фільм таким же успішним без вдалого кастингу виконавця головної ролі Хоакіна Фенікса? За даними ЗМІ, студія придивлялася до значно більшої зірки — Леонардо Ді Капріо, але зараз це здається просто абсурдом: для глядачів, які подивилися фільм, такий Джокер — це тільки Хоакін Фенікс.</p>
      <p>Тож відповідь на питання, чи померла епоха великих кінозірок, на мій погляд проста і очевидна. Так, кінобізнес змінився. Студії тримаються на великих франшизах, і смисловий пафос того ж <i>Джокера</i> продається значно краще під відомим брендом, а не як проста історія нікому не відомого Артура Флека родом зі злих вулиць великого міста. Але й ідеальний кастинг у проекті з хорошим сценарієм і режисурою обіцяє успіх. І тут не так важливо, колишній ти Бетмен в ролі гонщика Кена Майлза за кермом Форда, або талановитий характерний актор, який занадто давно не був в великобюджетному кіно, а тепер грає головного ворога Темного лицаря. Головне — не гучна слава зірки, а якість кіно і правильна маркетингова подача.</p>
      <p>Не варто забувати, що Marvel Cinematic Universe народилася багато в чому завдяки кастингу актора, в якого ніхто не вірив, у фільм, який знімали на позикові кошти. А тепер півсвіту оплакує Тоні Старка, а Голлівуд намагається повторити формулу успіху MCU. Але про це поговоримо наступного разу.</p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
      <p><b><i>Більше блогів</i></b> <a href="https://style.nv.ua/blogs.html"><b><i>тут</i></b></a></p>
    </article>
  </body>
</html>