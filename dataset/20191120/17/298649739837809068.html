<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/20/mamme-e-surgelati-51-li-propone-2-3-volte-a-settimana-ai-figli-pn_20191120_00273/"/>
    <meta property="og:site_name" content="Askanews"/>
    <meta property="article:published_time" content="2019-11-20T17:19:18+00:00"/>
    <meta property="og:title" content="Mamme e surgelati: 51% li propone 2-3 volte a settimana ai figli"/>
    <meta property="og:description" content="Milano, 20 nov. (askanews) – Forse rispetto al passato c’è un po’ meno ansia, ma le mamme italiane restano molto attente e consapevoli quando si tratta dell’alimentazione dei propri figli: nel difficile mestiere di genitore, sono sempre impegnate a trovare un equilibrio tra quello che i bimbi vorrebbero mangiare e quello che è giusto mangino […]"/>
  </head>
  <body>
    <article>
      <h1>Mamme e surgelati: 51% li propone 2-3 volte a settimana ai figli</h1>
      <h2>Ricerca Doxa per IIAS: la praticità un plus per i consumatori</h2>
      <address>
        <time datetime="2019-11-20T17:19:18+00:00">20 Nov 2019, 17:19</time>
      </address>
      <figure>
        <img src="http://www.askanews.it/wp-content/uploads/2019/11/20191120_181906_085361DC.jpg"/>
      </figure>
      <p>Milano, 20 nov. (askanews) – Forse rispetto al passato c’è un po’ meno ansia, ma le mamme italiane restano molto attente e consapevoli quando si tratta dell’alimentazione dei propri figli: nel difficile mestiere di genitore, sono sempre impegnate a trovare un equilibrio tra quello che i bimbi vorrebbero mangiare e quello che è giusto mangino per crescere sani. Proprio nel tentativo di garantire loro una dieta varia e bilanciata c’è una tipologia di alimenti che viene in soccorso delle mamme italiane: i surgelati. E loro lo sanno bene, come emerso da una ricerca realizzata da Doxa per l’Istituto italiano alimenti surgelati su 400 mamme con figli tra i 3 e i 14: “Dalla ricerca è evidente che ormai il 99% delle mamme usa i prodotti surgelati – ci ha detto Vittorio Gagliardi, presidente di Iias – e una su due lo fa anche due tre volte a settimana: i surgelati non sono più un prodotto emergenziale, ma fanno parte della cucina italiana”.</p>
      <p>Gli alimenti surgelati sono stati promossi anche da un esperto come Claudio Maffeis, professore di Pediatria all’Università di Verona: “L’obiettivo dell’alimentazione nei bambini è garantire un accrescimento fisico e neuro-psicologico adeguato all’età – ci ha detto – in questo senso sono importanti qualità e quantità degli alimenti. A questo riguardo i surgelati possono essere una risorsa in quanto consentono di avere disponibilità di alcuni prodotti tutto l’anno e poi c’è la possibilità di misurare le energie e i nutrienti che si assumono con la porzione di alimento grazie alle etichette. Infine c’è la facilità d’uso che consente di variare con praticità l’alimentazione”. Praticità apprezzata in tutti i casi da ben 8 mamme su 10 che considerano un valore aggiunto la possibilità di avere il cibo a portata di freezer.</p>
      <p>Dietro questi comportamenti d’acquisto c’è ormai la consapevolezza che questi alimenti conservati a -18 gradi sono equiparabili sotto il profilo nutrizionale a quelli freschi: lo sanno 6 mamme su 10, che diventano 7 su 10 nel caso di alimenti al naturale, come pesce, carne e verdure. “Le mamme sanno perfettamente che a livello nutrizionale sono paragonabili ai prodotti freschi se non superiori – sottolinea Gagliardi – tra l’altro i prodotti più utilizzati dalle mamme sono quelli suggeriti dai nutrizionisti che sono vegetali e pesce, ricordandoci sempre che bisogna cercare di far contenti il figlio”.</p>
      <p>Ma cosa finisce nel carrello della spesa quando si va nel reparto surgelati? Le mamme per i propri figli comprano maggiormente patate (75%, fritte o elaborate), pesce panato (73%), crepes e sofficini (70%) seguiti da verdure naturali (60%) e pizza (59%). Se però si guardano i dati sulla frequenza di consumo di surgelati (almeno 2-3 volte a settimana) la classifica vede al primo posto le verdure al naturale e in mix (46%) seguite da primi piatti a base di pasta, contorni, vellutate (35%) e dal pesce al naturale (34%).</p>
      <p>Con tutte queste proposte riuscire a trovare un punto di equilibrio tra i gusti dei bambini e le loro esigenze nutrizionali è una sfida quotidiana per le mamme, che spesso si interrogano se proporre loro alimenti come la pizza o le patatine surgelate. “La pizza e le patatine surgelate – osserva Maffeis – sono alimenti che non possiamo proibire perchè sono graditi da loro e fanno parte di un’alimentazione varia. Possiamo offrirli ai bambini con una certa razionalità, solo non tutti i giorni. Averli surgelati poi è una possibilità in più per i genitori perchè sono un prodotto controllato sia come composizione che igienicità”.</p>
      <p>C’è tuttavia un timore che le mamme (il 43% del campione) ancora hanno a proposito dei surgelati: che non sia stata rispettata correttamente la catena del fresco. Ma su questo il presidente di IIAS è stato chiaro: “Oggi il consumatore può accorgersi da solo se non è stata rispettata la catena del freddo perchè vede se c’è la brina o se il prodotto è ammassato nel sacchetto. Queste sono tecniche banali per capire se è successo qualcosa al prodotto. La verità è che sono tanti anni che questo problema non esiste per cui questa paura deve finire”. Infine un ultimo dubbio che in un caso su 10 attanaglia le mamme: la presenza di conservanti. Un dubbio che Gagliardi fuga rapidamente: “I conservanti non ci sono perché sono vietati per legge”.</p>
    </article>
  </body>
</html>