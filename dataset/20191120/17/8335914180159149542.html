<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/borisov-roditelite-sa-snimali-kak-se-dyrzhat-v-bolnicite-6102351"/>
    <meta property="og:site_name" content="Vesti"/>
    <meta property="article:published_time" content="2019-11-20T17:36:00+00:00"/>
    <meta property="og:title" content="Борисов: Родителите са снимали как се държат в болниците"/>
    <meta property="og:description" content="„Затова съм толкова потресен и са ми резки решенията”, заяви още премиерът"/>
  </head>
  <body>
    <article>
      <h1>Борисов: Родителите са снимали как се държат в болниците</h1>
      <h2>„Затова съм толкова потресен и са ми резки решенията”, заяви още премиерът</h2>
      <address><time datetime="2019-11-20T17:36:00+00:00">20 Nov 2019, 17:36</time> by <a rel="author">Надежда Неменски</a></address>
      <p>Днес следователите са влезли в болниците, иззели са записи, разпитали са свидетели, родители. Рецепти, документи. Родителите са снимали в какво състояние е детето и как се държат секретарките на шефовете на болниците и сестрите.</p>
      <p><b>Затова съм толкова потресен и са ми резки решенията</b>.</p>
      <p>Това заяви в Загреб премиерът Бойко Борисов, цитиран от <a href="https://nova.bg/news/view/2019/11/20/269255/%D0%B1%D0%BE%D1%80%D0%B8%D1%81%D0%BE%D0%B2-%D1%80%D0%BE%D0%B4%D0%B8%D1%82%D0%B5%D0%BB%D0%B8%D1%82%D0%B5-%D0%BD%D0%B0-3-%D0%B3%D0%BE%D0%B4%D0%B8%D1%88%D0%BD%D0%BE%D1%82%D0%BE-%D0%B4%D0%B5%D1%82%D0%B5-%D1%81%D0%B0-%D1%81%D0%BD%D0%B8%D0%BC%D0%B0%D0%BB%D0%B8-%D0%BA%D0%B0%D0%BA-%D1%81%D0%B5-%D0%B4%D1%8A%D1%80%D0%B6%D0%B0%D1%82-%D1%81%D0%B5%D0%BA%D1%80%D0%B5%D1%82%D0%B0%D1%80%D0%BA%D0%B8%D1%82%D0%B5-%D0%B2%D0%B8%D0%B4%D0%B5%D0%BE/">NOVA</a>.</p>
      <p>
        <b>Каква е причината за смъртта на детето?</b>
      </p>
      <p>Двустраннна хеморагична пневмония е причинила смъртта на 3-годишния Александър. Това е установила аутопсията на детето. Резултатите от нея са описани в предварителния доклад от извършваната проверка на дейността на Специализираната детска болница, болница „Лозенец” и спешния институт „Пирогов”, предаде агенция БГНЕС.</p>
      <p>В хода ѝ е изискана и обработена цялата налична медицинска документация както от болниците, така и от личния лекар на детето, взети са предвид и становищата на лекарите, участвали в диагностично-лечебния процес.</p>
      <p>
        <b>Пневмонията е причинена от вирусна инфекция, заради която са възникнали и допълнителни усложнения</b>
      </p>
      <p>– тежки двустранни кръвоизливи в надбъбречните жлези. Към момента не са готови всички резултати от хистологичните изследвания, които се очакват до седмица.</p>
      <p>С цел пълно проучване на случая е възложено провеждането на три независими експертизи – от специалист по инфекциозни заболявания, детски пулмолог и вирусолог. На база резултатите от проверката, заключенията на експертите и аутопсията, ще бъдат изготвени 4 констативни протокола и окончателен доклад. Докладът ще бъде изпратен на министъра на здравеопазването до края на следващата седмица.</p>
      <p>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318">Здравният министър отстрани директорите на три болници</a>
      </p>
      <p><a href="https://www.vesti.bg/bulgaria/lekar-nikoj-na-men-ne-mi-kaza-che-deteto-e-bilo-v-bolnica-lozenec-6102260">Лекар: Никой на мен не ми каза, че детето е било в болница „Лозенец</a>"</p>
      <p>
        <a href="https://www.vesti.bg/bulgaria/rinovirus-e-izoliran-pri-pochinaloto-dete-v-sofiia-6102175">Риновирус е изолиран при починалото дете в болница в София</a>
      </p>
      <p>
        <i>3-годишно момченце почина след обиколки в три столични болници, прокуратурата е образувала досъдебно производство след сигнал на родителите. По случая е назначена проверка и от здравния министър Кирил Ананиев.</i>
      </p>
      <p>
        <i>Случаят е от 15 ноемвври. При първите симптоми родителите са завели детето в столичната педиатрична болница. По думите им там обаче се оказва, че няма свободни места. Родителите решили да отидат в болница "Лозенец". Оттам изпращат момченцето за домашно лечение.</i>
      </p>
      <p>
        <i>Междувременно 3-годишното дете се влошава. Родителите се връщат в Педиатрията и момченцето вече е настанено. Късно в четвъртък то е преместено в "Пирогов", тъй като състоянието му се влошава. Там обаче лекарите загубват битката за живота му.</i>
      </p>
      <hr/>
      <p>Премиерът е начело на делегацията на ГЕРБ , която ще вземе участие в конгреса на Европейската народна партия (ЕНП) в столицата на Хърватия. По време на конгреса ще бъдат избрани нови председател на ЕНП, заместник-председатели на партията и генерален секретар.</p>
      <p><b>„И практиката тук е като в България – има само един кандидат. Доналд Туск е изключителен приятел на България</b>.</p>
      <p>Мисля, че всички вие си спомняте какво приветствие изнесе за българския народ. Не мисля, че има човек, който не се трогна”, каза той по повод номинацията на Доналд Туск за председател на ЕНП.</p>
      <p>„Туск ми е приятел, още като беше премиер. Той е твърд като човек. Не случайно успяхме, въпреки, че паднаха водещите кандидати, да се избере председател на ЕК. Той е партиец, бил е лидер на партия. Познава централна и източна Европа, познава балканите.</p>
      <p><b>Обичам го като брат, той е изключителен човек</b>.</p>
      <p>Мисля, че Доналд ще бъде по-твърд. Ние имаме нужда точно от това. Мисля, че това е един добър избор”, добави Борисов.</p>
      <p>Той коментира още: „51 млн. лв. сме отделили за българските пенсионери за Коледа. Направили сме така, да си ги получат в началото на месеца, за празника. Ако не го бяхме направили, това щеше да ви е първият въпрос, не бива да се подценяват тези неща.</p>
      <p>Държавата е направила много, за да имаме бюджетен излишък и да си позволяваме подобни неща. В България ние двойно повишаваме заплатите на учителите, а тук, в Хърватия, стачкуват за това”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2591632631064791%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>