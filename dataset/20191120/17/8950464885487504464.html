<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/100w-super-nabijanie-od-xiaomi-je-takmer-pripravene-bateriu-nabije-za-17-minut/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-20T17:49:25+00:00"/>
    <meta property="og:title" content="100W super nabíjanie od Xiaomi je takmer pripravené. Batériu nabije za 17 minút"/>
    <meta property="og:description" content="V marci tohto roka spoločnosť Xiaomi prezentovala novú technológiu rýchleho nabíjania s výkonom 100W, ktorá dokázala nabiť 4000 mAh akumulátor za 17 minút."/>
  </head>
  <body>
    <article>
      <h1>100W super nabíjanie od Xiaomi je takmer pripravené. Batériu nabije za 17 minút</h1>
      <address><time datetime="2019-11-20T17:49:25+00:00">20 Nov 2019, 17:49</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b><a href="https://www.techbyte.sk/2019/03/xiaomi-100-w-nabijanie-video/">V marci tohto roka</a> spoločnosť Xiaomi prezentovala novú technológiu rýchleho nabíjania s výkonom 100W, ktorá dokázala nabiť 4000 mAh akumulátor za rekordných 17 minút.</b>
      </p>
      <p>Video prezentujúce super rýchlu technológiu vtedy na sociálnej sieti Weibo zdieľal <i>Lil Bin</i>, jeden zo zakladateľov spoločnosti Xiaomi. Vtedy ešte nebolo známe kedy a či vôbec bude technológia komerčne dostupná. Vyzerá to, že bude.</p>
      <p>Xiaomi 100W nabíjanie opäť ukázalo, a to na konferencii <b>Xiaomi Mi Developer Conference</b>, ktorá sa konala v utorok (19. november) v Číne. Informuje o tom <a href="https://www.indiatoday.in/technology/news/story/xiaomi-100w-super-charge-turbo-tech-can-charge-redmi-note-8-fully-in-just-17-minutes-1620787-2019-11-20">indický portál indiatoday.in</a>. V Indii sú produkty značky Xiaomi veľmi obľúbené.</p>
      <p>Z hľadiska dodávok smartfónov je Xiaomi jednotkou na indickom trhu s <b>28-percentným podielom</b>. Výrobca predbehol aj Samsung, ktorý má v Indii 25-percentný trhový podiel. Čísla pochádzajú od analytikov <a href="https://www.counterpointresearch.com/india-smartphone-share/">z Counterpoint Research</a> a patria 2. štvrťroku 2019.</p>
      <p>Bezpečnosť rýchleho nabíjania, ktoré sa nazýva <b>Super Charge Turbo</b>, zaručuje 9 ochranných prvkov. 7 z nich sa sústreďuje na základnej doske, ostatné 2 sa týkajú priamo akumulátora.</p>
      <figure>
        <img src="https://www.techbyte.sk/wp-content/uploads/2019/11/100w-nabijanie.jpg"/>
        <figcaption>Foto: <a href="https://m.weibo.cn/detail/4440377975010532">Weibo</a></figcaption>
      </figure>
      <p>Nie je na mieste hovoriť, že Xiaomi výkonné nabíjanie „oficiálne predstavilo“. Skôr technológiu priblížilo. Stále nevieme, kedy by mohla byť komerčne dostupná. Ani to, ktorých smartfónov sa bude týkať.</p>
      <p>Ak by sme mali hádať, ponúka sa budúci rok a spojenie s nadchádzajúcimi vlajkovými loďami, ktoré zväčšia prichádzajú s novými technológiami ako prvé. Bude tiež zaujímavé vedieť, do akej miery ovplyvní takto výkonné nabíjanie životnosť batérie. Snáď sa s tým inžinieri vysporiadali.</p>
      <p>Najrýchlejšie komerčne dostupné nabíjanie má momentálne čínsky výrobca Oppo zo skupiny BBK Electronics Corporation. Technológia <b>SuperVOOC Fast Charge 2.0</b> nabíja výkonom <b>65W</b> a podporuje ju smartfón Oppo Reno Ace.</p>
    </article>
  </body>
</html>