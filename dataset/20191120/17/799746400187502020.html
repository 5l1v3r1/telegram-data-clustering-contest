<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103295/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T17:06:53+00:00"/>
    <meta property="og:title" content="У віцепрезидента США заперечили слова Сондленда щодо тиску на Україну"/>
    <meta property="og:description" content="Глава адміністрації віцепрезидента США Майка Пенса Марк Шорт сказав, що Пенс ніколи не говорив з послом США в ЄС Гордоном Сондлендом про розслідування проти Джо Байдена."/>
  </head>
  <body>
    <article>
      <h1>У віцепрезидента США заперечили слова Сондленда щодо тиску на Україну</h1>
      <address>
        <time datetime="2019-11-20T17:06:53+00:00">20 Nov 2019, 17:06</time>
      </address>
      <p>Глава адміністрації віцепрезидента США Майка Пенса Марк Шорт сказав, що Пенс ніколи не говорив з послом США в ЄС Гордоном Сондлендом про розслідування проти Джо Байдена.</p>
      <p>Як повідомляє "Європейська правда", заяву адміністрації опубліковано на сайті <a href="https://edition.cnn.com/">CNN</a>.</p>
      <p>"Віцепрезидент ніколи не розмовляв з Гордоном Сондлендом про розслідування справи Байдена, "Бурісми" або про умови виділення фінансової допомоги Україні на основі потенційних розслідувань", - йдеться в заяві Шорта.</p>
      <p>У заяві також говориться, що Сондленд не залишався наодинці з віцепрезидентом Пенсом під час поїздки 1 вересня в Польщі і відповідно у них не було такої розмови.</p>
      <p>"Безліч свідків під присягою свідчили, що віцепрезидент Пенс ніколи не піднімав питань Хантера Байдена, колишнього віцепрезидента Джо Байдена, Crowdstrike, "Бурісми" або розслідувань в розмові з українцями чи президентом Зеленським до, під час або після зустрічі 1 вересня в Польщі", - йдеться в заяві.</p>
      <p>Сондленд сьогодні на публічних слуханнях заявив, що він <b><a href="https://www.eurointegration.com.ua/news/2019/11/20/7103292/">висловив стурбованість у розмові з Пенсом</a></b> з приводу того, що заморожування 400 мільйонів доларів у вигляді допомоги Україні було пов'язано з розслідуваннями, на яких <b><a href="https://www.eurointegration.com.ua/news/2019/11/20/7103289/">наполягав Дональд Трамп</a></b>.</p>
      <related>
        <a href="https://www.eurointegration.com.ua/news/2019/11/20/7103291/"/>
      </related>
    </article>
  </body>
</html>