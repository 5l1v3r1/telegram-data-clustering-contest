<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/harry-melling-lefogyott/"/>
    <meta property="og:site_name" content="FEMINA"/>
    <meta property="article:published_time" content="2019-11-20T17:20:04+00:00"/>
    <meta property="og:title" content="Duci kisfiú volt a Harry Potterben - 28 kilós fogyása után rá se ismerni"/>
    <meta property="og:description" content="Harry Melling évek óta tartja a súlyát a nagy fogyása óta."/>
  </head>
  <body>
    <article>
      <h1>Duci kisfiú volt a Harry Potterben - 28 kilós fogyása után rá se ismerni</h1>
      <h2>Harry Melling évek óta tartja a súlyát a nagy fogyása óta.</h2>
      <address><time datetime="2019-11-20T17:20:04+00:00">20 Nov 2019, 17:20</time> by <a rel="author">Laci Patricia</a></address>
      <p><b>Harry Melling</b> csupán 11 éves volt, amikor megismerte az egész világ a Harry Potter első részében. Az akkor még duci kisfiú Potter hisztis és önző unokatestvérét, Dudley Dursley-t formálta meg. A harmincéves színész az első film megjelenése óta óriási átalakuláson esett át, ugyanis 28 kilótól sikerült megszabadulnia felnőtt korára.</p>
      <h3>Harry Melling így fogyott le</h3>
      <p>A sztár még 2009-ben döntött úgy, hogy lefogy, az életmódváltás jól sikerült, ráadásul az átalakulás óta tíz évvel is szépen tartja a súlyát. Akik csak a Harry Potter-filmekben látták, talán fel sem ismernék őt. A Daily Expressnek így mesélt idén novemberben a nagy átalakulásáról.</p>
      <figure>
        <img src="https://kep.cdn.indexvas.hu/1/0/3043/30439/304395/30439565_2a459c709fcbcf2f51adef97cc1299e4_wm.jpg"/>
        <figcaption>
          <cite>Fotó: David M. Benett / Getty Images Hungary</cite>
        </figcaption>
      </figure>
      <p>- Azért voltam duci, mert sokat unatkoztam, és unalmamban meg az evésbe menekültem. Érdekes, mert egyébként egy elég aktív gyerek voltam előtte, sokat táncoltam, sportos volt a testalkatom, viszont nagyon szerettem enni is - magyarázta a hízásának okát.</p>
      <p>Végül az életmódváltás mellett tette le a voksát, mert nem szerette volna, ha a testalkata miatt beskatulyáznák, és mindig neki kéne a nagydarab karaktert játszania. </p>
      <figure>
        <img src="https://kep.cdn.indexvas.hu/1/0/3043/30439/304395/30439569_3321ab88ff4810272352dc33dcd2f622_wm.jpg"/>
        <figcaption>Harry Melling 2004-ben még küzdött a pluszkilókkal.<cite>Fotó: Ferdaus Shamim / Getty Images Hungary</cite></figcaption>
      </figure>
      <p>Rendszeresen futott, illetve járt konditerembe, az étkezését is teljesen átalakította. Napjainkban már sokkal egészségesebben étkezik.</p>
      <p>A mai napig színészként keresi a kenyerét, legújabb filmje, a The Devil All The Time 2020-ban jelenik meg a mozikban. Tom Holland és Robert Pattinson oldalán lesz látható. </p>
      <h3>Sztárok, akik egy szerep kedvéért híztak meg</h3>
      <p>Van, amikor egy sztárnak muszáj pluszkilót felszednie egy szerep kedvéért, összegyűjtöttük a leglátványosabb átalakulásokat.</p>
      <figure>
        <img src="https://kep.index.hu/1/0/2758/27583/275832/27583251_2115891_92ddfd160268e3e23cc02e0ea57b061d_wm.jpg"/>
        <figcaption>
          <a href="https://femina.hu/vilagsztar/sztarok-akik-sokat-hiztak-egy-szerep-kedveert/">Nézegess képeket! 5 kép<br/><b>Renée Zellweger 15 kilót hízott egy szerepért - Alig lehetett ráismerni</b></a>
        </figcaption>
      </figure>
    </article>
  </body>
</html>