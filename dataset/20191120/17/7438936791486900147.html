<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Richterova-Pirati-Posun-ceskeho-porodnictvi-smerem-k-moznosti-volby-je-jednim-z-nasich-cilu-604065"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T17:56:00+00:00"/>
    <meta property="og:title" content="Richterová (Piráti): Posun českého porodnictví směrem k možnosti volby je jedním z našich cílů"/>
    <meta property="og:description" content="Dobrá praxe v porodnictví zkvalitní péči a uvolní ruce lékařům pro komplikace. Ve Sněmovně právě probíhá seminář Olgy Richterové."/>
  </head>
  <body>
    <article>
      <h1>Richterová (Piráti): Posun českého porodnictví směrem k možnosti volby je jedním z našich cílů</h1>
      <address>
        <time datetime="2019-11-20T17:56:00+00:00">20 Nov 2019, 17:56</time>
      </address>
      <p>
        <b>Dobrá praxe v porodnictví zkvalitní péči a uvolní ruce lékařům pro komplikace. Ve Sněmovně právě probíhá seminář Olgy Richterové.</b>
      </p>
      <p>Poslankyně Pirátů Olga Richterová na dopolední tiskové konferenci představila téma dnešního semináře s názvem Rodinné porodní pokoje v porodnici. Jak uvedla, účelem dnešního semináře je přiblížení péče v porodnicích doporučením Světové zdravotnické organizace a přáním žen. Semináře se účastní jak odborníci ze záchranné služby či z porodních oddělení nemocnic, tak zástupkyně Unie porodních asistentek, organizace Aperio a dalších.</p>
      <p>„Ráda bych poděkovala všem organizátorům dnešní akce, která spojuje odborníky různých profesí od záchranářů a lékařů po porodní asistentky a příjemkyně péče. Posun českého porodnictví směrem k možnosti volby je jedním z cílů Pirátů. Jsme rádi, že díky spolupráci občanské společnosti s odborníky ke změnám dochází. Chceme, aby se lékaři mohli soustředit na komplikované porody a ženy měly naopak dostatek času a prostoru na porod v případech, kdy nejsou komplikace,“ uvedla Richterová.</p>
      <p>„Je velice pozitivní signál i to, že seminář dostal oficiální záštitu Stálé komise pro rodinu, menšiny a rovné příležitosti, za což děkuji kolegyním a kolegům. Kromě toho Ministerstvo zdravotnictví přeložilo doporučení Světové zdravotnické organizace o péči o těhotné, v průběhu porodu a po něm. Budu se dále zajímat o to, jak bude tento pro zdravotníky velmi významný materiál, obsahující odkazy na studie a ověřenou dobrou praxi, dále distribuován. Zavádění dobré praxe v ČR po krůčcích probíhá už v řadě porodnic, dnes představené rodinné pokoje v porodnicích tento trend doufám urychlí,“ dodala Richterová.</p>
      <p>To, že svobodná volba matek je zásadním pirátským tématem, potvrzuje i Lukáš Mareš, lékař a expert Pirátů pro oblast zdravotnictví: „Porodní domy, respektive proměna porodnic směrem ke kontinuální péči s jednou porodní asistentkou a k maximálnímu přiblížení domácímu prostředí, bude velkým tématem Pirátů pro nadcházející krajské volby. Kraje jsou totiž těmi, kdo mohou vedle pojišťoven podobu našeho porodnictví zásadně ovlivnit,“ zdůrazňuje Lukáš Mareš.</p>
      <p>Seminář Rodinné porodní pokoje v porodnici bude probíhat až do odpoledních hodin a od zástupců lékařů, porodních asistentek i porodních organizací zazní příspěvky, které shrnují aktuální praxi porodnic v Praze na Bulovce, v Kroměříži, Jablonci nad Nisou a v Rakovníku. V závěru setkání proběhne panelová diskuse.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Richterova-Pirati-Prosadili-jsme-navyseni-mesicniho-limitu-cerpani-rodicovskeho-prispevku-602591"/>
        <a href="https://www.parlamentnilisty.cz/politika/politici-volicum/Richterova-Pirati-Zvedneme-i-mesicni-limit-602416"/>
        <a href="https://www.parlamentnilisty.cz/politika/politici-volicum/Richterova-Pirati-Tisice-lidi-se-zdravotnimi-problemy-ztraci-duveru-ve-fungovani-statu-601897"/>
        <a href="https://www.parlamentnilisty.cz/politika/politici-volicum/Richterova-Pirati-Asistenti-socialni-pece-by-mohli-byt-soucasti-reseni-starnuti-spolecnosti-599987"/>
      </related>
    </article>
  </body>
</html>