<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf-%ce%bc%cf%85%cf%83%cf%84%ce%b9%ce%ba%cf%8c-%cf%84%ce%b7%cf%82-%cf%80%ce%b9%ce%bf-%ce%b5%cf%85%cf%84%cf%85%cf%87%ce%b9%cf%83%ce%bc%ce%ad%ce%bd%ce%b7%cf%82-%cf%87%cf%8e%cf%81%ce%b1%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T17:30:32+00:00"/>
    <meta property="og:title" content="Το μυστικό της πιο ευτυχισμένης χώρας στον κόσμο"/>
    <meta property="og:description" content="Διαχρονικά, το αρχιπέλαγος του Βανουάτου, στον νότιο Ειρηνικό, διατηρείται ψηλά την κατάταξη χωρών με τους πιο ευτυχισμένους κατοίκους στον πλανήτη, αν και είναι ένα από τα μέρη της Γης που απειλείται περισσότερο από την άνοδο της στάθμης της θάλασσας. Σε τι οφείλουν οι κάτοικοί του τη σταθερά καλή τους διάθεση;"/>
  </head>
  <body>
    <article>
      <h1>Το μυστικό της πιο ευτυχισμένης χώρας στον κόσμο</h1>
      <address>
        <time datetime="2019-11-20T17:30:32+00:00">20 Nov 2019, 17:30</time>
      </address>
      <p>
        <b>Διαχρονικά, το αρχιπέλαγος του Βανουάτου, στον νότιο Ειρηνικό, διατηρείται ψηλά την κατάταξη χωρών με τους πιο ευτυχισμένους κατοίκους στον πλανήτη, αν και είναι ένα από τα μέρη της Γης που απειλείται περισσότερο από την άνοδο της στάθμης της θάλασσας. Σε τι οφείλουν οι κάτοικοί του τη σταθερά καλή τους διάθεση;</b>
      </p>
      <p>Σύμφωνα με το Happy Planet Index, το οποίο βασίζεται στην ισότητα, το προσδόκιμο ζωής, την ευημερία και το οικολογικό αποτύπωμα, οι κάτοικοι του Βανουάτου συγκαταλέγονται μεταξύ των πιο ευτυχισμένων ανθρώπων του πλανήτη.</p>
      <p>Μιλώντας στο BBC, ορισμένοι από αυτούς εξήγησαν ότι οι άνθρωποι εκεί είναι πολύ χαλαροί και χαμογελάνε πολύ. «Οι επισκέπτες βλέπουν το χαμόγελο στα πρόσωπα ανθρώπων που δεν έχουν συναντήσει ποτέ στη ζωή τους» εξήγησε μία κάτοικος, σημειώνοντας πως πρόκειται απλά για τρόπο ζωής.</p>
      <p>Οι κάτοικοι απασχολούνται κατά βάση με τη γεωργία από τη στιγμή που γεννιούνται και δηλώνουν χαρούμενοι όταν καλλιεργούν τη γη τους, η οποία τους παρέχει το φαγητό, ενώ παραδοσιακά νοιάζονται για το περιβάλλον. Σύμφωνα με τον συγγραφέα Μαρσέλ Μερθελορόνγκ, «η ευτυχία είναι απλά αποτέλεσμα του πόσο σεβόμαστε τη φύση και το περιβάλλον στο οποίο ζούμε, του τρόπου που διαχειριζόμαστε τη Γη και το νερό».</p>
      <figure>
        <img src="https://www.pentapostagma.gr/wp-content/uploads/2019/11/epistrefei-se-fusiologikous-ruthmous-to-banouatou.jpg"/>
      </figure>
      <h3>«Δεν βασιζόμαστε στα χρήματα»</h3>
      <p>Βάσει στοιχείων έρευνας του 2012, το 75% των κατοίκων της χώρας ασχολείται με την αγροτική ζωή, ενώ εξ αυτών, ποσοστό άνω του 90% διαθέτει πρόσβαση σε χωράφια, είτε μέσω οικογένειας, είτε μέσω κάποιας φυλής. Κατά τον καλλιτέχνη Σέρο Κουατόνγκα, οι κάτοικοι είναι χαρούμενοι γιατί όλοι μαζί, μοιράζονται τη Γη τους και κάθε ημέρα έχουν φαγητό. «Δεν βασιζόμαστε στ’ αλήθεια στα χρήματα όπως συμβαίνει σε άλλες χώρες, όπου όταν τελειώνουν τα χρήματα, έρχεται η απελπισία», εξήγησε.</p>
      <p>Οι περισσότεροι κάτοικοι έχουν πρόσβαση σε υγιείς πόρους από τη θάλασσα και το δάσος. Ωστόσο, η χώρα βρίσκεται μεταξύ εκείνων που κινδυνεύουν περισσότερο από φυσικές καταστροφές. Ενδεικτικά, τη χώρα είχε σαρώσει ο κυκλώνας Παμ αφήνοντας πίσω του νεκρούς και καταστροφές, ενώ στην ευρύτερη περιοχή υπάρχουν ενεργά ηφαίστεια και γίνονται συχνά σεισμοί, με μία κάτοικο πάντως να δηλώνει πως «προχωράμε, συνεχίζουμε να ζούμε, έτσι είμαστε εμείς». «Όταν ζούμε ειρηνικά, χωρίς καταστροφές, νιώθουμε ευλογημένοι. Είμαστε χαρούμενοι» συμπλήρωσε ένας άλλος κάτοικος.</p>
      <p>Τα οικογενειακά χωριά συζητούν από κοινού τα ζητήματα που τους απασχολούν, υπό τους αρχηγούς των φυλών. Οι κάτοικοι δείχνουν σεβασμό στους μεγαλύτερους σε ηλικία κατοίκους, ενώ η οικογένεια έχει ιδιαίτερη σημασία για εκείνους. Παράλληλα, η συχνή χρήση ιθαγενών γλωσσών αποτελεί για τους κατοίκους πηγή υπηρηφάνειας για την ταυτότητά τους.</p>
      <p>Κατά τον καλλιτέχνη Σέρο Κουατόνγκα, στα 83 νησιά του αρχιπελάγους του Βανουάτου, ομιλούνται πάνω από 113 διαφορετικές γλώσσες. «Η χώρα διατηρεί τη γλώσσα, τις παραδόσεις της, η γλώσσα και ο πολιτισμός συνδέονται» ανέφερε ο ίδιος, περιγράφοντας πως μέσα από τη γλώσσα μαθαίνει κανείς να ζει στο χωριό. «Γι’ αυτό είναι χαρούμενοι οι άνθρωποι στο Βανουάτου, όχι γιατί έχουν ένα όμορφο σπίτι» συμπλήρωσε.</p>
      <p>Τα δύο μεγαλύτερα νησιά του αρχιπελάγους του Βανουάτου είναι το Εσπίριτου Σάντου και το Μαλακούλα, ενώ πρωτεύουσα του νησιωτικού κράτους είναι η Πορτ Βίλα. Μέχρι το 1980, όταν και απέκτησε την ανεξαρτησία του το Βανουάτου τελούσε υπό κοινή αγγλογαλική διοίκηση. Ο πληθυσμός της χώρας φτάνει τα 270.000 άτομα, τα οποία κατοικούν σε 65 από τα νησιά του αρχιπελάγους.</p>
    </article>
  </body>
</html>