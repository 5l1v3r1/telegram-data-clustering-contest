<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714469-volos-pos-katelhxe-lipothymos-apo-poto-o-nearos-mathhths.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T17:22:00+00:00"/>
    <meta property="og:title" content="Βόλος: Πώς κατέληξε λιπόθυμος από ποτό ο νεαρός μαθητής"/>
    <meta property="og:description" content="Τον γύρο του διαδικτύου κάνει η είδηση της διακομιδής στο νοσοκομείο ενός μαθητή από τον Βόλο ο οποίος λιποθύμησε από την υπερβολική κατανάλωση αλκοόλ. Το περιστατικό"/>
  </head>
  <body>
    <article>
      <h1>Βόλος: Πώς κατέληξε λιπόθυμος από ποτό ο νεαρός μαθητής</h1>
      <address>
        <time datetime="2019-11-20T17:22:00+00:00">20 Nov 2019, 17:22</time>
      </address>
      <p>Τον γύρο του διαδικτύου κάνει η είδηση της διακομιδής στο νοσοκομείο ενός μαθητή από τον Βόλο ο οποίος λιποθύμησε από την υπερβολική κατανάλωση αλκοόλ.</p>
      <p>Το περιστατικό σημειώθηκε κατά τη διάρκεια πάρτι το οποίο διεξαγόταν σε ένα από τα μεγαλύτερα δημόσια σχολεία του νομού Μαγνησίας την περασμένη εβδομάδα και ήρθε στο φως από την εφημερίδα “Ταχυδρόμος”.</p>
      <p>Σύμφωνα με πληροφορίες το πάρτι γινόταν στον χώρο του γυμναστηρίου ενώ εκεί ήταν παρόντες γονείς και καθηγητές. Ο νεαρός που κατέληξε στο νοσοκομείο ήρθε κατά πληροφορίες αργότερα κατά τη διάρκεια της βραδιάς και ήταν εξωσχολικός, επίσης μαθητής παρακείμενου λυκείου. Φαίνεται μάλιστα πως έφτασε στο πάρτι ευρισκόμενος ήδη σε κατάσταση μέθης. Πληροφορίες αναφέρουν ότι είχε καταναλώσει αλκοόλ μαζί με κάποιο ενεργειακό πότο.</p>
      <p>Ο μαθητής, περίπου 17 ετών, κατάφερε να περάσει την περιφρούρηση των διοργανωτών, δηλαδή των άλλων μαθητών κι αυτό γιατί είχε γνωστούς μέσα στο πάρτι. Όσο όμως διασκέδασε έχασε τις αισθήσεις του. Αμέσως ειδοποιήθηκε η οικογένειά του και εκλήθη ασθενοφόρο του ΕΚΑΒ το οποίο τον μετέφερε στο νοσοκομείο του Βόλου, όπου του παρασχέθηκαν οι πρώτες βοήθειες. Περίπου στις 4:00 το ξημέρωμα ο νεαρός ανένηψε και οι καθηγητές που είχαν ακολουθήσει στο νοσοκομείο αποχώρησαν. Μάλιστα οι γονείς του νεαρού ευχαρίστησαν το εκπαιδευτικό προσωπικό του σχολείου που τον περιέθαλψε.</p>
      <p>Μιλώντας στο <a href="https://www.newsit.gr/topikes-eidhseis/volos-pos-katelikse-lipothymos-apo-poto-o-nearos-mathitis-apokalyptikes-martyries-sto-newsit-gr/2919904/">newsit.gr </a>ο διευθυντής Δευτεροβάθμιας Εκπαίδευσης του νομού Μαγνησίας Σωκράτης Σαβελίδης παραδέχθηκε ότι ειδικά η περιοχή της Μαγνησίας έχει πολύ μεγάλο πρόβλημα αλκοολισμού στους μαθητές, οι οποίοι βέβαια πίνουν, όπως διευκρίνισε, εκτός σχολείου. «Δυστυχώς στον Βόλο ακόμη και παιδικά πάρτι γίνονται σε τσιπουράδικα. Δεν πίνουν βέβαια τα παιδιά, αλλά έρχονται σε επαφή με το αλκοόλ. Οι μαθητές γνωρίζουν καλά που μπορούν να προμηθευτούν απαγορευμένες ουσίες» είπε. Στη Μαγνησία πάντως γίνεται κάθε εβδομάδα εκστρατεία επιμόρφωσης των γονέων γι’ αυτά τα ζητήματα.</p>
    </article>
  </body>
</html>