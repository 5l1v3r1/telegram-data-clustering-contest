<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426149/exoyn-erthei-ta-ogkologika-farmaka-sto-nosokomeio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T17:00:01+00:00"/>
    <meta property="og:title" content="Έχουν έρθει τα ογκολογικά φάρμακα στο νοσοκομείο"/>
    <meta property="og:description" content="Για τα θετικά νέα ότι έχουν έρθει τα ογκολογικά φάρμακα στο Νοσοκομείο της Ρόδου αλλά και της ιατρικής και επιστημονικής επάρκειας που έχει το τμήμα αυτό, μίλησε χθες ο εντεταλμένος Υγείας-Πρόνοιας και Κοινωνικής Μέριμνας της Περιφέρειας, κ. Θωμάς Σωτρίλλης,"/>
  </head>
  <body>
    <article>
      <h1>Έχουν έρθει τα ογκολογικά φάρμακα στο νοσοκομείο</h1>
      <address>
        <time datetime="2019-11-20T17:00:01+00:00">20 Nov 2019, 17:00</time>
      </address>
      <p>
        <b>Για τα θετικά νέα ότι έχουν έρθει τα ογκολογικά φάρμακα στο Νοσοκομείο της Ρόδου αλλά και της ιατρικής και επιστημονικής επάρκειας που έχει το τμήμα αυτό, μίλησε χθες ο εντεταλμένος Υγείας-Πρόνοιας και Κοινωνικής Μέριμνας της Περιφέρειας, κ. Θωμάς Σωτρίλλης,</b>
      </p>
      <p>Συγκεκριμένα, ενημερώνοντας σχετικά με τις δραστηριότητες της Υγειονομικής Υπηρεσίας της Περιφέρειας που έχουν σχέση με το νοσοκομείο, είπε, καταρχήν, ότι συνεχίζουν τις υδροληψίες και τους ελέγχους στο νερό του νοσοκομείου και δεν υπάρχει κανένα πρόβλημα, επίσης υπάρχει συνεργασία και με τη Διοίκηση του νοσοκομείου και αν παρουσιαστεί κάποιο πρόβλημα, πάντα σε συνεννόηση μαζί της, προχωρούν στην επίλυσή του.</p>
      <p>Ένα σοβαρότερο θέμα είναι ότι προχθές σε επικοινωνία του με τη Διοικήτρια πληροφορήθηκε ότι τα ογκολογικά φάρμακα που έλειπαν μέχρι τώρα έχουν έρθει, υπήρξε εφοδιασμός του νοσοκομείου με τέτοια φάρμακα και είναι σε επάρκεια για τους ασθενείς που ήδη υπάρχουν μέχρι το τέλος του Ιανουαρίου του 2020. Πάντως, καθημερινά έχουν και νέες εισαγωγές ασθενών που παίρνουν τη σειρά τους στο εδώ ογκολογικό τμήμα.</p>
      <p>Έχει έρθει και καινούργιος γιατρός ογκολόγος, Δωδεκανήσιος στην καταγωγή, ο κ. Τσαβαρής ενώ σε λίγες ημέρες επιστρέφει και η κα Παρασκευά. Οπότε, όπως είπε ο κ. Σωτρίλλης, από πλευράς ιατρικής και επιστημονικής κάλυψης θα υπάρχει πλέον επάρκεια.<br/>Θέλησε να πει, ακόμη, ότι το ογκολογικό τμήμα είναι ξεχωριστό με νοσοκόμες και νοσοκόμους ειδικά εκπαιδευμένους και πάντα φροντίζουν να υπάρχει καλή διάθεση προς τους ασθενείς αλλά και εκείνοι να αισθάνονται ότι βρίσκονται σε ένα περιβάλλον αρκετά φιλικό.</p>
    </article>
  </body>
</html>