<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/nauka/10271701/dzis-w-nocy-ogromna-planetoida-przeleci-w-poblizu-ziemi-sa-powody-do-obaw.html"/>
    <meta property="og:site_name" content="Wprost"/>
    <meta property="article:published_time" content="2019-11-20T17:31:00+00:00"/>
    <meta property="og:title" content="Dziś w nocy ogromna planetoida przeleci w pobliżu Ziemi. Są powody do obaw?"/>
    <meta property="og:description" content="Jak podają naukowcy, w nocy ze środy na czwartek 20 listopada w pobliżu Ziemi przeleci planetoida 2006 SF6, której rozmiary są szacowane nawet na kilkaset metrów. Badacze uspokajają jednak, że przeloty tego typu planetoid nie są niczym niepokojącym."/>
  </head>
  <body>
    <article>
      <h1>Dziś w nocy ogromna planetoida przeleci w pobliżu Ziemi. Są powody do obaw?</h1>
      <address>
        <time datetime="2019-11-20T17:31:00+00:00">20 Nov 2019, 17:31</time>
      </address>
      <p>
        <b>Jak podają naukowcy, w nocy ze środy na czwartek 20 listopada w pobliżu Ziemi przeleci planetoida 2006 SF6, której rozmiary są szacowane nawet na kilkaset metrów. Badacze uspokajają jednak, że przeloty tego typu planetoid nie są niczym niepokojącym.</b>
      </p>
      <p>Planetoida 481394 (2006 SF6) minie Ziemię w odległości 4,3 mln km, a więc nieco ponad 11 odległości Ziemia-Księżyc. Nie będzie to jedyny obiekt, który zbliży się do Ziemi w najbliższym czasie. Z ustaleń naukowców wynika, że 20 listopada w odległości do 7,5 mln km od Ziemi nastąpią trzy przeloty takich obiektów, a 21 listopada kolejne trzy. Badacze z Center for Near Earth Object Studies szacują, że największa będzie planetoida 2006 SF6 - jej rozmiary wynoszą od 280 do nawet 620 metrów. Kolejny pod względem wielkości obiekt - planetoida 2019 UK6 będzie miała od 50 do 110 metrów. Najbliżej Ziemi znajdzie się planetoida 2019 WF1, która minie naszą planetę w odległości 630 tys. km. Zdaniem astronomów względna prędkość, z jaką 2006 SF6 przeleci koło Ziemi to 7,95 km/s, co odpowiada 29 tys. km/h.</p>
      <p>W związku z doniesieniami astronomów w sieci pojawiło się mnóstwo komentarzy sugerujących, że grozi nam zagłada i koniec świata. Naukowcy z Center for Near Earth Object Studies uspokajają jednak, że tego typu przeloty planetoid nie są niczym niebezpiecznym i nadzwyczajnym, ponieważ zdarzają się dość często.</p>
      <related>
        <h4>Czytaj także:</h4>
        <a href="https://www.wprost.pl/nauka/10270956/jak-obliczyc-wiek-psa-mnozenie-przez-siedem-to-mit.html"/>
      </related>
    </article>
  </body>
</html>