<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/nejlepsi-knihy-geeky-vanoce-2019"/>
    <meta property="og:site_name" content="Cnews.cz"/>
    <meta property="article:published_time" content="2019-11-20T17:49:06+00:00"/>
    <meta property="og:title" content="Nejlepší knihy pro počítačové geeky na Vánoce 2019"/>
    <meta property="og:description" content="Čím potěšit člověka „od počítačů“? No přece knihou, kterou psali podobní blázni jako on, případně o takových bláznech pojednává. Jaké jsou naše tipy?"/>
  </head>
  <body>
    <article>
      <h1>Nejlepší knihy pro počítačové geeky na Vánoce 2019</h1>
      <h2>Čím potěšit člověka „od počítačů“? No přece knihou, kterou psali podobní blázni jako on, případně o takových bláznech pojednává. Jaké jsou naše tipy?</h2>
      <address><time datetime="2019-11-20T17:49:06+00:00">20 Nov 2019, 17:49</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <p>
        <i>Odkazy v článku vedou na obchod <a href="https://www.kniha.cz/">Kniha.cz</a> patřící našemu vydavatelství Mladá Fronta. Výběr produktů je čistě redakční práce.</i>
      </p>
      <h3>Mikropočítačová revoluce – Pavel Tronner</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-1">
          <img src="https://www.cnews.cz/wp-content/uploads/2019/11/geek-knihy-01.jpg"/>
        </a>
      </figure>
      <p>Když se řekne „historie počítačů“, každému přijde na mysl Jobs, Gates nebo Wozniak, nejvýraznější ikony technologického světa, které opravdu pomohly osobní počítače posunout dál a prodat je masám uživatelů. Velkou dřinu ale před těmito pány udělali jiní, méně známí. A firmy Apple nebo Microsoft dnes nemusely být tam, kde dnes jsou, kdyby pro ně souhra náhod dopadly jinak. Pavel Tronner, který se historii PC v minulosti věnoval i <a href="https://www.cnews.cz/lide/pavt/">na Cnews</a>, vám jednoduše vysvětlí všechny složité souvislosti 70. a 80. let.</p>
      <p>Cena: <a href="https://www.kniha.cz/detail/kniha-421549-mikropocitacova-revoluce">250 Kč</a></p>
      <h3>Steve Jobs – Walter Isaacson</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-2">
          <img src="https://www.cnews.cz/wp-content/uploads/2019/11/geek-knihy-02.jpg"/>
        </a>
      </figure>
      <p>Isaacsonovu biografii Steva Jobse už nejspíš všichni četli. A pokud ne, měli by to změnit. Jobs si na sklonku života pozval domů slavného novináře a spisovatele a nechal jej nahlédnout do svých vzpomínek. Spoluzakladatel a dlouholetý ředitel Applu odhalil detaily soukromého života, pozadí vzniku některých klíčových produktů i jeho odchod v 80. letech. Dočíst se lze také o jeho nekompromisních názorech a tvrdých požadavcích na sebe i své okolí. Jobs dokázal být hrdinou i největší osinou v zadku.</p>
      <p>Cena: <a href="https://www.kniha.cz/detail/kniha-403840-steve-jobs">400 Kč</a></p>
      <h3>Ready Player One – Ernest Cline</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-3">
          <img src="https://www.cnews.cz/wp-content/uploads/2019/11/geek-knihy-03.jpg"/>
        </a>
      </figure>
      <p>Viděli jste <a href="https://www.cnews.cz/ready-player-one-hra-zacina-recenze-film">Spielbergův film</a>? Kniha je ještě lepší. Dobrodružství protkané stovkou referencí na počítače, videohry a vůbec popkulturu 70. až 90. let. Příběh se odehrává ve zpustošeném světě ovládaném zlými korporacemi, kde jedinou možností úniku je Oasis. Virtuální realita, ve které lidé mohou pracovat, chodit školy, bavit se a najít všechno, co kdy bylo napsáno, natočeno, nazpíváno nebo naprogramováno. Zakladatel Oasis a nejbohatší člověk na světě zemře a dědictví i kontrolu nad systémem předá tomu, kdo uspěje v jeho podivné soutěži. V ní nejsou důležité síla ani peníze, ale schopnost citovat Monty Pythony a znát easter eggy v zapomenutých hrách.</p>
      <p>Cena: <a href="https://www.kniha.cz/detail/kniha-456059-ready-player-one">300 Kč</a></p>
      <h3>Inovátoři – Walter Isaacson</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-4">
          <img src="https://www.cnews.cz/wp-content/uploads/2019/11/geek-knihy-04.jpg"/>
        </a>
      </figure>
      <p>„Jak skupinka vynálezců, hackerů, géniů a nadšenců stvořila digitální revoluci,“ stojí v anotaci knihy. Jobsův životopisec Isaacson opět čtivou formou oslavuje lidi, kteří začali myslet jinak než ostatní a z jejichž nápadů čerpáme dodnes. V knize se věnuje Adě Lovelace, která začala programovat 100 let před prvními počítači. Ale myslí i na autory prvních počítačů a mikročipů, zakladatele webu i Googlu. Kdo by chtěl nášup, Isaacson napsal zvláštní knihy také i Einsteinovi a da Vincim.</p>
      <p>Cena: <a href="https://www.kniha.cz/detail/kniha-426584-inovatori">400 Kč</a></p>
      <h3>Elon Musk – Ashlee Vance</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-5">
          <img src="https://www.cnews.cz/wp-content/uploads/2019/11/geek-knihy-05.jpg"/>
        </a>
      </figure>
      <p>Musk je vizionář, který se umí obklopit šikovnými lidi, kteří jeho nápady zhmotní, a nebojácnými investory, kteří to celé zaplatí a tolerují jeho aroganci i nenaplněné sliby. Je to snílek, jenž chce změnit dopravu na Zemi i ve vesmíru. Vance v knize popisuje Muskovo vyrůstání v Jižní Africe i cestu do USA, kde začal podnikat. Jak přišel k prvním milionům, které vydělal prodejem finančních startupů Zip2 a PayPal. A jak nyní s Teslou a SpaceX inspiruje ostatní automobilky i NASA. A jak to vlastně bude s kolonizováním Marsu?</p>
      <p>Cena: <a href="https://www.kniha.cz/detail/kniha-431480-elon-musk">300 Kč</a></p>
      <h3>Globální samoobsluha – Brad Stone</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-6">
          <img src="https://www.cnews.cz/wp-content/uploads/2019/11/geek-knihy-06.jpg"/>
        </a>
      </figure>
      <p>Dostat se na vrchol se zřejmě neobejde bez šéfa, který je tvrdý ke svým zaměstnancům i partnerům a neférový vůči konkurentům. Platí to pro Jobse, Muska i Jeffa Bezose, o němž vypráví kniha Globální samoobsluha. Novinář Brad Stone v ní popisuje, jak se z malého internetového obchodu s knihami stal největší e-shop světa, který dnes kromě knih prodává také… všechno ostatní. Detailně se ale věnuje také chování Bezose, touze po dokonalosti a záchvatech vzteku, pokud něco nejde podle jeho plánu.</p>
      <p>Cena: <a href="https://www.kniha.cz/detail/kniha-466385-globalni-samoobsluha">100 Kč</a></p>
      <h3>Krev, pot a pixely – Jason Schreier</h3>
      <figure>
        <a href="https://www.cnews.cz/nejlepsi-knihy-geeky-vanoce-2019/galerie-179442-7">
          <img src="https://www.cnews.cz/wp-content/uploads/2019/11/geek-knihy-07.jpg"/>
        </a>
      </figure>
      <p>A když už jsme u těch nenaplněných plánů, kniha Krev, pot a pixely je jich plná. Novinář Jason Schreier z webu Kotaku napsal o tom, jak těžké je vyvíjet hry. Jak nejde skloubit vize tvůrců, očekávání hráčů nebo nízký rozpočet (finanční i časový). Kolik práce a odhodlání vývojáři musí tvorbě věnovat, jak je to stojí duševní zdraví i osobní život. Schreier zkoumal, co provázelo vznik obřích titulů jako Zaklínač 3, Destiny, Dragon Age: Inquisition, Diablo 3 nebo i malých nezávislých her jako Shovel Knight či Stardew Valley. Či proč nikdy nevyšel Star Wars 1313. Pro fanoušky her povinnost.</p>
      <p>Cena: <a href="https://www.kniha.cz/detail/kniha-503960-krev-pot-a-pixely">300 Kč</a></p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/next-gen-x86-procesor-centaur-zhaoxin-kx-7000-predstaveni-ai-koprocesor"/>
        <a href="https://www.cnews.cz/tcl-televizory-alexander-hemala-qled-cina/"/>
        <a href="https://www.cnews.cz/nove-chyby-zranitlenosti-bugy-v-procesorech-intel-taa-itlb-multihit-jcc-erratum"/>
      </related>
    </article>
  </body>
</html>