<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919353/%D8%A7%D8%AD%DA%A9%D8%A7%D9%85-%D8%A8%D8%AF%D9%88%DB%8C-%D9%85%D8%AA%D9%87%D9%85%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA%DB%8C-%D8%B5%D8%A7%D8%AF%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T17:34:34+00:00"/>
    <meta property="og:title" content="احکام بدوی متهمان محیط زیستی صادر شد"/>
    <meta property="og:description" content="احکام بدوی متهمان پرونده محیط زیستی (۸متهم پرونده) صادر شد."/>
  </head>
  <body>
    <article>
      <h1>احکام بدوی متهمان محیط زیستی صادر شد</h1>
      <address><time datetime="2019-11-20T17:34:34+00:00">20 Nov 2019, 17:34</time> by <a rel="author">زهرا میرزایی</a></address>
      <p>احکام بدوی متهمان پرونده محیط زیستی (۸متهم پرونده) صادر شد.</p>
      <p>به گزارش ایسنا، طبق حکم صادره از سوی شعبه ۱۵ دادگاه انقلاب به ریاست قاصی صلواتی، نیلوفر بیانی و مراد طاه باز متهمان ردیف اول و دوم پرونده به ۱۰ سال حبس تعزیری محکوم شدند.<br/>همچنین طاهر قدیریان و هومن جوکار به ترتیب به ۸ سال حبس تعزیری و  امیرحسین خالقی و سپیده کاشانی به ترتیب به  ۶ سال حبس تعزیری محکوم شده اند.<br/>سام رجبی و علیرضا کوهپایه دو متهم دیگر پرونده احکامشان هفته آینده به وکلا ابلاغ می شود.<br/>احکام صادره بدوی است و قابل اعتراض است.<br/>براساس این گزارش، حسینی وکیل مدافع سپیده کاشانی  ازمتهمان پرونده محیط زیست ۱۱ آبان ماه گفته بود  آخرین دفاعیات این پرونده اخذ شده و منتظر صدور رای از سوی شعبه 15 دادگاه انقلاب هستیم.<br/>غلامحسین اسماعیلی سخنگوی قوه قضاییه 22 مهرماه سال جاری  از تغییر اتهام «افساد فی الارض» سه متهم محیط زیستی خبر داد و گفته بود که" مراد طاهباز، نیلوفر بیانی و هومن جوکار " سه متهم پرونده (موسوم به جاسوسی از مراکز حساس نظامی در پوشش محیط زیستی) برای بیان آخرین دفاعیات به دادگاه احضار شدند. بر اساس ماده ۲۸۰ آئین دادرسی کیفری دادگاه می‌تواند در جریان رسیدگی به پرونده عنوان اتهامی را تغییر دهد و بر همین اساس اتهام افراد اشاره شده از افساد فی الارض به همکاری با دولت متخاصم آمریکا و رژیم صهیونیستی علیه جمهوری اسلامی ایران جهت جاسوسی به نفع سیا و موساد تغییر می‌کند و بر اساس آیین دادرسی دادگاه تکلیف دارد اگر اتهام را تغییر دهد اتهام جدید را تفهیم کند و بر اساس همان فرایند قضایی اقدام قضایی انجام شده است.<br/>به گزارش ایسنا، ماده 508 کتاب پنجم قانون مجازات اسلامی مقرر داشته است است که «هر کس یا گروهی با دول خارجی متخاصم به هر نحو علیه جمهوری اسلامی ایران همکاری نماید، در صورتی که محارب شناخته نشود به یک تا ده سال حبس محکوم می‌گردد.»<br/>انتهای پیام</p>
    </article>
  </body>
</html>