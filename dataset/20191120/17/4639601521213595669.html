<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/society/epidoma-thermansis-i-diadikasia-gia-na-to-lavete/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T17:16:10+00:00"/>
    <meta property="og:title" content="Επίδομα θέρμανσης : Η διαδικασία για να το λάβετε"/>
    <meta property="og:description" content="Μέχρι πότε θα γίνονται δεκτές οι αιτήσεις στην ηλεκτρονική εφαρμογή"/>
  </head>
  <body>
    <article>
      <h1>Επίδομα θέρμανσης : Η διαδικασία για να το λάβετε</h1>
      <h2>Μέχρι πότε θα γίνονται δεκτές οι αιτήσεις στην ηλεκτρονική εφαρμογή</h2>
      <address><time datetime="2019-11-20T17:16:10+00:00">20 Nov 2019, 17:16</time> by <a rel="author">ΤοΒΗΜΑ Team</a></address>
      <p>Ανοιχτή είναι από το μεσημέρι της Τετάρτης η ηλεκτρονική εφαρμογή στο Taxisnet για την κατάθεση των αιτήσεων για το επίδομα θέρμανσης, μετά τη χθεσινή δημοσίευση στο ΦΕΚ.</p>
      <p>Οι αιτήσεις στην ηλεκτρονική εφαρμογή θα μπορούν να γίνονται μέχρι 20 Δεκεμβρίου. Σημειώνεται ότι, όπως προβλέπει η υπουργική απόφαση που δημοσιεύτηκε χθες, Τρίτη στο ΦΕΚ, η καταβολή του επιδόματος πετρελαίου θέρμανσης θα ολοκληρωθεί έως το τέλος Δεκεμβρίου.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Παράλληλα, η ΑΑΔΕ εξέδωσε μια λίστα αποτελούμενη από ερωτήσεις και απαντήσεις σε συχνά ερωτήματα σχετικά με τη διαδικασία της υποβολής αίτησης και όχι μόνο.</p>
      <ul>
        <li>
          <h4>
            <a href="https://www.tovima.gr/2019/11/20/finance/anoikse-i-efarmogi-gia-to-epidoma-petrelaiou-thermansis/">
              <b>Δείτε βήμα – βήμα πως θα κάνετε την αίτηση</b>
            </a>
          </h4>
        </li>
      </ul>
      <figure>
        <iframe src="https://www.youtube.com/embed/Ev-hBqlYqWI" width="640" height="360" data-service="Youtube" scrolling="no"/>
      </figure>
      <h3>Αναλυτικά ο οδηγός της ΑΑΔΕ:</h3>
      <h4>1. Με ποιους κωδικούς εισερχόμαστε στην Εφαρμογή Δικαιούχων του Επιδόματος Πετρελαίου Θέρμανσης;</h4>
      <p>α. Οι πιστοποιημένοι χρήστες των ηλεκτρονικών υπηρεσιών συνδέονται χρησιμοποιώντας τους κωδικούς πρόσβασης στο TAXISnet.</p>
      <p>β. Οι χρήστες που δε διαθέτουν κωδικούς πρόσβασης TAXISnet, θα ταυτοποιούνται εναλλακτικά δίνοντας Α.Φ.Μ. και αριθμό ειδοποίησης κάποιας από τις Πράξεις</p>
      <p>Προσδιορισμού Φόρου Δήλωσης Φορολογίας Εισοδήματος Φυσικών Προσώπων των τελευταίων πέντε (5) ετών.</p>
      <p>Εάν δε θυμάστε τους κωδικούς πρόσβασης και τυχαίνει το όνομα χρήστη (username) να ταυτίζεται με τον Α.Φ.Μ. σας, τότε δεν μπορείτε να χρησιμοποιήσετε τον εναλλακτικό τρόπο σύνδεσης. Γι’ αυτό θα πρέπει να ανακτήσετε τον κωδικό πρόσβασής σας μέσω των σχετικών διαδικασιών.</p>
      <h4>2. Μέχρι πότε έχω προθεσμία υποβολής αίτησης στο Μητρώο Δικαιούχων Επιδόματος Πετρελαίου Θέρμανσης;</h4>
      <p>Μέχρι 20 Δεκεμβρίου 2019.</p>
      <h4>3. Πόσες αιτήσεις μπορώ να υποβάλλω για το Επίδομα Θέρμανσης της περιόδου 2019-2020;</h4>
      <p>Μπορείτε να υποβάλλετε όσες αιτήσεις θέλετε μέχρι τις 20 Δεκεμβρίου 2019 όπου λήγει η προθεσμία υποβολής αιτήσεων, όμως μόνο η τελευταία υποβληθείσα αίτησή σας θα είναι σε ισχύ. Οι αιτήσεις θα πρέπει να αφορούν μόνο την κύρια κατοικία σας.</p>
      <p>ΠΡΟΣΟΧΗ! Κάθε νέα αίτηση ακυρώνει την προηγούμενη.</p>
      <h4>4. Ποιες αγορές πετρελαίου θέρμανσης θα συμμετέχουν στο Επίδομα της περιόδου 2019-2020;</h4>
      <p>Οι αγορές που πραγματοποιήθηκαν από 15 Οκτωβρίου 2019 έως και 31 Δεκεμβρίου 2019.</p>
      <h4>5. Τα τετραγωνικά μέτρα της οικίας μου επηρεάζουν το ποσό του επιδόματος;</h4>
      <p>Όχι.</p>
      <h4>6. O προμηθευτής πετρελαίου δεν μου έδωσε στοιχεία για να υποβάλω αίτηση χορήγησης επιδόματος. Πώς θα γίνει η διασταύρωση των στοιχείων;</h4>
      <p>Ο προμηθευτής πετρελαίου δεν δίνει σε εσάς στοιχεία για την υποβολή της αίτησής σας, αντιθέτως, εσείς δίνετε σε αυτόν τον Α.Φ.Μ. αγοραστή και τον αριθμό παροχής ρεύματος στα οποία θα εκδώσει το παραστατικό αγοράς πετρελαίου θέρμανσης.<br/>Μετά την έκδοση του παραστατικού, το κάθε μέλος ΔΙ.ΠΕ.ΘΕ. (πρατηριούχος) υποχρεούται να υποβάλλει ηλεκτρονικά στην Υπηρεσία μας το παραστατικό εντός 14 ημερών, στο οποίο αναγράφονται τα λίτρα αγοράς πετρελαίου θέρμανσης, ο Α.Φ.Μ. αγοραστή και ο αριθμός παροχής ρεύματος της οικίας.</p>
      <h4>Αυτά που πρέπει να προσέξετε είναι:</h4>
      <ul>
        <li>Αν πρόκειται για μονοκατοικία: Την σωστή αναγραφή του Α.Φ.Μ. που αντιστοιχεί στους κωδικούς TAXISnet με τους οποίος θα υποβληθεί η αίτηση στην εφαρμογή του επιδόματος πετρελαίου θέρμανσης και την σωστή αναγραφή του αριθμού παροχής ρεύματος της μονοκατοικίας σας.</li>
        <li>Αν πρόκειται για πολυκατοικία: Την σωστή αναγραφή του Α.Φ.Μ. διαχειριστή/εκπροσώπου που αντιστοιχεί στους κωδικούς TAXISnet με τους οποίους θα δημιουργηθεί το προφίλ της πολυκατοικίας στην εφαρμογή του επιδόματος πετρελαίου θέρμανσης ή του Α.Φ.Μ. Πολυκατοικίας εφόσον έχει εκδοθεί τέτοιος και έχει δηλωθεί από το διαχειριστή στο σχετικό προφίλ (βλ. ερώτηση 7) και την σωστή αναγραφή του κοινόχρηστου αριθμού παροχής ρεύματος της πολυκατοικίας.</li>
      </ul>
      <figure>
        <img src="https://www.in.gr/wp-content/uploads/2019/11/%CE%B53-2.jpg"/>
      </figure>
      <h4>7. Τι πρέπει να κάνει ο διαχειριστής σε ότι αφορά στην εφαρμογή Διαχείρισης Χιλιοστών Θέρμανσης μιας Πολυκατοικίας;</h4>
      <p>Η Εφαρμογή Διαχείρισης Χιλιοστών Θέρμανσης Πολυκατοικίας απευθύνεται στους διαχειριστές των πολυκατοικιών και σε εκπροσώπους κτισμάτων όπου υπάρχουν περισσότερες από μία κατοικίες (ολιγοκατοικίες) και για τις οποίες υπάρχει κοινός καυστήρας.</p>
      <p>Ο διαχειριστής/εκπρόσωπος εισάγει τα στοιχεία των διαμερισμάτων της πολυκατοικίας/ολιγοκατοικίας, καθώς και τα χιλιοστά συμμετοχής κάθε ενός από αυτά στις δαπάνες θέρμανσης (χιλιοστά θέρμανσης). Αλλαγές στα παραπάνω στοιχεία μπορεί ο διαχειριστής να πραγματοποιήσει μόνο πριν ενεργοποιήσει τη δυνατότητα πληρωμής.</p>
      <p>Είναι υποχρεωτικό να δηλωθούν τα χιλιοστά συμμετοχής σε δαπάνες θέρμανσης για όλα τα διαμερίσματα μιας πολυκατοικίας για να δημιουργηθεί η συνολική εικόνα της (ανοικτά – κλειστά – τα οποία ανήκουν σε φυσικά ή νομικά πρόσωπα).</p>
      <p>Θα πρέπει να συμφωνήσετε σε μια κατανομή που θα ισχύει για όλο το χρόνο.</p>
      <p>Το σύνολο των χιλιοστών των διαμερισμάτων πρέπει να είναι 1.000, ώστε να μπορεί να ενεργοποιηθεί και η δυνατότητα πληρωμής. Μπορείτε να ενεργοποιήσετε τη δυνατότητα πληρωμής, όταν θα έχει υποβληθεί έστω και μία αίτηση δικαιούχου. Αυτό το διαπιστώνετε από την ένδειξη «Υπάρχει αίτηση» στα δεξιά των στοιχείων του διαμερίσματος. Αν πρόκειται για αλλαγή διαχειριστή ενδιάμεσα της περιόδου του επιδόματος θέρμανσης δείτε σχετική ερώτηση 10.</p>
      <p>Στα παραστατικά των αγορών πετρελαίου θέρμανσης τα στοιχεία του Α.Φ.Μ. και του αριθμού κοινόχρηστης παροχής ρεύματος θα πρέπει να ταυτίζονται με αυτά τα οποία έχετε εισάγει στην Εφαρμογή Διαχείρισης Χιλιοστών Θέρμανσης. Σε περίπτωση που έχει εκδοθεί Α.Φ.Μ. για την πολυκατοικία και θέλετε τα παραστατικά αγοράς πετρελαίου θέρμανσης να εκδίδονται σε αυτόν τον Α.Φ.Μ., θα πρέπει να ορίσετε τον Α.Φ.Μ. αυτόν στα στοιχεία της πολυκατοικίας, επιλέγοντας το σχετικό δεσμό «Ορισμός Α.Φ.Μ.». Ο Α.Φ.Μ. πολυκατοικίας δεν μπορεί να αλλάξει στη συνέχεια, ούτε και να διαγραφεί.</p>
      <p><b>ΠΡΟΣΟΧΗ!</b> Ακόμη και στην περίπτωση που έχει οριστεί Α.Φ.Μ. πολυκατοικίας, στις αιτήσεις των ενοίκων θα αναγράφεται ο Α.Φ.Μ. του διαχειριστή.</p>
      <h4>8. Είμαι διαχειριστής, πως μπορώ να αλλάξω τα στοιχεία που εμφανίζονται στην κατανομή ενοίκων στα πεδία Επώνυμο και Όνομα Ενοίκου;</h4>
      <p>Δεν μπορεί να γίνει αλλαγή στοιχείων. Τα ονόματα είναι ενδεικτικά. Σε περίπτωση που στο προφίλ της πολυκατοικίας εμφανίζεται το όνομα κάποιου πρώην ενοίκου, τότε αν ο νέος ένοικος επιθυμεί να υποβάλλει αίτηση για το επίδομα θέρμανσης, θα πρέπει ως διαχειριστής να τον ενημερώσετε με τον αριθμό του διαμερίσματος, ο οποίος εμφανίζεται στο προφίλ της πολυκατοικίας και τον οποίο θα επιλέξει για να υποβάλλει την αίτηση του (ας αναγράφεται το ονοματεπώνυμο του προηγούμενου ενοίκου).</p>
      <h4>9. Δεν υπάρχει διαχειριστής στην πολυκατοικία ή δεν έχουμε κοινόχρηστο αριθμό παροχής ρεύματος (μετρητής) στην πολυκατοικία. Τι πρέπει να δηλωθεί;</h4>
      <p>Στην περίπτωση που δεν υπάρχει διαχειριστής στην πολυκατοικία, θα πρέπει να συμφωνηθεί με όλους τους ενοίκους ποιος θα «παίξει» τον ρόλο του διαχειριστή ώστε να δημιουργήσει το προφίλ της πολυκατοικίας με τα διαμερίσματα στην εφαρμογή του επιδόματος πετρελαίου θέρμανσης.<br/>Στην περίπτωση που δεν υπάρχει κοινόχρηστη παροχή ρεύματος στην πολυκατοικία, θα πρέπει να συμφωνηθεί με όλους τους ενοίκους ποιανού ο αριθμός παροχής ρεύματος (συνήθως του διαχειριστή/εκπροσώπου) θα «παίξει» τον ρόλο της κοινόχρηστης παροχής ώστε να δηλωθεί στο προφίλ της πολυκατοικίας στην εφαρμογή του επιδόματος πετρελαίου θέρμανσης.</p>
      <h4>10. Τι πρέπει να γίνει στην περίπτωση αλλαγής διαχειριστή;</h4>
      <p>Θα πρέπει να δημιουργηθεί νέο προφίλ πολυκατοικίας από τον νέο διαχειριστή. Οι ένοικοι θα υποβάλουν τις αιτήσεις τους στο προφίλ με τον Α.Φ.Μ. του νέου διαχειριστή. Ο νέος διαχειριστής θα πρέπει να ενεργοποιήσει τη δυνατότητα πληρωμής καθώς πρόκειται για νέο προφίλ.</p>
      <p><b>ΠΡΟΣΟΧΗ!</b> Αν ο διαχειριστής αλλάζει ενδιάμεσα της περιόδου θέρμανσης τότε θα πρέπει πρώτα να δημιουργηθεί το νέο προφίλ και να υποβάλλουν αιτήσεις όλοι οι δικαιούχοι και μετά να γίνει οποιαδήποτε αγορά πετρελαίου θέρμανσης ώστε οι ημερομηνίες αιτήσεων να είναι προγενέστερες της ημερομηνίας αγοράς και να μπορέσει να προκύψει η διασταύρωση.</p>
      <h4>11. Είμαστε μια πολυκατοικία, όπου κάθε διαμέρισμα έχει δικό του καυστήρα. Πρέπει να τη δηλώσουμε σαν πολυκατοικία ή ο κάθε ένοικος να κάνει αίτηση ως κάτοικος μονοκατοικίας;</h4>
      <p>Θα κάνετε χωριστές αιτήσεις ο καθένας ως κάτοικος μονοκατοικίας και θα πρέπει να προμηθευτείτε πετρέλαιο με διαφορετικά παραστατικά αγοράς. Τα στοιχεία του Α.Φ.Μ. και του αριθμού παροχής ρεύματος πρέπει να είναι τα ίδια στο παραστατικό αγοράς πετρελαίου θέρμανσης και αντίστοιχα στην αίτηση κάθε δικαιούχου.</p>
      <h4>12. Πώς θα προκύψει η υπολογισθείσα αξία των παραστατικών αγοράς πετρελαίου θέρμανσης;</h4>
      <p>Η αξία των παραστατικών αγοράς πετρελαίου θέρμανσης για κάθε δικαιούχο θα υπολογιστεί από την Υπηρεσία μας πολλαπλασιάζοντας, τα συνολικά λίτρα αγοράς του δικαιούχου, τα οποία προκύπτουν από το άθροισμα των λίτρων όλων των αγορών του, με την τιμή 1,042 ευρώ/λίτρο που ορίζει η Απόφαση του επιδόματος πετρελαίου θέρμανσης για την περίοδο 2019-2020.</p>
      <p>Στην περίπτωση πολυκατοικίας, τα παραπάνω αναφερόμενα συνολικά λίτρα αγοράς του δικαιούχου προκύπτουν σε συνάρτηση με τα χιλιοστά θέρμανσης που αναλογούν στο διαμέρισμα του.</p>
      <h4>13. Έχω υποβάλει την αίτησή μου στο Μητρώο Δικαιούχων Επιδόματος Πετρελαίου Θέρμανσης, το παραστατικό αγοράς όμως αναγράφει τον Α.Φ.Μ. της συζύγου μου (ή το αντίστροφο). Θα υπάρξει πρόβλημα στην διασταύρωση των στοιχείων;</h4>
      <p>Η διασταύρωση των στοιχείων δεν θα ολοκληρωθεί. Τα στοιχεία του Α.Φ.Μ. και του αριθμού παροχής ρεύματος πρέπει να είναι τα ίδια στο παραστατικό του πρατηριούχου και στην αίτησή σας. Για να προκύψει η διασταύρωση θα πρέπει να προβείτε σε μία μόνο από τις δύο παρακάτω ενέργειες:</p>
      <p>α) πριν την λήξη υποβολής αιτήσεων δηλαδή πριν τις 20 Δεκεμβρίου 2019, να κάνετε ανάκληση της αίτησης σας και να υποβάλλει εκ νέου αίτηση η σύζυγος σας με τους TAXISnet κωδικούς της ή</p>
      <p>β) αν δεν έχουν περάσει 14 ημέρες από την ημερομηνία αγοράς του πετρελαίου θέρμανσης, να ζητήσετε από τον πρατηριούχου να αλλάξει τον Α.Φ.Μ. αγοραστή και να δηλώσει της συζύγου σας.</p>
      <h4>14. Η πίστωση του λογαριασμού μου δεν πραγματοποιείται λόγω ανενεργού IBAN που έχω δηλώσει. Πώς μπορώ να τον διορθώσω;</h4>
      <p>Θα δηλώσετε τον νέο IBAN από την αντίστοιχη επιλογή στην οθόνη «Προβολή Διασταυρωμένων Αγορών Πετρελαίου».</p>
      <h4>15. Το ποσό που επιδόματος που θα λάβω έως τις 31 Δεκεμβρίου 2019 μπορεί να μου ζητηθεί να το επιστρέψω;</h4>
      <p>Ναι, αν δεν διασταυρωθούν αγορές με την ελάχιστη απαιτούμενη αξία όπως ορίζει η Απόφαση. Μετά τις 15 Ιανουαρίου 2020 η Α.Α.Δ.Ε. θα προχωρήσει σε διασταύρωση των αγορών πετρελαίου θέρμανσης για κάθε δικαιούχο και σε περίπτωση που δεν βρεθούν υποβληθείσες αγορές πετρελαίου θέρμανσης (που να πραγματοποιήθηκαν στο χρονικό διάστημα μεταξύ 15/10/2019 – 31/12/2019) υπολογισθείσας αξίας ίσης ή μεγαλύτερης από το διπλάσιο του ποσού επιδόματος που λάβατε, τότε θα σας ζητηθεί να επιστρέψετε μέρος του επιδόματος.</p>
      <p>Σε περίπτωση που η υπολογισθείσα αξία αγορών πετρελαίου θέρμανσης υπολείπεται από το διπλάσιο του ποσού επιδόματος που λάβατε, τότε θα σας ζητηθεί να επιστρέψετε την διαφορά μεταξύ του αρχικού ποσού που λάβατε και του ήμισυ (1/2) της υπολογισθείσας αξίας των αγορών που βρέθηκαν καταχωρημένες.</p>
      <p>Αν δεν έχει υποβληθεί καμία αγορά, τότε θα σας ζητηθεί να επιστρέψετε όλο το ποσό επιδόματος που αρχικώς σας καταβλήθηκε.</p>
      <figure>
        <img src="https://www.in.gr/wp-content/uploads/2019/11/%CE%B51-2.jpg"/>
      </figure>
      <h3>Από 64 έως 350 ευρώ</h3>
      <p>Υπενθυμίζεται πως οι δικαιούχοι που πληρούν τα εισοδηματικά κριτήρια, θα λάβουν όλη την επιδότηση άμεσα, μέχρι το τέλος Δεκεμβρίου, πολύ νωρίτερα από πέρυσι και με την αγορά μικρότερων ποσοτήτων πετρελαίου θέρμανσης σε σχέση με πέρυσι, όπως προβλέπεται στη σχετική απόφαση του υπουργείου Οικονομικών.</p>
      <p>Για να εισπράξουν οι δικαιούχοι το επίδομα, θα πρέπει να συμπληρώσουν και να υποβάλουν την αίτηση στην ηλεκτρονική εφαρμογή του Taxisnet έως τις 20 Δεκεμβρίου 2019, ενώ οι σχετικές αγορές πετρελαίου θέρμανσης θα πρέπει να γίνουν από τις 15 Οκτωβρίου έως τις 31 Δεκεμβρίου 2019.</p>
      <p>Το επίδομα θα πιστωθεί στους τραπεζικούς λογαριασμούς των δικαιούχων έως τις 31 Δεκεμβρίου 2019.</p>
      <p>Οι 4 ζώνες για το επίδομα θέρμανσης</p>
      <p>Για τη χορήγηση του επιδόματος θέρμανσης καθορίστηκαν τέσσερις κλιματικές ζώνες. Η κατανομή των νομών σε αυτές είναι η εξής:</p>
      <h3>Τα ποσά του επιδόματος</h3>
      <p>Οι γεωγραφικές ζώνες σπάνε σε ορεινές και μη ορεινές.</p>
      <p>Για κάθε δικαιούχο χορηγείται επίδομα ίσο με 250 ευρώ αν η κύρια κατοικία του ανήκει στην Ζώνη Α, 180 ευρώ αν ανήκει στη ζώνη Β, 110 ευρώ στη ζώνη Γ και 80 ευρώ στη ζώνη Δ.</p>
      <p>Το επίδομα προσαυξάνεται κατά 10% για κάθε εξαρτώμενο τέκνο του δικαιούχου.</p>
      <p>Σε κάθε περίπτωση το επίδομα δεν μπορεί να υπερβαίνει το ποσό των 350 ευρώ. Το επίδομα μειώνεται κατά 20% για τους μη ορεινούς δήμους που ανήκουν στις αντίστοιχες ζώνες. Έτσι, το επίδομα ξεκινάει από τα 64 ευρώ και φθάνει τα 350 ευρώ ανάλογα με τη σύνθεση του νοικοκυριού και τη γεωγραφική ζώνη.</p>
      <p>Τα νοικοκυριά μπορούν να εισπράξουν το επίδομα θέρμανσης αγοράζοντας μικρότερη ποσότητα πετρελαίου θέρμανσης σε σχέση με πέρυσι. Αρκεί να πραγματοποιήσουν αγορές πετρελαίου αξίας ίσης ή μεγαλύτερης με το διπλάσιο του επιδόματος.</p>
      <p>Για τον καθορισμό της υπολογισθείσας αξίας των αγορών πετρελαίου εσωτερικής καύσης θέρμανσης, ορίζεται η τιμή 1,042 ευρώ ανά λίτρο.</p>
      <p>Τα εισοδηματικά και περιουσιακά κριτήρια παραμένουν τα ίδια με πέρυσι.</p>
      <h4>Οι δικαιούχοι του επιδόματος</h4>
      <p>Στο ΦΕΚ καθορίζονται οι δικαιούχοι του επιδόματος θέρμανσης ως εξής:</p>
      <ul>
        <li>Δικαιούχοι του επιδόματος πετρελαίου θέρμανσης: Το επίδομα χορηγείται σε φυσικά πρόσωπα άγαμα ή έγγαμα ή σε κατάσταση χηρείας ή σε πρόσωπα που έχουν συνάψει σύμφωνο συμβίωσης, ή εν διαστάσει ή διαζευγμένα, τα οποία για τη θέρμανσή τους καταναλώνουν πετρέλαιο θέρμανσης και πληρούν τα εισοδηματικά και περιουσιακά κριτήρια. Ειδικά, για τους έγγαμους ή τα πρόσωπα που έχουν συνάψει σύμφωνο συμβίωσης, δικαιούχος είναι ο υπόχρεος σε υποβολή της δήλωσης φορολογίας εισοδήματος. ένας εκ των δύο σε περίπτωση υποβολής χωριστής δήλωσης.</li>
        <li>Το επίδομα χορηγείται στα ως άνω φυσικά πρόσωπα, για την κατανάλωση πετρελαίου εσωτερικής καύσης θέρμανσης, για τα ακίνητα που χρησιμοποιούν ως κύρια κατοικία κατά το χρόνο υποβολής της αίτησης, είτε αυτά μισθώνονται, είτε είναι δωρεάν παραχωρούμενα ή ιδιοκατοικούνται.</li>
      </ul>
      <h4>Τα κριτήρια για το επίδομα θέρμανσης</h4>
      <p>Για τη χορήγηση του επιδόματος θέρμανσης τα φυσικά πρόσωπα θα πρέπει να πληρούν τα ακόλουθα εισοδηματικά και περιουσιακά κριτήρια:</p>
      <p>α. Εισοδηματικά:</p>
      <p>Το ετήσιο συνολικό οικογενειακό εισόδημά τους που λαμβάνεται υπόψη για την επιβολή της ειδικής εισφοράς αλληλεγγύης, ανέρχεται έως 12.000 ευρώ για άγαμο υπόχρεο ή υπόχρεο σε κατάσταση χηρείας ή εν διαστάσει και 20.000 ευρώ για έγγαμο υπόχρεο ή τους έγγαμους ή τα μέρη του συμφώνου συμβίωσης που υποβάλλουν ξεχωριστή φορολογική δήλωση (δικαστική συμπαράσταση ή πτώχευση), ή τους έγγαμους που υποβάλλουν ξεχωριστή φορολογική δήλωση ή τα φυσικά πρόσωπα που έχουν συνάψει σύμφωνο συμβίωσης και έχουν υποβάλει κοινή φορολογική δήλωση χωρίς τέκνα. Το όριο αυτό, προσαυξάνεται κατά 2.000 ευρώ για κάθε τέκνο. Για τη μονογονεϊκή οικογένεια το εισόδημα ανέρχεται σε 22.000 ευρώ, και προσαυξάνεται κατά 2.000 ευρώ για κάθε τέκνο μετά το πρώτο.</p>
      <p>Για τον προσδιορισμό της οικογενειακής κατάστασης, του αριθμού των τέκνων καθώς και των εισοδηματικών κριτηρίων, χρησιμοποιούνται τα δεδομένα της δήλωσης φορολογίας εισοδήματος φορολογικού έτους 2018. Αν οι σύζυγοι υποβάλλουν χωριστή δήλωση λαμβάνεται ο μεγαλύτερος εκ του αριθμού τέκνων που έχει δηλωθεί σε μια εκ των δύο δηλώσεων.</p>
      <p>β. Ακίνητης Περιουσίας:</p>
      <p>Η συνολική αξία της ακίνητης περιουσίας να μην υπερβαίνει το ποσό των 130.000 ευρώ για τους άγαμους, τους υπόχρεους σε κατάσταση χηρείας ή εν διαστάσει και το ποσό των 250.000 ευρώ για τους έγγαμους ή μέρη συμφώνου συμβίωσης και τις μονογονεϊκές οικογένειες.</p>
      <p>Για κάθε δικαιούχο χορηγείται επίδομα για αγορές πετρελαίου εσωτερικής καύσης θέρμανσης ίσο με 250 ευρώ αν η κύρια κατοικία του ανήκει στην Ζώνη Α, 180 ευρώ αν ανήκει στη ζώνη Β, 110 ευρώ στη ζώνη Γ και 80 ευρώ στη ζώνη Δ. Το επίδομα προσαυξάνεται κατά 10% για κάθε εξαρτώμενο τέκνο του δικαιούχου. Ενδεικτικά για ένα νοικοκυριό με δύο τέκνα στην ζώνη Α το επίδομα ανέρχεται σε 300 ευρώ. Σε κάθε περίπτωση το επίδομα δεν μπορεί να υπερβαίνει το ποσό των 350 ευρώ.</p>
      <h3>Διαδικασία χορήγησης του επιδόματος στους δικαιούχους</h3>
      <p>Το ανωτέρω επίδομα μειώνεται κατά 20% για τους μη ορεινούς δήμους που ανήκουν στις αντίστοιχες ζώνες. Δεν ισχύει η μείωση αυτή για τις ορεινές κοινότητες των μη ορεινών δήμων.</p>
      <p>Το επίδομα χορηγείται υπό τον όρο ο δικαιούχος να πραγματοποιήσει αγορές πετρελαίου εσωτερικής καύσης θέρμανσης υπολογισθείσας αξίας, μεγαλύτερης ή ίσης με το διπλάσιο του ανωτέρου επιδόματος, από 15 Οκτωβρίου 2019 έως και 31 Δεκεμβρίου 2019. Σε περίπτωση που η υπολογισθείσα αξία αγοράς υπολείπεται του ανωτέρω ορίου, ο δικαιούχος λαμβάνει επίδομα ίσο με το ήμισυ (1/2) της αξίας των αγορών που πραγματοποίησε το ίδιο διάστημα. Για τον καθορισμό της υπολογισθείσας αξίας των αγορών πετρελαίου εσωτερικής καύσης θέρμανσης ορίζεται η τιμή 1,042 ευρώ ανά λίτρο.</p>
      <p>– Το επίδομα χορηγείται στα νοικοκυριά για τις αγορές πετρελαίου θέρμανσης που πραγματοποιούνται από 15 Οκτωβρίου 2019 μέχρι και 31 Δεκεμβρίου 2019 μετά από σχετική αίτηση που υποβάλλεται μέχρι και 20 Δεκεμβρίου 2019 μέσω εφαρμογής στο TAXISnet.</p>
      <p>α) Οι ενδιαφερόμενοι υποβάλλουν αίτηση μέσω εφαρμογής στο TAXISnet, για να ενταχθούν στο Μητρώο Δικαιούχων του επιδόματος πετρελαίου θέρμανσης.</p>
      <figure>
        <img src="https://www.in.gr/wp-content/uploads/2019/11/%CE%B52-2.jpg"/>
      </figure>
      <h4>Στην αίτηση αναγράφονται κατά περίπτωση τα ακόλουθα στοιχεία:</h4>
      <ul>
        <li>ο αριθμός Φορολογικού Μητρώου του αιτούντος – υπόχρεου φορολογικής δήλωσης,</li>
        <li>το ονοματεπώνυμό του,</li>
        <li>ο αριθμός των εξαρτώμενων τέκνων του,</li>
        <li>ο αριθμός τραπεζικού λογαριασμού (IBAN) στον οποίο επιθυμεί να πιστωθεί το ποσό και το ονοματεπώνυμο του πρώτου δικαιούχου,</li>
        <li>ο αριθμός παροχής ηλεκτρικού ρεύματος του ακινήτου κύριας κατοικίας,</li>
        <li>η ταχυδρομική διεύθυνση που αντιστοιχεί στη συγκεκριμένη παροχή ηλεκτρικού ρεύματος,</li>
        <li>αν η κατοικία είναι ιδιόκτητη, ενοικιαζόμενη ή δωρεάν παραχωρούμενη καθώς και ο Α.Φ.Μ. του εκμισθωτή ή του δωρεάν παραχωρούντος,</li>
        <li>τα τετραγωνικά μέτρα κύριων χώρων της κύριας κατοικίας κατά το χρόνο υποβολής της αίτησης,</li>
        <li>η ένδειξη αν πρόκειται για πολυκατοικία,</li>
        <li>τα στοιχεία επικοινωνίας του (διεύθυνση ηλεκτρονικού ταχυδρομείου, αριθμός κινητού ή και σταθερού τηλεφώνου).</li>
      </ul>
      <h4>β) Παράλληλα οι διαχειριστές ή οι εκπρόσωποι των πολυκατοικιών ή οι εταιρίες διαχείρισης πολυκατοικιών, δηλώνουν στην εφαρμογή τα ακόλουθα στοιχεία:</h4>
      <ul>
        <li>τον αριθμό φορολογικού μητρώου του διαχειριστή ή του προσώπου που εκπροσωπεί την πολυκατοικία ή της εταιρίας διαχείρισης της πολυκατοικίας,</li>
        <li>τον Α.Φ.Μ. της πολυκατοικίας, εφόσον υπάρχει,</li>
        <li>τον αριθμό της κοινόχρηστης παροχής ηλεκτρικού ρεύματος ή μιας παροχής ηλεκτρικού ρεύματος που εκπροσωπεί την πολυκατοικία,</li>
        <li>τα χιλιοστά συμμετοχής των διαμερισμάτων στις δαπάνες θέρμανσης,</li>
        <li>το ονοματεπώνυμο των φυσικών προσώπων που διαμένουν στα διαμερίσματα τα οποία δεν χρησιμοποιούνται ως επαγγελματική στέγη.</li>
      </ul>
      <p>Μετά τη συμπλήρωση των παραπάνω στοιχείων προ βαίνουν σε ενεργοποίηση της διαδικασίας πληρωμής.</p>
      <p>Η ενεργοποίηση αυτή δεν μπορεί να γίνει μετά τις 20 Δεκεμβρίου 2019.</p>
      <p>γ) Τα πρόσωπα που δεν είναι πιστοποιημένοι χρήστες στο TAXISnet, για την είσοδό τους στην ηλεκτρονική αίτηση, δηλώνουν τον Α.Φ.Μ. και έναν αριθμό ειδοποίησης εκκαθαριστικού σημειώματος μιας εκ των δηλώσεων Φορολογίας Εισοδήματος της τελευταίας πενταετίας.</p>
      <p>δ) Στις περιπτώσεις που έχει αλλάξει κύρια κατοικία ο αιτών, υποβάλλει νέα αίτηση.</p>
      <p>ε) Αρχικές ή τροποποιητικές αιτήσεις προσώπων που δεν πληρούν τα κριτήρια των άρθρων 1 και 2 της παρούσας, απορρίπτονται αυτόματα από την Ανεξάρτητη Αρχή Δημοσίων Εσόδων με σχετική αιτιολογία. Περιπτώσεις απόρριψης οφειλόμενες στο λόγο εξαίρεσης της παραγράφου 3.γ) του άρθρου 1, οι οποίες προκύπτουν εξ αιτίας μη ύπαρξης σχετικής αναφοράς στο αρχείο οχημάτων που τηρείται στην Α.Α.Δ.Ε. θεραπεύονται με τη διαδικασία του άρθρου 7 της παρούσας.</p>
      <p>στ) Δεν είναι αποδεκτή η χρήση του ίδιου αριθμού λογαριασμού τραπέζης (IBAN) από δύο διαφορετικούς δικαιούχους επιδόματος.</p>
      <p>Επίσης δεν είναι αποδεκτή η χρήση του ίδιου αριθμού παροχής ηλεκτρικού ρεύματος για περισσότερους από δύο δικαιούχους κατά την ίδια χρονική στιγμή.</p>
      <p>ζ) Τα μέλη του μητρώου διακίνησης πετρελαίου θέρμανσης (ΔΙ.ΠΕ.ΘΕ.), υποχρεούνται στην υποβολή των φορολογικών στοιχείων στο ηλεκτρονικό σύστημα παρακολούθησης πετρελαίου θέρμανσης σύμφωνα με τα όσα προβλέπονται στην παρ. 2 άρθρ. 73 του ν.2960/2001 και στις διατάξεις της αριθμ. 1019446/113/0015/ΠΟΛ 1034/14.2.2008 Α.Υ.Ο. (ΦΕΚ 307/Β΄), όπως τροποποιήθηκε και ισχύει.</p>
      <p>η) Όλα τα συνδεόμενα με την υποβαλλόμενη αίτηση δικαιολογητικά φυλάσσονται υποχρεωτικά από τους ενδιαφερόμενους για διάστημα πέντε (5) ετών.</p>
      <p>θ) Το παραστατικό αγοράς πετρελαίου θέρμανσης θα πρέπει να εκδοθεί στον ΑΦΜ του αιτούντος, δηλαδή στον ΑΦΜ που αντιστοιχεί στους κωδικούς TAXISnet με τους οποίους θα υποβληθεί η ηλεκτρονική αίτηση.</p>
      <p>Στην περίπτωση πολυκατοικίας το παραστατικό αγοράς πετρελαίου θέρμανσης θα πρέπει να εκδοθεί είτε στον ΑΦΜ της πολυκατοικίας, εάν αυτός υφίσταται, είτε στον ΑΦΜ που αντιστοιχεί στο κωδικούς TaxisNet με τους οποίους δημιουργήθηκε το προφίλ της πολυκατοικίας.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>