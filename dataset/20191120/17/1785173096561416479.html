<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/constanta-elev-de-14-ani-intepat-de-un-coleg-cu-un-cutit-victima-fiind-dusa-la-spital-politia-a-inceput-o-ancheta-1922405520272019111719175959"/>
    <meta property="og:site_name" content="News.ro"/>
    <meta property="article:published_time" content="2019-11-20T17:55:27+00:00"/>
    <meta property="og:title" content="Constanţa: Elev de 14 ani, înţepat de un coleg cu un cuţit, victima fiind dusă la spital. Poliţia a început o anchetă"/>
    <meta property="og:description" content="Un elev în vârstă de 14 ani a fost agresat miercuri, în timpul unei pauze, la o şcoală din Constanţa, de către un coleg, care l-a înţepat cu un cuţit în coapsă, în urma unui conflict mai vechi. Victima a fost transportată la spital pentru îngrijiri medicale."/>
  </head>
  <body>
    <article>
      <h1>Constanţa: Elev de 14 ani, înţepat de un coleg cu un cuţit, victima fiind dusă la spital. Poliţia a început o anchetă</h1>
      <address><time datetime="2019-11-20T17:55:27+00:00">20 Nov 2019, 17:55</time> by <a rel="author">Cosmin Vaideanu</a></address>
      <p>
        <b>Un elev în vârstă de 14 ani a fost agresat miercuri, în timpul unei pauze, la o şcoală din Constanţa, de către un coleg, care l-a înţepat cu un cuţit în coapsă, în urma unui conflict mai vechi. Victima a fost transportată la spital pentru îngrijiri medicale.</b>
      </p>
      <p>Potrivit reprezentanţilor Inspectoratului de Poliţie al Judeţului Constanţa, miercuri, poliţiştii Secţiei 1 au fost sesizaţi despre faptul că doi elevi ai şcolii gimnaziale numărul 5 din municipiul Constanţa au fost implicaţi într-un conflict.</p>
      <p>"Deplasaţi la faţa locului, poliţiştii au constatat faptul că un minor, de 14 ani, în urma unui conflict mai vechi, a fost agresat, fiind înţepat cu un obiect tăietor înţepător, în coapsa piciorului drept, de către un alt coleg de clasă, în vârstă de 14 ani, în timp ce se aflau în pauză, pe holul şcolii”, au spus reprezentanţii IPJ, precizând că el a fost înţepat cu un cuţit.</p>
      <p>Băiatul a fost preluat de un echipaj SMURD şi dus la Spitalul Clinic Judeţean de Urgenţă Constanţa. Cadrele medicale i-au acordat îngrijiri de specialitate, stabilind că în urma rănii suferite viaţa nu i-a fost pusă în pericol şi nu a rămas internat.</p>
      <p>Oamenii legii au precizat că cei doi elevi ar fi avut un conflict mai vechi, pe tema unor jocuri online.</p>
      <p>Poliţiştii au întocmit dosar penal pentru comiterea infracţiunilor de loviri sau alte violenţe şi portul sau folosirea fără drept de obiecte periculoase.</p>
      <p>De asemenea, conducerea Inspectoratului Şcolar Judeţean Constanţa a început o anchetă la şcoala respectivă pentru a stabili cu exactitate cum s-au întâmplat lucrurile.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>