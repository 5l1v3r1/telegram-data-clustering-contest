<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321708/Pool-krijgt-in-hoger-beroep-lagere-straf-voor-doodsteken-landgenoot-in-Hoge-Hexel"/>
    <meta property="og:site_name" content="RTV Oost"/>
    <meta property="article:published_time" content="2019-11-20T17:42:08+00:00"/>
    <meta property="og:title" content="Pool krijgt in hoger beroep lagere straf voor doodsteken landgenoot in Hoge Hexel"/>
    <meta property="og:description" content="Een 47-jarige Pool heeft in hoger beroep een fors lagere celstraf gekregen voor het doden van een landgenoot op een bungalowpark in Hoge Hexel in 2017. Werd de man door de rechtbank in Almelo nog tot negen jaar cel veroordeeld, het gerechtshof Arnhem veroordeelde de man tot 6 jaar onvoorwaardelijk."/>
  </head>
  <body>
    <article>
      <h1>Pool krijgt in hoger beroep lagere straf voor doodsteken landgenoot in Hoge Hexel</h1>
      <address>
        <time datetime="2019-11-20T17:42:08+00:00">20 Nov 2019, 17:42</time>
      </address>
      <slideshow>
        <figure>
          <img src="https://imgo.rgcdn.nl/eebe4a3f38184a859c5a813a37a982cf/opener/Pool-krijgt-in-hoger-beroep-fors-lagere-straf-voor-doodsteken-landgenoot-in-Hoge-Hexel-Foto-Getty-Images-stgutiez.jpg?v=AyGWR1l2Ind4T0J2udj3hA2"/>
        </figure>
        <figure>
          <img src="https://imgo.rgcdn.nl/eebe4a3f38184a859c5a813a37a982cf/opener/Pool-krijgt-in-hoger-beroep-fors-lagere-straf-voor-doodsteken-landgenoot-in-Hoge-Hexel-Foto-Getty-Images-stgutiez.jpg?v=AyGWR1l2Ind4T0J2udj3hA2"/>
        </figure>
        <figcaption>Pool krijgt in hoger beroep fors lagere straf voor doodsteken landgenoot in Hoge Hexel (Foto: Getty Images / stgutiez)</figcaption>
      </slideshow>
      <p>Een 47-jarige Pool heeft in hoger beroep een fors lagere celstraf gekregen voor het doden van een landgenoot op een bungalowpark in Hoge Hexel in 2017. Werd de man door de rechtbank in Almelo nog tot negen jaar cel veroordeeld, het gerechtshof Arnhem veroordeelde de man tot 6 jaar onvoorwaardelijk. </p>
      <p>De Pool doodde zijn 35-jarige landgenoot Michael Mindykowski op zaterdag 29 juli 2017 in een huisje bungalowpark Lagerveld in Hoge Hexel. De twee hadden onenigheid gekregen, nadat er flink was gedronken. Het drankgelag was de avond ervoor in gang gezet door de veroordeelde zelf. Hij had net zijn eerste loon gehad en trakteerde, naar goed Pools gebruik, op wijn en sterke drank.</p>
      <p>
        <b>Appel schillen</b>
      </p>
      <p>Volgens de man lag hij op de bank te slapen, toen het latere slachtoffer hem plots aanviel. Hij pakte daarop een mes waarmee hij eerder een appel schilde en stak één keer in de hartstreek. Mindykowski, vader van twee zoons, was op slag dood.</p>
      <p>Sinds die zaterdag zit de Pool vast. Deskundigen die hem eerder dit jaar onderzochten, denken dat opgekropte emoties een grote rol speelden bij het dodelijke incident. Die zouden zijn veroorzaakt door het gedrag van het slachtoffer. Mindykowski stond op het bungalowpark bekend als een gewelddadig man en had zich de avond ervoor nogal bedreigend richting de andere man opgesteld.</p>
      <p>
        <b>Begrafeniskosten</b>
      </p>
      <p>Volgens het gerechtshof heeft de man niet uit noodweer gehandeld, maar maken de omstandigheden wel dat er rekening mee gehouden moet worden. Naast de celstraf moet de Pool de kosten voor de begrafenis vergoeden aan de weduwe van zijn slachtoffer. Dat is een kleine 3700 euro. Wanneer hij dat niet betaalt, moet hij nog eens 46 dagen achter de tralies.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Pool+krijgt+in+hoger+beroep+lagere+straf+voor+doodsteken+landgenoot+in+Hoge+Hexel">06 - 57 03 33 33</a>.</aside>
    </article>
  </body>
</html>