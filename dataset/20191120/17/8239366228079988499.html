<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/integrovane_upravlinnya_kordonamy_uryad_shvalyv_plan_na_try_roky_331250.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T17:34:00+00:00"/>
    <meta property="og:title" content="Інтегроване управління кордонами: Уряд схвалив план на три роки"/>
    <meta property="og:description" content="Сьогодні Кабінет Міністрів України провів засідання, присвячене європейській та євроатлантичній інтеграції нашої Держави. Про це повідомляють у прес-службі ДПСУ."/>
  </head>
  <body>
    <article>
      <h1>Інтегроване управління кордонами: Уряд схвалив план на три роки</h1>
      <h2>Сьогодні Кабінет Міністрів України провів засідання, присвячене європейській та євроатлантичній інтеграції нашої Держави. Про це повідомляють у прес-службі ДПСУ.</h2>
      <address>
        <time datetime="2019-11-20T17:34:00+00:00">20 Nov 2019, 17:34</time>
      </address>
      <figure>
        <img src="https://galinfo.com.ua/media/gallery/intxt/u/p/upravlinniakordonom.jpg"/>
        <figcaption>Фото: ДПСУ</figcaption>
      </figure>
      <p>На цьому заході серед іншого Уряд ухвалив розпорядження ʺПро затвердження Плану заходів на 2020-2022 роки щодо реалізації Стратегії інтегрованого управління кордонами на період до 2025 рокуʺ.</p>
      <p>Прем'єр-міністр України Олексій Гончарук пояснив мету реалізації такого плану: ʺЩоби не кожен орган державної влади будував сам собі систему роботи з кордоном, а для того, щоб вони взаємодіяли між собою і окремі функції здійснювали спільно. Це допоможе економити кошти платників податківʺ, - наголосив глава Уряду.</p>
      <p>ʺНасправді – це важливий та дуже складний процес, який сприятиме досягненню однієї з цілей Уряду – забезпечення вільного руху між Європейським Союзом і Україноюʺ, - прокоментував цю подію Віцепрем’єр-міністр з питань європейської та євроатлантичної інтеграції України Дмитро Кулеба. Як очільник міжвідомчої робочої групи з питань інтегрованого управління кордонами, він підкреслив, що інтегроване управління кордонами перетворить кордони на простір можливостей для вільних подорожей.</p>
      <p>ʺПеретин кордону має стати простою та швидкою процедурою для доброчесних мандрівників і підприємців, розширити можливості для розвитку всіх видів туризму, ділових і культурних зв’язків, сприяти інтеграції України до європейського просторуʺ, - сказав Дмитро Кулеба</p>
      <p>Заступниця міністра внутрішніх справ України Тетяна Ковальчук пояснила, що Стратегія інтегрованого управління кордонами – це черговий крок до того, щоб український кордон був прозорим для всіх служб, чия діяльність пов’язана з його перетином, комфортним і зручним для всіх, хто його перетинає або переміщує товари, і, звичайно, безпечним.</p>
      <p>ʺДержприкордонслужба досягає європейських стандартів у сфері інтегрованого управління кордонами. Прийнятий документ - це наповнення реальним змістом прийнятої раніше Стратегії. Він дозволить створити в Україні такий механізм роботи на кордоні, який забезпечить розвиток зовнішньоекономічних зав’язків та міжнародної торгівлі, спростить і прискорить контрольні процедури при перетині державного кордону з дотриманням прав людини, сприятиме законному переміщенню осіб і товарів через державний кордон та високого рівня його захищеностіʺ, - наголосила заступниця міністра внутрішніх справ Тетяна Ковальчук.</p>
      <p>Варто зауважити, що план, який сьогодні затвердив Уряд, розробляли з лютого цього року. Створювати його допомагали як представники різних державних інституцій, які є суб’єктами інтегрованого управління кордонами, так і іноземні експерти. Під координацією Міжнародної групи радників ЄС високого рівня та за підтримки Європейського агентства FRONTEX відбувалися наради в Офісі Консультативної Місії EUAM. Активну участь у розробці Плану взяла громадська організація ʺЄвропа без бар’єрівʺ.</p>
      <p>Документ вийшов масштабний і наповнений конкретними цілями та маркерами їх досягнення. План містить 9 стратегічних цілей, серед яких міжнародна та внутрішньодержавна співпраця інституцій, які відповідають за пропуск та безпеку на кордоні. Також вони включають оптимізацію основних елементів прикордонної служби: контрольних процедур, охорону сухопутної і морської ділянок кордону, забезпечення ефективної протидії транскордонній злочинності правоохоронними органами тощо. Для реалізації цих стратегічних цілей визначено понад 60 конкретних кроків, виконання яких має забезпечити розвиток зовнішньоекономічних зв’язків та міжнародної торгівлі, сприяти переміщенню осіб і товарів через державний кордон та належній його захищеності.</p>
    </article>
  </body>
</html>