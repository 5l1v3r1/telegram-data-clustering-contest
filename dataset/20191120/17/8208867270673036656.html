<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/formulauno/2019/11/20/news/f1_la_fia_apre_un_inchiesta_sul_motore_ferrari-241504799/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T17:01:00+00:00"/>
    <meta property="og:title" content="F1, stampa tedesca: la Fia apre un'inchiesta sul motore Ferrari. La Rossa smentisce"/>
    <meta property="og:description" content="La Federazione Internazionale avrebbe prelevato alcune componenti della 'power unit' della Rossa per compararle con quelle di Alfa Romeo e Red Bull. Si"/>
  </head>
  <body>
    <article>
      <h1>F1, stampa tedesca: la Fia apre un'inchiesta sul motore Ferrari. La Rossa smentisce</h1>
      <h2>La Federazione Internazionale avrebbe prelevato alcune componenti della 'power unit' della Rossa per compararle con quelle di Alfa Romeo e Red Bull. Si cerca di capire se ci sono irregolarità sul passaggio di carburante</h2>
      <address>
        <time datetime="2019-11-20T17:01:00+00:00">20 Nov 2019, 17:01</time>
      </address>
      <p><b>BERLINO </b> - La Fia ha aperto un'inchiesta sulla Ferrari. Lo annuncia il magazine tedesco 'Auto Motor und Sport' secondo cui, a margine del Gp del Brasile, alcuni commissari hanno preso alcune componenti dell'impianto di alimentazione della Rossa e di altri due team (Alfa Romeo e Red Bull), uno motorizzato da Maranello ed uno no, per condurre delle indagini comparative. Gli elementi sotto osservazione sono in particolare i connettori di carburante tra il flussometro e il motore endotermico. La Fia proprio prima del Gp del Brasile aveva diramato una direttiva che prevede che sistemi in grado di aumentare (immagazzinare e/o riciclare) il passaggio di carburante nell'intervallo di misurazione del flusso da parte del sensore Fia, sono da considerarsi irregolari.</p>
      <h3>Un'indagine avviata dopo le accuse di Verstappen</h3>
      <p>E' probabile che l'indagine della Fia sulla Ferrari sia scattata dopo le nuove accuse di "barare", al termine del Gp degli Stati Uniti di Verstappen alla casa di Maranello. Secondo il pilota olandese della Red Bull le due Ferrari avevano ridotto la potenza delle loro 'power unit' a Austin proprio per calmare le incessanti voci sulla loro presunta irregolarità. Parole che sia il team principal della Ferrari Mattia Binotto che Sebastian Vettel avevano seccamente respinto al mittente definendole "irrispettose e da persona immatura".</p>
      <h3>La smentita della Ferrari</h3>
      <p>Da Maranello, però, arriva la smentita. Il prelievo di carburante a fine gara da parte di alcuni commissari, spiegano fonti della Rossa, è un'operazione di routine e quindi non c'è alcuna inchiesta in corso da parte della Fia.<br/> </p>
    </article>
  </body>
</html>