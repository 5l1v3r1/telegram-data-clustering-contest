<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-genprokuraturi-rozpovili-pro-zmini-v-procesi-rozsliduvannya-sprav-maydanu-330339_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T17:53:00+00:00"/>
    <meta property="og:title" content="У Генпрокуратурі розказали про зміни в процесі розслідування справ Майдану"/>
    <meta property="og:description" content="У ГПУ більше не займатимуться досудовим слідством. Цим займатиметься ДБР."/>
  </head>
  <body>
    <article>
      <h1>У Генпрокуратурі розказали про зміни в процесі розслідування справ Майдану</h1>
      <h2>У ГПУ більше не займатимуться досудовим слідством. Цим займатиметься ДБР.</h2>
      <address>
        <time datetime="2019-11-20T17:53:00+00:00">20 Nov 2019, 17:53</time>
      </address>
      <p><b><a href="https://dt.ua/UKRAINE/vidsogodni-gpu-pozbavlyayetsya-funkciy-dosudovogo-rozsliduvannya-330297_.html">Генеральна прокуратура України</a></b> передала Державному бюро розслідувань більшість кримінальних проваджень, у тому числі справи Майдану. Про це повідомили під час брифінгу генеральний прокурор Руслан Рябошапка та глава ДБР Роман Труба.</p>
      <p>Генпрокурор зазначив, що розслідування злочинів, вчинених під час масових протестів на Майдані у 2013-2014 роках будуть продовжуватися й надалі. </p>
      <p>"Жодне з цих проваджень не буде втрачено. Всі провадження наразі впорядковуються, інвентаризуються.  Для цього створена спеціальна комісія в рамках Генеральної прокуратури. До цієї інвентаризаційної комісії буде також включено представників громадськості, а також представників Державного бюро розслідувань для того, щоб була забезпечена прозорість", - зазначив Рябошапка.</p>
      <p>Зазначається, що процесуальне керівництво розслідувань будуть вести ті ж люди, що й раніше. Крім того, прокурори зможуть перейти до відповідного підрозділу ДБР за бажанням та за умови ухвалення Радою відповідної поправки.</p>
      <p>Відомо, що складу новоствореного підрозділу з розслідування злочинів Майдану ввійдуть 25 слідчих ДБР та слідчі Генпрокуратури. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fgp.gov.ua%2Fvideos%2F958313864554875%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Раніше повідомлялося, що <a href="https://dt.ua/UKRAINE/vidsogodni-gpu-pozbavlyayetsya-funkciy-dosudovogo-rozsliduvannya-330297_.html"><b>Генеральна прокуратура України позбавляється функції досудового розслідування кримінальних проваджень</b></a>, однак залишає за собою процесуальне керівництво у них.</p>
      <p>Нагадаємо, 17 жовтня Верховна Рада ухвалила у першому читанні президентський законопроект<b> <a href="https://dt.ua/POLITICS/rada-priynyala-v-pershomu-chitanni-prezidentskiy-zakonoproyekt-pro-dbr-326565_.html">про перезапуск Державного бюро розслідувань</a></b>. Після прийняття законопроекту у другому читанні Державне бюро розслідувань стане не центральним органом виконавчої влади, який здійснює правоохоронну діяльність, а державним правоохоронним органом.</p>
      <p>Зазначимо, що ДБР отримало у спадок всю підслідність Генпрокуратури, включно зі злочинами чиновників, суддів, прокурорів, правоохоронців, а також військовослужбовців. Надпотужний правоохоронний "монстр" може переслідувати навіть керівництво НАБУ і САП. Інакше кажучи, контроль над ДБР в недоброчесних політичних руках може значно ускладнити життя як політикам, так і антикорупційних органів. Проте поки не ускладнив, переважно із-за неефективного керівництва цією установою. Плацдарм його неефективності закладений ще в ході прийняття профільного Закону про ДБР.</p>
      <p>Детальніше <b><a href="https://dt.ua/internal/sim-falshivih-not-trubi-315730_.html">читайте в матеріалі Олександра Леменова "Сім фальшивих нот Труби"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>