<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/biodrivmedel-kan-bli-av-med-skattebefrielsen"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T17:06:39+00:00"/>
    <meta property="og:title" content="Sverige kan tvingas börja beskatta biobränsle"/>
    <meta property="og:description" content="Sveriges undantag om skattefria miljöbränslen kan slopas vid nästa årsskifte – något som skulle kunna göra det svårare att uppnå klimatmålen. – Det finns en oro att många kommer gå tillbaka till bensin och diesel, säger Jenny Näslund handläggare på Energimyndigheten."/>
  </head>
  <body>
    <article>
      <h1>Sverige kan tvingas börja beskatta biobränsle</h1>
      <address><time datetime="2019-11-20T17:06:39+00:00">20 Nov 2019, 17:06</time> by <a rel="author">Lotta Zachrisson</a></address>
      <p>
        <b>Sveriges undantag om skattefria miljöbränslen kan slopas vid nästa årsskifte – något som skulle kunna göra det svårare att uppnå klimatmålen. <br/>– Det finns en oro att många kommer gå tillbaka till bensin och diesel, säger Jenny Näslund handläggare på Energimyndigheten.</b>
      </p>
      <p>Sverige har haft ett undantag från EU-reglerna som har inneburit att vi kunnat ha skattefria biodrivmedel. Eftersom miljöbränslen som etanol och biogas generellt är dyrare att tillverka så har skattebefrielsen betytt att de lättare kunnat konkurrera i pris med bensin och diesel.</p>
      <h3>Svårare uppnå klimatmålen</h3>
      <p>Men Energimyndigheten har fått indikationer om att undantaget, som gäller fram till årskiftet 2020/2021, inte kommer att förnyas, rapporterar Ekot.</p>
      <p>– Det står i reglerna att biodrivmedel som tillverkas av livsmedelsgrödor bara kan få undantag fram till den 31 december 2020, säger Jenny Näslund som arbetar på enheten för utsläppshandel och drivmedel på Energimyndigheten.</p>
      <p>Det i sin tur kan komma att påverka Sveriges möjlighet att nå sina klimatmål.</p>
      <p>– Vi kommer inte få samma utsläppsminskning. Det kommer bli en kostnadsfråga och speciellt kommer det att påverka de branscher som redan gjort övergången, säger Jenny Näslund.</p>
      <p>Framför allt har mycket av lokaltrafiken gått över till biobränslen, men även andra branscher som vissa åkerier.</p>
      <h3>Andra generationen mer miljövänligt</h3>
      <p>EU har som mål att styra om användandet till andra generationens biodrivmedel, som görs av restprodukter och avfall, eftersom det anses mer miljövänligt än drivmedel som tillverkas av livsmedel.</p>
      <p>– Det som produceras av odlade grödor har en mycket längre livscykel och man måste titta på hela kedjan för att bestämma klimatpåverkan, säger Jenny Näslund.</p>
      <p>En majoritet av det biobränsle som används i Sverige i dag tillhör andra generationen, men eftersom undantaget Sverige har gäller alla typer kommer man att behöva lämna in en helt ny ansökan för att ha en möjlighet att få till en skattebefrielse som gäller drivmedel gjort på restprodukter.</p>
      <p>– Vi vet inte om det kommer att vara möjligt, säger Näslund.</p>
      <related>
        <h4>Relaterat</h4>
        <a href="https://www.svt.se/nyheter/inrikes/professorn-etanolen-maste-in-i-finrummet-igen"/>
        <a href="https://www.svt.se/nyheter/lokalt/dalarna/okad-biltrafik-men-mindre-utslapp-det-ser-inte-ut-som-att-vi-kommer-na-klimatmalet"/>
        <a href="https://www.svt.se/nyheter/inrikes/etanolens-uppgang-och-fall-vad-var-det-som-hande"/>
        <a href="https://www.svt.se/sport/formel-1/formel-1-vill-bli-mer-miljovanligt"/>
        <a href="https://www.svt.se/nyheter/inrikes/gamla-bilar-nyckeln-till-minskade-koldioxidutslapp"/>
      </related>
    </article>
  </body>
</html>