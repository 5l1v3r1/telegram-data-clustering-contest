<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/hazai-sztarvilag/nyaron-meg-egy-eletre-terveztek-dobo-kataek-2042709/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Nyáron még egy életre terveztek Dobó Katáék"/>
    <meta property="og:description" content="Váratlan döntésükkel mindenkit megleptek."/>
  </head>
  <body>
    <article>
      <h6 class="kicker">SZAKÍTÁS</h6>
      <h1>Nyáron még egy életre terveztek Dobó Katáék</h1>
      <address>
        <time datetime="2019-11-20T17:00:00+00:00">20 Nov 2019, 17:00</time>
      </address>
      <h4>Nincs fél éve, hogy a sztárpár arról mesélt, hogy a másik személyében megtalálták az igazit, akivel le akarják élni az életüket – most mégis a szakításuktól hangos a sajtó. </h4>
      <p>A pletykák szerint a szétválásuk hátterében az áll, hogy három év alatt szépen lassan kihűltek az érzelmek. Hogy valójában ennyiről van-e szó, azt egyelőre egyikük sem erősítette meg, mindenesetre</p>
      <blockquote>nemrég még határozott elképzeléseik voltak a közös jövőjükkel kapcsolatban.</blockquote>
      <p>A HOT! Holiday különszámának többek között arról meséltek, hogy az egész nyarat együtt töltik, és hogy mennyire jól működik a mozaikcsaládjuk, illetve hogy Kata lánya, Szofi és Tamás fia, Martin remekül kijönnek egymással. „Mi egy életre tervezünk, hosszú évek állnak előttünk. Megtanultam, mivel tehetem boldoggá, mivel nyugtathatom meg, és ez fordítva is igaz. Érdemes volt türelemmel lennünk egymással” – mondta korábban a HOT! különszámának Kata.</p>
      <h3>„Nagyon mások voltunk”</h3>
      <p>A színésznő és a mesterfodrász kapcsolata nem indult gördülékenyen. Kaptak hideget-meleget, amikor a szeretteik és a nagy nyilvánosság előtt felvállalták az érzelmeiket.</p>
      <blockquote>Köztudott volt róluk, hogy a hosszú ismeretségük elején egyáltalán nem kedvelték egymást, ezért is lepte meg az embereket a hirtelen lobbant szerelmük.</blockquote>
      <p>Ráadásul mindketten ismerték a másik korábbi partnereit, sőt Kata különösen rokonszenvezett Tamás volt barátnőjével.</p>
      <p>„Tamással ismertük egymást, ráadásul nem is nagyon szíveltük a másikat abban az időszakban, anno húsz évvel ezelőtt. Nem voltunk egymás nagy kedvencei. Nagyon mások voltunk. Egy baráti társaságban három éven keresztül majdnem minden hétvégét együtt töltöttünk. Volt egy barátnője, akit megkedveltem, aztán otthagyta. Pedig ez a nő mindent megtett érte, nem értettem, miért nem volt jó neki” – mesélte a színésznő a NőComment! című talkshow-ban.</p>
      <h3>„Amit a gyerekem iránt érzek, azt más iránt képtelenség lenne”</h3>
      <p>Azt nem tudni, hogy ki kezdeményezte a szakítást, az azonban biztos, hogy Tamás leghőbb vágya az volt, hogy minél előbb oltárhoz vezesse a kedvesét.</p>
      <figure>
        <img src="https://kpi.mediaworks.hu/wp-content/uploads/2019/11/Dobozsidro.jpg"/>
        <figcaption>Nyáron még úgy tűnt, minden rendben van közöttük<br/>Fotó: Hot!</figcaption>
      </figure>
      <p>„Határozott terveim vannak a lánykérést és az esküvőt illetően. De nem sürgetek semmit, szépen kiötlök minden részletet, és mikor Kata nem számít rá, meglepem. Szeretném, ha azt érezné, az esküvőnk napja csakis rólunk, a szerelmünkről szól” – mondta a fodrász még júniusban a HOT! különszámának.</p>
      <blockquote>„Ma már fontos nekünk az esküvő, habár eddig nem volt az – csatlakozott akkor a párja szavaihoz a népszerű színésznő. – Hogy ez megváltozott bennem, azt részben a kornak tudom be, másrészről természetesen Tominak.”</blockquote>
      <p>Bárhogy is alakul a későbbiekben az életük, Tamásnak mindig is a gyerekei lesznek a legfontosabbak, éppúgy, mint a színésznőnek a kislánya, Szofi. „Amit a gyerekem iránt érzek, azt más iránt képtelenség lenne – jelentette ki határozottan az édesanya. – Szavak sincsenek a köztünk lévő szeretetre!”</p>
      <h3>Újabb megújulás várható?</h3>
      <p>Kata szinte kivétel nélkül minden szakítása után változtatott a külsején. Hol a ruhatárán újított, hol a haját vágatta le vagy festette át!</p>
      <hr/>
      <h3>Nagy szakítások</h3>
      <p>Nacsa Olivér és a felesége, Barbi az első házassági évfordulójukat sem érték meg, ahogy Vasvári Vivien és a férje, Fecsó sem. Mindkét esetben megdöbbentő gyorsasággal váltak szét a szerelmesek útjai. Az egyedüli különbség az volt, hogy míg a humorista csendben, felhajtás nélkül költözött el a közös otthonukból, addig az egykori luxusfeleségnél komoly sárdobálás vette kezdetét.</p>
      <hr/>
      <p> </p>
    </article>
  </body>
</html>