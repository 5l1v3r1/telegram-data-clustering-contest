<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822295-sprava-broneziletiv-sud-vidmovivsa-vidstoronati-dvoh-posadovciv-minoboroni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T17:47:00+00:00"/>
    <meta property="og:title" content="Справа бронежилетів: суд відмовився відстороняти двох посадовців Міноборони"/>
    <meta property="og:description" content="Двох працівників Міністерства оборони України — заступницю начальника управління Ольгу Капінос і першого заступника начальника Головного управління розвитку та супроводу матеріального забезпечення ЗСУ Сергія Почтаренка — Печерський суд відмовився відстороняти від посад."/>
  </head>
  <body>
    <article>
      <h1>Справа бронежилетів: суд відмовився відстороняти двох посадовців Міноборони</h1>
      <h2>Двох працівників Міністерства оборони України — заступницю начальника управління Ольгу Капінос і першого заступника начальника Головного управління розвитку та супроводу матеріального забезпечення ЗСУ Сергія Почтаренка — Печерський суд відмовився відстороняти від посад.</h2>
      <address>
        <time datetime="2019-11-20T17:47:00+00:00">20 Nov 2019, 17:47</time>
      </address>
      <p>Про це у коментарі Укрінформу повідомив представник Головного управління розвитку та супроводу матеріального забезпечення Збройних сил України Сергій Місюра.</p>
      <p>“Капінос і Почтаренко суддя відмовила відстороняти від посади”, - сказав Місюра.</p>
      <p>У свою чергу, зазначив він, справу щодо начальника відділу розробки речового майна Василя Саковця повернули на доопрацювання.</p>
      <p>Справу щодо ще одного фігуранта “справи бронежилетів” Михайла Камарянського у середу не розглядали, і <a href="https://www.ukrinform.ua/tag-sudda">суддя</a> пішла у відпустку, розповів Місюра.</p>
      <p>Усім цим особам раніше оголосили підозри у так званій "справі бронежилетів".</p>
      <p>Як повідомляв Укрінформ, генерал-майору ЗСУ, начальнику Головного управління розвитку та супроводження матеріального забезпечення ЗСУ Дмитру Марченку, двом його заступникам та двом начальникам відділу 5 листопада оголошено підозри у постачанні у війська неякісних бронежилетів.</p>
      <p>У ДБР стверджують, що ці посадовці здійснили закупівлю 20 тисяч неякісних бронежилетів на суму 176 млн грн.</p>
      <p>11 листопада Печерський суд обрав генерал-майору Марченку запобіжний захід у вигляді тримання під вартою з правом застави у 76 млн грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821758-sprava-broneziletiv-minoboroni-provede-vnutrisne-rozsliduvanna.html">“Справа бронежилетів”: Міноборони проведе внутрішнє розслідування</a>
      </blockquote>
      <p>13 листопада суд обрав запобіжні заходи ще для трьох підозрюваних. Зокрема, перший заступник начальника Головного управління розвитку та супроводу матеріального забезпечення ЗСУ Сергій Почтаренко два місяці перебуватиме під вартою на гауптвахті з можливістю застави у понад 76 млн грн. Для заступниці начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року.</p>
      <p>15 листопада Печерський райсуд Києва обрав запобіжний захід останньому фігуранту “справи бронежилетів” Михайлу Каморянському у вигляді тримання під вартою на два місяці з можливістю застави у розмірі 76 млн 840 тис. грн.</p>
    </article>
  </body>
</html>