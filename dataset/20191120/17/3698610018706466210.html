<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/skilki-sluga-narodu-vitratila-na-navchannya-deputativ-u-truskavci-zvit-330341_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T17:36:00+00:00"/>
    <meta property="og:title" content="Скільки &quot;Слуга народу&quot; витратила на навчання депутатів у Трускавці – звіт"/>
    <meta property="og:description" content="Тільки організація семінару для слуг коштувала майже у 6 мільйонів гривень."/>
  </head>
  <body>
    <article>
      <h1>Скільки "Слуга народу" витратила на навчання депутатів у Трускавці – звіт</h1>
      <h2>Тільки організація семінару для "слуг" коштувала майже у 6 мільйонів гривень.</h2>
      <address>
        <time datetime="2019-11-20T17:36:00+00:00">20 Nov 2019, 17:36</time>
      </address>
      <p><b><a href="https://dt.ua/POLITICS/deputati-z-slugi-narodu-proydut-tizhneviy-intensiv-u-truskavci-318694_.html">"Школа депутата" в Трускавці</a></b> коштувала "Слузі народу" 11,2 мільйона гривень, пише <a href="https://www.liga.net/">Liga.net</a> із посиланням на фінансовий звіт президентської політсили.</p>
      <p>Так, за організацію семінару для депутатів, обраних на парламентських виборах 21 липня, партія заплатила туристичній фірмі "Бальнео-Тур" 5,8 млн гривень. Тиждень проживання "слуг" в готелі коштував 1,9 млн.</p>
      <p>За курс навчання "макро - і мікроекономіка" Київська школа економіки (KSE) отримала від "Слуги народу" 2,1 млн гривень. Проїзд "слуг" з Києва в Трускавець на поїзді коштував 145 тисяч.</p>
      <p>Ще 1,2 млн гривень становив прибутковий податок, а 80 тисяч грн – військовий збір. При цьому витрати, зазначені у фінансовому звіті, <a href="https://dt.ua/POLITICS/skilki-sluga-narodu-vitratit-na-navchannya-deputativ-u-truskavci-319119_.html"><b>відрізняються</b></a> від тих, про які повідомлялося раніше.</p>
      <p>Так, в "Укрзалізниці", яка організовувала поїздку депутатів, називали такі ціни: квиток з Києва в Трускавець – 603 грн на людину, для броні всього вагона – ще 200 грн на кожному квитку в одну сторону. Таким чином, тільки на проїзд "слуг" партія не могла витратити менше 200 тисяч (за три вагони).</p>
      <p>Що стосується проживання депутатів, то двомісний "стандарт" у Rixos-Prykarpattya при повному пансіоні у липні коштував 4,7 тисячі грн на добу, тобто тижнева оренда 127 номерів для 254 "слуг" з урахуванням 10% знижки орієнтовно становить 3,8 млн грн.</p>
      <p>Частина учнів жила в готелі Mirotel, де номери дешевші, але за харчування в Rixos треба було доплачувати.</p>
      <p>Нагадаємо, після перемоги на дострокових виборах до Верховної Ради "Слуга народу" провела <a href="https://dt.ua/POLITICS/skilki-sluga-narodu-vitratit-na-navchannya-deputativ-u-truskavci-319119_.html"><b>тренінг для своїх новообраних депутатів</b></a>, жоден з яких раніше не працював у парламенті. Усі витрати на навчання делегатів у владу партія взяла на себе.</p>
      <p>Більшість депутатів справно відвідував всі лекції "школи депутатів" у Трускавці, але були й ті, хто <b><a href="https://dt.ua/POLITICS/chastina-deputativ-slugi-narodu-zamist-kursiv-hodili-u-spa-direktor-kse-319820_.html">замість навчання відпочивав і ходив у SPA</a></b>.</p>
      <footer>За матеріалами: <a href="https://dt.ua/go/aHR0cDovL25ld3MubGlnYS5uZXQv">liga.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>