<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-zagkremp-stoixima-na-epistrepsoun-osoi-efygan-eksaitias-tis-krisis/2920006/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T17:50:44+00:00"/>
    <meta property="og:title" content="Μητσοτάκης – Ζάγκρεμπ: Να βοηθήσει η νέα Κομισιόν στο προσφυγικό – “Η Ελλάδα έφτασε στα όριά της”!"/>
    <meta property="og:description" content="Την ανάγκη η διαχείριση του προσφυγικού να γίνει κορυφαία προτεραιότητα της νέας Ευρωπαϊκής Επιτροπής είπε ο Πρωθυπουργός Κυριάκος Μητσοτάκης στο πλαίσιο εκδήλωσης του ΕΛΚ στο Ζάγκρεμπ."/>
  </head>
  <body>
    <article>
      <h1>Μητσοτάκης – Ζάγκρεμπ: Να βοηθήσει η νέα Κομισιόν στο προσφυγικό – “Η Ελλάδα έφτασε στα όριά της”!</h1>
      <h2>Την ανάγκη η διαχείριση του προσφυγικού να γίνει κορυφαία προτεραιότητα της νέας Ευρωπαϊκής Επιτροπής είπε ο Πρωθυπουργός Κυριάκος Μητσοτάκης στο πλαίσιο εκδήλωσης του ΕΛΚ στο Ζάγκρεμπ.</h2>
      <address><time datetime="2019-11-20T17:50:44+00:00">20 Nov 2019, 17:50</time> by <a rel="author">Newsit Newsroom</a></address>
      <p>“Για εμένα η βασική προτεραιότητα της νέας Ευρωπαϊκής Επιτροπής πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο”, τόνισε ο Πρωθυπουργός Κυριάκος <b>Μητσοτάκης</b> απαντώντας σε ερώτηση για τις προτεραιότητες της νέας Ευρωπαϊκής Επιτροπής, στο πλαίσιο εκδήλωσης διαλόγου με νέους Ευρωβουλευτές του ΕΛΚ στην πρωτεύουσα της Κροατίας.</p>
      <p>“Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ”, σημείωσε ο κ. Μητσοτάκης στο πλαίσιο των εργασιών της συνεδρίου του ΕΛΚ στο Ζάγκρεμπ και προανήγγειλε ότι θα αναφερθεί εκτενώς στο θέμα στην αυριανή (σ.σ. 21.11.2019) κεντρική του ομιλία.</p>
      <figure>
        <img src="https://www.newsit.gr/wp-content/uploads/2019/11/Mitsotakis_croatia_1_20_11_2019.jpeg"/>
      </figure>
      <p>Ο Έλληνας πρωθυπουργός επεσήμανε πως η κατάσταση όσον αφορά την Ελλάδα έχει φτάσει στα όριά της. “Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Οι συνθήκες στα νησιά είναι πάρα πολύ δύσκολες”, σημείωσε.</p>
      <p>Ο Κυριάκος Μητσοτάκης βρέθηκε στο επίκεντρο του ενδιαφέροντος του καταστατικού – εκλογικού συνεδρίου του Ευρωπαϊκού Λαϊκού Κόμματος (ΕΛΚ), καθώς η Νέα Δημοκρατία, μετά την εκλογική της νίκη, συγκεντρώνει τα υψηλότερα ποσοστά μεταξύ όλων των κομμάτων της Κεντροδεξιάς στην Ευρώπη.</p>
      <figure>
        <img src="https://www.newsit.gr/wp-content/uploads/2019/11/Mitsotakis_croatia_2_20_11_2019.jpeg"/>
      </figure>
      <figure>
        <img src="https://www.newsit.gr/wp-content/uploads/2019/11/Mitsotakis_croatia_3_20_11_2019.jpeg"/>
      </figure>
      <figure>
        <img src="https://www.newsit.gr/wp-content/uploads/2019/11/Mitsotakis_croatia_5_20_11_2019.jpeg"/>
      </figure>
      <p>Αναφερόμενος στα ζητήματα προστασίας του περιβάλλοντος, ο κ. Μητσοτάκης τόνισε ότι η κυβέρνηση σκοπεύει να αντικαταστήσει το σύνολο των λεωφορείων σε Αθήνα και Θεσσαλονίκη με “πράσινα” λεωφορεία, στην πλειοψηφία τους ηλεκτρικά, προσθέτοντας ότι θα υπάρξουν σημαντικά κίνητρα με τη μορφή φοροελαφρύνσεων για τα ηλεκτρικά αυτοκίνητα.</p>
      <p>Επίσης επανέλαβε το στόχο της απολιγνιτοποίησης ως το 2028 και τόνισε ότι θα στηριχθεί στη μεταβατική περίοδο η Δυτική Μακεδονία ώστε να αποτελέσει πρότυπο ανάπτυξης.</p>
      <p>Ερωτηθείς, τέλος, πως η ΝΔ και ο ίδιος νίκησαν τους λαϊκιστές στην Ελλάδα και ποια συμβουλή δίνει στα κόμματα του ΕΛΚ, ο Πρωθυπουργός τόνισε ότι “δεν πρέπει να αντιγράφουμε τους λαϊκιστές”.</p>
      <p>“Μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές”, πρόσθεσε.</p>
      <figure>
        <img src="https://www.newsit.gr/wp-content/uploads/2019/11/Mitsotakis_croatia_4_20_11_2019.jpeg"/>
      </figure>
    </article>
  </body>
</html>