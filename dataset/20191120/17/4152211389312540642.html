<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/my-campus/news/592285/%E0%A6%9A%E0%A6%AC%E0%A6%BF%E0%A6%A4%E0%A7%87-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%95%E0%A7%87-%E0%A6%AE%E0%A6%BE%E0%A6%B0%E0%A6%A7%E0%A6%B0-%E0%A6%AC%E0%A6%B9%E0%A6%BF%E0%A6%B7%E0%A7%8D%E0%A6%95%E0%A6%BE%E0%A6%B0-%E0%A7%A7"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T17:36:00+00:00"/>
    <meta property="og:title" content="চবিতে প্রতিবন্ধী ছাত্রকে মারধর, বহিষ্কার ১"/>
    <meta property="og:description" content="দৃষ্টিপ্রতিবন্ধীকে মারধরের ঘটনায় ছাত্রলীগকর্মী মোরশেদুল আলম রিফাতকে এক বছরের জন্য বহিষ্কার করেছে চট্টগ্রাম বিশ্ববিদ্যালয় (চবি) কর্তৃপক্ষ। বুধবার (২০ নভেম্বর) দুপুরে বহিষ্কারের বিষয়টি বাংলা ট্রিবিউনকে নিশ্চিত করেছেন বিশ্ববিদ্যালয় প্রক্টর অধ্যাপক এসএম মনিরুল হাসান। এসএম মনিরুল হাসান..."/>
  </head>
  <body>
    <article>
      <h1>চবিতে প্রতিবন্ধী ছাত্রকে মারধর, বহিষ্কার ১</h1>
      <address><time datetime="2019-11-20T17:36:00+00:00">20 Nov 2019, 17:36</time> by <a rel="author">চবি প্রতিনিধি</a></address>
      <figure>
        <img src="http://cdn.banglatribune.com/contents/cache/images/300x0x1/uploads/media/2016/11/16/ff3d3b923b7b63d4dddb26c73c35922b-582c36844d5a1.jpg"/>
        <figcaption>চট্টগ্রাম বিশ্ববিদ্যালয়</figcaption>
      </figure>
      <p>দৃষ্টিপ্রতিবন্ধীকে মারধরের ঘটনায় ছাত্রলীগকর্মী মোরশেদুল আলম রিফাতকে এক বছরের জন্য বহিষ্কার করেছে চট্টগ্রাম বিশ্ববিদ্যালয় (চবি) কর্তৃপক্ষ। বুধবার (২০ নভেম্বর) দুপুরে বহিষ্কারের বিষয়টি বাংলা ট্রিবিউনকে নিশ্চিত করেছেন বিশ্ববিদ্যালয় প্রক্টর অধ্যাপক এসএম মনিরুল হাসান।</p>
      <p>এসএম মনিরুল হাসান বলেন, ‘১০ নভেম্বর রাতে বিশ্ববিদ্যালয়ের সোহরাওয়ার্দী হলের সামনে শুক্কুর আলম নামে এক দৃষ্টিপ্রতিবন্ধী ছাত্রকে মারধরের ঘটনায় রিফাতকে সাময়িক বহিষ্কার করা হয়েছে। মঙ্গলবার (১৯ নভেম্বর) বিশ্ববিদ্যালয়ের উপাচার্যের নির্বাহী ক্ষমতাবলে অধ্যাপক ড. শিরীণ আখতার এ আদেশ দেন।’</p>
      <p>১১ নভেম্বর প্রক্টর বরাবর লিখিত অভিযোগ দিলে তিন কর্মদিবসের মধ্যে অভিযুক্ত রিফাতকে কারণ দর্শানোর নোটিশ দেয় প্রশাসন। কিন্তু, রিফাত কারণ দর্শাতে না পারায় ১৪ নভেম্বর চবির হেলথ অ্যান্ড ডিসিপ্লিনারি কমিটির কাছে এক বছরের জন্য বহিষ্কারের সুপারিশ করে বিশ্ববিদ্যালয় প্রক্টরিয়াল বডি।</p>
      <p>প্রসঙ্গত, সোহরাওয়ার্দী মোড়ে নুর আলম স্টোরের সামনে দৃষ্টিপ্রতিবন্ধী শুক্কুর আলমকে মারধর করেন শাখা ছাত্রলীগের বিজয় গ্রুপের কর্মী ও ব্যবস্থাপনা বিভাগের চতুর্থ বর্ষের ছাত্র মোরশেদুল আলম রিফাত। এ ঘটনার প্রতিবাদে বিক্ষোভ মিছিল ও পরের দিন বিভিন্ন সংগঠন মানববন্ধন করে।</p>
      <p> </p>
      <footer>/এনআই/</footer>
    </article>
  </body>
</html>