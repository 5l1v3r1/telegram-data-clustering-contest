<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232565/"/>
    <meta property="og:site_name" content="Українська правда"/>
    <meta property="article:published_time" content="2019-11-20T17:00:50+00:00"/>
    <meta property="og:title" content="ГПУ спростовує слова Рябошапки про судимість депутата &quot;Слуги народу&quot;: ще не перевірили"/>
    <meta property="og:description" content="Інформація щодо підтвердження погашеної судимості депутата від “Слуги народу” Романа Іванісова, озвучена генеральним прокурором Русланом Рябошапкою, не є підтвердженою."/>
  </head>
  <body>
    <article>
      <h1>ГПУ спростовує слова Рябошапки про судимість депутата "Слуги народу": ще не перевірили</h1>
      <address>
        <time datetime="2019-11-20T17:00:50+00:00">20 Nov 2019, 17:00</time>
      </address>
      <p>Інформація щодо підтвердження погашеної судимості депутата від "Слуги народу" Романа Іванісова, озвучена генеральним прокурором Русланом Рябошапкою, не є підтвердженою.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_t=rec&amp;id=261431">пресслужба</a> ГПУ</p>
      <p><b>Дослівно:</b> "Інформація щодо підтвердження погашеної судимості одного з народних депутатів України, озвучена сьогодні під час брифінгу в Генеральній прокуратурі, не є підтвердженою". </p>
      <p><b>Деталі:</b> В ГПУ заявили, що перевірка наразі триває, про її результати  буде офіційно повідомлено додатково.</p>
      <p><b>Що було раніше:</b> Генеральний прокурор Руслан Рябошапка на брифінгу 20 листопада <a href="https://www.pravda.com.ua/news/2019/11/20/7232544/">підтвердив</a> поширену раніше інформацію, що народний депутат "Слуги народу" Роман Іванісов має погашену судимість за обвинуваченням у зґвалтуванні.</p>
      <p>"Перевірка була здійснена. Не Генеральною прокуратурою, а відповідними органами, ті факти, про які ви говорили вони підтвердилися. Його судимість погашена, тому вважається, що людина не судима на даний момент", - сказав він.</p>
      <p>Раніше екснардеп колишній "радикал" Ігор Мосійчук у своєму Telegram-каналі оприлюднив інформацію, що народний депутат від "Слуги народу" Роман Іванісов у середині 90-х років був засуджений за зґвалтування неповнолітньої.</p>
      <p>Іванісов, у свою чергу, в своєму<a href="https://www.facebook.com/photo.php?fbid=146768866612286&amp;set=a.120634009225772&amp;type=3&amp;theater"> Facebook</a> назвав цю інформацію "чорнухою" і "заказухою" і оприлюднив довідку про відсутність судимості.</p>
      <p>
        <b>Нагадаємо:</b>
      </p>
      <ul>
        <li>41-річний Роман<a href="https://itd.rada.gov.ua/mps/info/page/21110"> Іванісов </a>пройшов до Верховної Ради по виборчому округу<a href="https://www.cvk.gov.ua/pls/vnd2019/wp407pt001f01=919pf7201=21158.html"> №153</a> на Рівненщині.</li>
      </ul>
      <p>
        <i>Погашення судимості означає, що судимість особи втратила своє правове значення і така особа в подальшому не може зазнавати правообмежень кримінально-правового і загальноправового характеру.</i>
      </p>
      <related>
        <a href="https://www.pravda.com.ua/news/2019/11/20/7232577/"/>
        <a href="https://www.pravda.com.ua/articles/2019/11/20/7232553/"/>
        <a href="https://www.pravda.com.ua/news/2019/11/20/7232544/"/>
      </related>
    </article>
  </body>
</html>