<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/20/nytt-mdg-pafunn-folk-skal-heretter-ta-sin-ferie-i-norge-uten-a-fly/"/>
    <meta property="og:site_name" content="Document"/>
    <meta property="article:published_time" content="2019-11-20T17:19:13+00:00"/>
    <meta property="og:title" content="Nytt MDG-påfunn: Folk skal heretter ta sin ferie i Norge, uten å fly"/>
    <meta property="og:description" content="I sitt ustanselige arbeid for å «redde verden» kommer MDG stadig opp med nye ideer. Det meste går ut på gjøre livet surere og gråere for folk flest. Nå skal det bli vanskeligere å dra på ferie utenlands. Helst bør alle feriere i «nærområdet». Fornuft eller ekstremisme?"/>
  </head>
  <body>
    <article>
      <h1>Nytt MDG-påfunn: Folk skal heretter ta sin ferie i Norge, uten å fly</h1>
      <address><time datetime="2019-11-20T17:19:13+00:00">20 Nov 2019, 17:19</time> by <a rel="author">Tore Kristiansen</a></address>
      <figure>
        <img src="https://www.document.no/wp-content/uploads/2019/11/whj740-evus-e1573214985986-1024x563.jpg"/>
        <figcaption>
          <i>Foto: Cornelius Poppe / NTB scanpix</i>
        </figcaption>
      </figure>
      <p>I sitt ustanselige arbeid for å «redde verden» kommer MDG stadig opp med nye ideer. Det meste går ut på gjøre livet surere og gråere for folk flest. Nå skal det bli vanskeligere å dra på ferie utenlands. Helst bør alle feriere i «nærområdet». Fornuft eller ekstremisme?</p>
      <p>Det er ingen nyhet at MDG ser flyreiser som en dødelig trussel mot klimaet på jorda, og noe de fleste før slutte med. At MDG-figurer og andre «grønne» aktivister selv gjerne flyr verden rundt på «klimakonferanser» etc, er dog ikke noe problem, har man forstått.</p>
      <p>Det er så langt bare Greta Thunberg som benytter seilbåt på sine misjonstokter.</p>
      <p>I MDG tar man uansett «klimaet på alvor», som det heter.  I sin innbitte kamp mot at alle andre enn dem selv skal benytte fly, kommer dette partiet gang på gang opp med nye, fiffige «strategier».</p>
      <p>
        <b>Ny, saftig avgift skal holde folk hjemme</b>
      </p>
      <p>Nå kan <a href="https://www.dagbladet.no/nyheter/mdgs-flysjokk---prisene-kan-dobles/71837657">Dagbladet </a>melde at MDG ønsker en ny, sviende flyseteavgift. For en familie på fire vil sydenturen bli minst 4800 kroner dyrere.</p>
      <blockquote>«De kan heller feriere nærmere Norge – uten å fly», heter det fra MDG.</blockquote>
      <p>MDG-politiker og mangeårig miljøaktivist Arild Hermstad mener det nå blitt et stort «problem» at vanlige nordmenn har fått råd til å glede seg over å kunne reise på ferie med familie og venner til andre land, for eksempel til sol og varme, eller til spennende storbyer.</p>
      <blockquote>«Det er blitt latterlig billig å fly», slår MDG-topp Arild Hermstad fast.</blockquote>
      <p>Dagbladet kan fortelle at dette etter MDGs oppfatning ikke er «bærekraftig». Dermed er Ola og Kari nødt til å legge om vanene, om MDG  får bestemme. Dette skal partiet nemlig «løse» ved å kline på med nye flyseteavgifter.</p>
      <blockquote>«For en familie på fire vil sydenturen bli minst 4800 kroner dyrere», opplyser Dagbladet.</blockquote>
      <p>Verden skal fortsatt reddes ved at nordmenn betaler mer i avgifter, som vi ser.</p>
      <p>
        <b>Vil bestemme over ferien din</b>
      </p>
      <p>Det er ikke nok å skulle bestemme hva folk får lov til å ha på tallerkenen sin. MDG er ikke snauere enn at de også tar mål av seg til å dirigere hvor og hvordan nordmenn skal dra på ferie:</p>
      <blockquote>«Vi ønsker at folk skal feriere i sitt eget nærmiljø. En hyggelig effekt av det er at vi får flere feriereiser i Norge og våre naboland – uten at man trenger å fly. Da får man også oppleve gleden av å reise med tog, sier Hermstad.</blockquote>
      <p>I MDGs verdensbilde er det åpenbart «ikke bra» at man får mulighet til å ta den typen beslutninger over eget liv og egen fritid selv.</p>
      <p>Noen velgere vil kanskje være glade for at personer som Arild Hermstad, Lan Berg, Eivind Trædal, Hulda Holtvedt og andre i MDG/Grønn ungdom får detaljregulere hvordan de både skal spise, reise og generelt leve sitt liv.</p>
      <p>Andre, og antagelig svært mange, vil trolig si at det nå er nok av formyndersk tøv basert på mangelfull realitetssans. «Hold dere unna ferien vår!»</p>
      <p>Minner det ikke litt om ekstremisme, med kvasireligiøse undertoner?</p>
      <p>
        <b>Vil merkes på lommeboka</b>
      </p>
      <p>Dagbladet har regnet ut at de foreslåtte avgiftene vil gjøre at en familie på fire vil få en prisøkning på minst 2400 kroner for en reise tur-retur Oslo- Bergen. En tur utenlands med fly vil bli 4800 kroner dyrere. Det innebærer eksempelvis at en reise tur-retur Alicante med Norwegian for en familie vil bli nesten dobbelt så dyr som i dag.</p>
      <p>MDG foreslår også økt drivstoffavgift på fem kroner per liter, som Klassekampen skrev i forrige uke.</p>
      <p>For MDG-politikere og rådgivere som hever millionlønn, er det nok greit med både det ene og det andre tillegget i avgifter. Men det finnes utvilsomt mange her i landet som vil oppleve slike påslag som kroken på døren for planene om en hyggelig ferie med familien. Folk rundt om i landet lever i en virkelighet MDG-politikerne har svært begrenset innsikt i.</p>
      <p>Nå er det nok et område av livet skal males grått og trist av MDGs DDR-inspirerte «politikk».</p>
      <p>Det hører med til bildet at MDG har presentert en slags plan om at «deler av» de pengene som tas inn i ekstra flyavgifter og drivstoffavgifter, skal tilbakebetales til enkelte grupper.</p>
      <blockquote>«Det er veldig viktig for oss å ha en solid sosial omfordeling og at klimadugnaden omfatter alle. De som forurenser mest, skal også betale mest», sier MDG-topp Hermstad til Dagbladet .</blockquote>
      <p>En «sosial omfordeling» i favør av mennesker som deler MDGs syn på hvordan livet skal leves, altså. Dette er visstnok presentert i fullt alvor, som en del av noe man kaller «klimadugnaden». Vrøvl blir sjelden til klokskap av å pakkes inn i fine ord.</p>
      <p>Man kan spørre seg: Hvor i skolesystemet oppsto den grunnleggende svikten som førte til at vi fikk en generasjon politikere med slike holdninger?</p>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <related>
        <h4>Les også</h4>
        <a href="https://www.document.no/2019/10/31/jan-petter-sissener-mdg-har-skylden-for-den-svake-kronekursen/"/>
        <a href="https://www.document.no/2016/11/18/kostbar-norsk-avgift/"/>
        <a href="https://www.document.no/2019/09/19/kjempeide-for-tv2-ta-med-lan-berg-og-eivind-traedal-i-farmen/"/>
        <a href="https://www.document.no/2019/08/23/skal-redde-planeten-de-sinte-unge-fra-mdg-freser-mot-alt-og-alle/"/>
        <a href="https://www.document.no/2019/10/24/nytt-byrad-klart-i-oslo-lan-berg-enna-ikke-sparket/"/>
        <a href="https://www.document.no/2017/11/27/spis-mindre-kjott-og-dropp-sydenturen/"/>
        <a href="https://www.document.no/2019/11/13/ny-mdg-fiasko-arrangerte-klimastreik-foran-stortinget-8-motte-opp/"/>
        <a href="https://www.document.no/2018/01/17/den-stralende-gronne-elbil-arrogansen/"/>
        <a href="https://www.document.no/2018/01/30/stortingets-kostbare-og-selvpaforte-energikrise/"/>
        <a href="https://www.document.no/2016/09/22/sa-lett-a-ta-toget-oslo-new-york/"/>
      </related>
    </article>
  </body>
</html>