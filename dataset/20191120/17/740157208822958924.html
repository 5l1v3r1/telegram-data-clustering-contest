<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/rybnik-tnie-plany-inwestycyjne-wszystko-przez-reforme-oswiaty,135290.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T17:53:00+00:00"/>
    <meta property="og:title" content="Rybnik tnie plany inwestycyjne. Wszystko przez reformę oświaty"/>
    <meta property="og:description" content="61 mln zł dopłaci w przyszłym roku do zadań oświatowych subwencjonowanych przez państwo samorząd Rybnika (Śląskie) – poinformowały władze miasta podczas konferencji prasowej dodając, że oznacza to cięcia planowanych inwestycji."/>
  </head>
  <body>
    <article>
      <h1>Rybnik tnie plany inwestycyjne. Wszystko przez reformę oświaty</h1>
      <address><time datetime="2019-11-20T17:53:00+00:00">20 Nov 2019, 17:53</time> by <a rel="author">PAP/JS  </a></address>
      <h4>61 mln zł dopłaci w przyszłym roku do zadań oświatowych subwencjonowanych przez państwo samorząd Rybnika (Śląskie) – poinformowały władze miasta podczas konferencji prasowej dodając, że oznacza to cięcia planowanych inwestycji.</h4>
      <hr/>
      <ul>
        <li>
          <b>W budżecie Rybnika na 2020 r. pozostaną tylko inwestycje, które są już rozpoczęte lub dofinansowane ze środków europejskich.</b>
        </li>
        <li>
          <b>Władze miasta planują też dokończenie remontu budynków zabytkowego szpitala przy ul. Miejskiej, nazywanego przez mieszkańców "Juliuszem", a także remont budynków Zabytkowej Kopalni Ignacy.</b>
        </li>
        <li>
          <b>Zdecydowały natomiast, by zamrozić planowaną budowę Centrum Edukacji Artystycznej i budynku senioralnego "Roger" w Strefie Juliusza.</b>
        </li>
      </ul>
      <p>"Niestety, w przyszłym roku z wielu inwestycji będziemy musieli zrezygnować ze względu na ogromny wzrost kosztów związanych z reformą oświaty" - oświadczył prezydent Rybnika Piotr Kuczera (PO).</p>
      <p>"W kwestii zadań zleconych przez rząd bez pokrycia ich finansowania czara goryczy się przelała. Aktualnie walczymy o odzyskanie pieniędzy od Skarbu Państwa na podstawowe zadania oświatowe, na które w ostatnich latach nie otrzymaliśmy środków. Jestem zdeterminowany, by dochodzić tych pieniędzy na drodze sądowej, jeżeli inaczej się da" - zapowiedział prezydent Kuczera.</p>
      <p>Kolejnym ograniczeniem dla budżetu Rybnika jest konieczność zwrotu podatku od wyrobisk górniczych za lata 2003-2011. Miasto przez kilka lat procesowało się w tej sprawie, ale niedawny wyrok Naczelnego Sądu Administracyjnego wskazuje na konieczność zwrotu tego podatku, co powoduje ubytek w budżecie Rybnika w wysokości 60 mln zł.</p>
      <p>Jak informowano podczas konferencji, z roku na rok rosną też koszty ponoszone przez miasto na zadania administracyjne zlecone przez rząd. W 2019 r. miasto dopłacało 5,3 mln zł, a w 2020 r. będzie to 5,6 mln zł. Jeżeli chodzi o wzrost kosztów na zadania oświatowe, to w tym roku subwencja z budżetu państwa pokrywa tylko 59 proc. kosztów, które ponosi miasto w związku z edukacją. Rosnące koszty wynagrodzeń to wzrost wydatków na pensje o 5,5 mln zł. Wprowadzenie przez rząd ulgi w podatku dochodowym od osób fizycznych i inne ulgi to ubytek dochodów w Rybniku o 27,9 mln zł.</p>
      <p>Czytaj też:  <a href="https://www.portalsamorzadowy.pl/prawo-i-finanse/budzet-2020-poznan-wystawia-rachunek-rzadowi,135024.html">Budżet 2020 - Poznań wystawia rachunek rządowi</a></p>
      <p>"Ulga dla młodych w podatku dochodowym to dobry ruch, tworzący dla nich nowe możliwości, jednak nikt nie mówi o tym, że to ubytek w dochodach miast, który nie pozwala na ich rozwój. Wprowadzona ulga termomodernizacyjna to ważny element zachęcający do walki o czyste powietrze, jednak należy zwrócić uwagę, że te pieniądze zostaną wypłacone z kieszeni samorządów, które nie otrzymają na ten cel dodatkowych środków rekompensujących tę lukę w budżecie" - ocenił Kuczera.</p>
      <p>W budżecie Rybnika na 2020 r. pozostaną tylko inwestycje, które są już rozpoczęte lub dofinansowane ze środków europejskich. Miasto w przyszłym roku będzie rozliczało kończącą się budowę rybnickiego odcinka drogi Racibórz - Pszczyna, nadal będą trwały termomodernizacje i wymiany źródeł ogrzewania w budynkach należących do miasta, zabezpieczono środki na projekt budynków komunalnych w Strefie Rzeczna, planowana jest też realizacja budynków komunalnych przy ul. Kolejowej.</p>
      <p>Władze miasta planują też dokończenie remontu budynków zabytkowego szpitala przy ul. Miejskiej, nazywanego przez mieszkańców "Juliuszem", a także remont budynków Zabytkowej Kopalni Ignacy. Zdecydowały natomiast, by zamrozić planowaną budowę Centrum Edukacji Artystycznej i budynku senioralnego "Roger" w Strefie Juliusza. Wraz z nowym rokiem miasto zrezygnuje też z dofinansowywania połączeń kolejowych na linii Rybnik - Wodzisław Śląski. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>