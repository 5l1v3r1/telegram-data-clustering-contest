<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bakan-kurum-dan-siyanur-aciklamasi-satisina-yasak-getiriyoruz-1209514.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-20T17:05:00+00:00"/>
    <meta property="og:title" content="Bakan Kurum'dan 'siyanür' açıklaması: Satışına yasak getiriyoruz"/>
    <meta property="og:description" content="Çevre ve Şehircilik Bakanı Kurum, 'Mevzuat değişikliğiyle piyasa ve internetten siyanür bileşiklerini içeren maddelerin satışına yasak getiriyoruz.' açıklamasında bulundu."/>
  </head>
  <body>
    <article>
      <h1>Bakan Kurum'dan 'siyanür' açıklaması: Satışına yasak getiriyoruz</h1>
      <h2>Çevre ve Şehircilik Bakanı Kurum, 'Mevzuat değişikliğiyle piyasa ve internetten siyanür bileşiklerini içeren maddelerin satışına yasak getiriyoruz.' açıklamasında bulundu.</h2>
      <address>
        <time datetime="2019-11-20T17:05:00+00:00">20 Nov 2019, 17:05</time>
      </address>
      <p><b>Çevre ve Şehircilik Bakanı Murat Kurum,</b> "Yeni mevzuat değişikliğiyle, halkımıza piyasa ve internet ortamından <b>siyanür </b>bileşiklerini içeren maddelerin satışına yasak getiriyoruz." dedi.</p>
      <p><b>Kurum </b>yaptığı açıklamada, siyanür kullanımı nedeniyle son günlerde meydana gelen üzücü olayların tekrar yaşanmaması için ilgili bakanlıklar ve kurumlarla çalışmalar yaptıklarını söyledi.</p>
      <p>Siyanürlü bileşiklerin halka satışının yasaklanması ve yurt içi satışlarının izlenmesi amacıyla yapılacak mevzuat değişikliğiyle söz konusu bileşiklerin kontrolsüz kullanımının önüne geçmeyi amaçladıklarını belirten Kurum, şöyle konuştu:</p>
      <p>"Bu sebeple <b>30105 sayılı Kimyasalların Kaydı, Değerlendirilmesi, İzni ve Kısıtlanması Hakkında Yönetmeliği </b>kapsamında mevzuat değişikliğine gidiyoruz. Yeni mevzuat değişikliğiyle, halkımıza piyasa ve internet ortamından siyanür bileşiklerini içeren maddelerin satışına yasak getiriyoruz. Söz konusu yönetmelikte siyanürlü bileşiklerin risklerinin kontrol altına alınması, ülkemizde kontrolsüz kullanımının engellenmesi, bu bileşiklere halkın erişiminin yasaklanması amacıyla<b> Siyanürlü Bileşikler 'Belirli Zararlı Maddelerin, Karışımların ve Eşyaların İmalatı, Piyasaya Arzı ve Kullanımı Hakkında Kısıtlamalar Listesi</b>'ne ilave edildi<b>. Düzenleme, Resmi Gazete</b>'de yayımlanmak üzere <b>Cumhurbaşkanlığının </b>onayına sunuldu."</p>
      <p>Firmalara<b> "Son Kullanıcı Beyannamesi" </b>zorunluluğu getirildi</p>
      <p><b>Bakan Kurum,</b> <b>siyanürlü </b>bileşiklerin yurt içi satışlarının izlenebilmesi için firmalara, "Son Kullanıcı Beyannamesi" bildirme zorunluluğu da getirildiğine dikkati çekerek, "Son Kullanıcı Beyannamesi ile imalatçılardan ithalatçılara, dağıtıcılardan kullanıcılara kadar siyanürlü bileşiklerin satışı ve takibi kontrol altına alınacak." ifadesini kullandı.</p>
      <figure>
        <img src="https://images.bursadabugun.com/editor/haber/20112019/5dd5631855427e0fb8902884-5dd564372b23d.jpg"/>
      </figure>
    </article>
  </body>
</html>