<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/ana-ros-ambasadorka-svetovne-turisticne-organizaci"/>
    <meta property="og:site_name" content="Primorske novice"/>
    <meta property="article:published_time" content="2019-11-20T17:11:01+00:00"/>
    <meta property="og:title" content="Ana Roš ambasadorka svetovne turistične organizacije"/>
    <meta property="og:description" content="Svetovna turistična organizacija UNWTO, ki deluje pod okriljem ZN, je slovenski kulinarični mojstrici Ani Roš podelil naziv ambasadorke za gastronomski turizem. “Ana Roš je s svojo zavezanostjo k uporabi lokalnih sestavin zgled pri prispevanju k trajnostnemu podjetništvu,” je poudaril generalni sekretar UNWTO Zurab Pololikašvili."/>
  </head>
  <body>
    <article>
      <h1>Ana Roš ambasadorka svetovne turistične organizacije</h1>
      <address><time datetime="2019-11-20T17:11:01+00:00">20 Nov 2019, 17:11</time> by <a rel="author">STA</a></address>
      <p>
        <b>Svetovna turistična organizacija UNWTO, ki deluje pod okriljem ZN, je slovenski kulinarični mojstrici Ani Roš podelil naziv ambasadorke za gastronomski turizem. “Ana Roš je s svojo zavezanostjo k uporabi lokalnih sestavin zgled pri prispevanju k trajnostnemu podjetništvu,” je poudaril generalni sekretar UNWTO Zurab Pololikašvili.</b>
      </p>
      <figure>
        <img src="https://static.primorske.si/foto/highres/gnweb/720560_chefinja_leta1.jpg"/>
        <figcaption>Svetovna turistična organizacija je slovenski kulinarični mojstrici Ani Roš podelila naziv ambasadorke za gastronomski turizem. </figcaption>
      </figure>
      <p><b>LJUBLJANA</b> &gt; V Hiši Franko v Kobaridu pod rokami <b>Ane Roš</b> na temelju lokalnih in sezonskih kakovostnih sestavin nastajajo edinstvene kulinarične kreacije, ki navdušujejo gastronomske ocenjevalce in predstavnike gastronomskih medijev, so ob tej priložnosti zapisali v Slovenski turistični organizaciji (STO). “Ana Roš prisega na filozofijo 'z vrta na krožnik' in česar ne pridela na domačem zeliščnem in zelenjavnem vrtu, dobi iz svoje široke mreže lokalnih dobaviteljev. Z veseljem kombinira tradicionalne lokalne jedi s sodobnimi kuharskimi metodami,” so dodali.</p>
      <h3>Ambasadorstvo kot spodbuda</h3>
      <p>“Ta naziv je nekakšno vodilo, kaj lahko slovenska gastronomija, ali katera koli druga podobna ambiciozna dejavnost, doseže,” je poudarila Roševa. “Zame ambasadorstvo sicer ni nagrada, ampak spodbuda, da ostanem zgled vsem tistim, ki ne vedo, ali lahko zares uspejo v tem, kar želijo, in potrebujejo samo malo spodbude, da postanejo še boljši,” je dodala.</p>
      <p>Kulinarika pomembno prispeva k povečanju zanimanja svetovne javnosti in globalnih medijev za Slovenijo. Roševa je še okrepila to zanimanje s svojimi nastopi v oddaji Chef's Table ter nazivom najboljše kuharske mojstrice na svetu leta 2017, poudarjajo v STO.</p>
      <h3>Maja Pak: Slovenija je med ljubitelji vrhunske gastronomije vse bolj prepoznavna</h3>
      <p>“Slovenija je med ljubitelji vrhunske gastronomije vse bolj prepoznavna in zaželena destinacija. Velika zasluga za to gre tudi izjemnim kuharskim mojstrom, kot je Ana Roš,” je poudarila direktorica STO <b>Maja Pak</b>. STO s kuharskimi mojstri sodeluje pri predstavitvah Slovenije na najpomembnejših tujih trgih, kjer jo umešča kot destinacijo za butična petzvezdična gastronomska doživetja, kot nosilko naziva Evropska gastronomska regija 2021 in kot destinacijo, ki jo izpostavljata ugledna vodnika Michelin in Gault&amp;Millau.</p>
      <p>Razglasitev Roševe za ambasadorko UNWTO se je zgodila v okviru gostovanja Hiše Franko v Madridu in predstavitve Slovenije v organizaciji slovenskega veleposlaništva v Madridu, STO in urada vlade za komuniciranje.</p>
    </article>
  </body>
</html>