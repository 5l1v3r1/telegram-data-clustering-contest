<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/prestplenie/misteriyata-s-razstrelyaniya-petr-se-zaplita-kde-e-izteklata-ot-srtseto-mu-krv_news710443.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-20T17:43:00+00:00"/>
    <meta property="og:title" content="Мистерията с разстреляния Петър се заплита, къде е изтеклата от сърцето му кръв"/>
    <meta property="og:description" content="Още не е ясно какво е правил край езерото Вая, а трупът му видимо е бил преместван, озадачени са разследващите"/>
  </head>
  <body>
    <article>
      <h1>Мистерията с разстреляния Петър се заплита, къде е изтеклата от сърцето му кръв</h1>
      <h2>Още не е ясно какво е правил край езерото Вая, а трупът му видимо е бил преместван, озадачени са разследващите</h2>
      <address>
        <time datetime="2019-11-20T17:43:00+00:00">20 Nov 2019, 17:43</time>
      </address>
      <p>https://blitz.bg/kriminalni/prestplenie/misteriyata-s-razstrelyaniya-petr-se-zaplita-kde-e-izteklata-ot-srtseto-mu-krv_news710443.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574261711-rgkhkhkh.jpg"/>
      </figure>
      <p>
        <b>Разследването на убийството на 33-годишния Петър Валериев от кв. "Черно море" навлезе във фаза, в която криминалистите от ОДМВР-Бургас трябва да вземат трудни решения. Семейство Таня и Петко Кралеви, които са единствените свидетели, дали насока къде се намира трупа, са освободени, пише <a href="https://www.flagman.bg/article/201504">"Флагман"</a>.</b>
      </p>
      <p>Те са били задържани с мярка за неотклонение 24 часа, но срещу тях не е повдигнато обвинение. Задържането им се е наложило единствено и само заради факта, че по думите им, те видели трупа в канавката между СОМАТ и ТЕЦ-а в Бургас в неделя около 11:30 часа, а са информирали Второ РУ на МВР за зловещата находка едва в 18 часа в понеделник.<br/><br/>Криминалният случай е един от най-тежките, с които са се занимавали полицаите през последните 20 години.</p>
      <p>Сем. Кралеви първоначално е завело полицаите около 19 часа на място, близо до жп линията, за което били сигурни, че именно там предния ден, докато били на разходка, кучето им надушило трупа. Оказало се, че там дори липсват следи от кръв. Нещо повече – тялото на застреляния в сърцето мъж е било намерено на няколко стотин метра встрани.<br/><br/>Видимо е било премествано, тъй като липсвало изтичане на кръв от входно-изходната рана на сърцето. Жертвата е била простреляна в гръб. Точно тези факти силно са озадачили полицаите и заплитат случая допълнително.</p>
      <p>Вчера са иззети всички ловни оръжия, с които е разполагал Петко Кралев.</p>
      <p>„Семейството е без мярка за неотклонение, не виждаме причина да им се повдига обвинение, докато не излязат резултати от балистичните експертизи”, каза източник, близък до разследването.</p>
      <p>Мъртвият е познат в кв. Черно море и в съседния на него кв. Рудник като конфликтна личност. Участвал е в масово сбиване като подстрекател, ва което е бил арестуван. В масивите на МВР за него има и други данни – засичан е с наркотици. Бил е женен за кратко и има две деца, но съпругата му го напуснала преди 2 години и заминала с тях за Северозападна България, където е родното й място.</p>
      <p>Къщата на ул, „Стоян Димов” № 33 се оказа заключена. Съседите са категорични, че майката не живее там, тъй като била на работа в чужбина, а Петър не се е прибирал у дома повече от месец. Какво е правел той в района около езерото „Вая” в посока кв. Долно Езерово, е пълна мистерия.</p>
      <p>До няколко часа вчера в сила беше и версията, че може да е прострелян случайно от ловец, тъй като там често ходели ловни дружинки за отстрел на пернати. Проблемът е, че гръдният му кош не е пръснат от дребни сачми, а от патрон на сериозно огнестрелно оръжие.</p>
      <p>Петър Валериев е бил адресно регистриран при баща си в кв. Черно море, но от години живеел при майка си Соня в кв. Рудник. Родителите му били разделени. От местната власт са категорични, че Петър никога никъде е не започвал легална работа. Дори се съмняват, че има основно образование.</p>
      <p>Неразкрит стои и случаят намерен в гората край село Вълчаново в Странджа. 47-годишният Пламен Стаматов – Перо от Поморие бе намерен без глава, отдалечен от оръжието си. При аутопсията на тялото му така и не се разбра дали е издъхнал от естествена смърт по време на лов и главата му е изядена от животни или тя е била отнесена при стрелба почти от упор. <br/><br/>Перо бе известен като най-големия автокрадец за всички времена в Поморие.<br/><br/><b>ОЧАКВАЙТЕ ПОДРОБНОСТИ В БЛИЦ</b></p>
    </article>
  </body>
</html>