<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23503342-salariul-minim-2020-sunt-trei-scenarii-lucru-nivelul-crestere-decis-guvern-saptamana-viitoare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T17:01:00+00:00"/>
    <meta property="og:title" content="Salariul minim 2020. Sunt trei scenarii de lucru. Nivelul de creștere va fi decis de Guvern săptămâna viitoare"/>
    <meta property="og:description" content="Decizia finală privind creșterea salariului minim va fi luată săptămâna viitoare, nu în această săptămână. În acest sens, marți va avea loc o întâlnire cu"/>
  </head>
  <body>
    <article>
      <h1>Salariul minim 2020. Sunt trei scenarii de lucru. Nivelul de creștere va fi decis de Guvern săptămâna viitoare</h1>
      <address><time datetime="2019-11-20T17:01:00+00:00">20 Nov 2019, 17:01</time> by <a rel="author">CP</a></address>
      <p><b>Decizia finală privind creșterea salariului minim va fi luată săptămâna viitoare, nu în această săptămână. În acest sens, marți va avea loc o întâlnire cu sindicatele și patronatele, a anunțat ministrul muncii, Violeta Alexandru. Aceasta a spus că sunt trei scenarii de lucru, care arată diferite niveluri de creștere. Premierul Ludovic Orban a spus zilele trecute că salariul minim pe economie ar putea crește cu 7,2%, însă Violeta Alexandru nu a dorit să confirme acest procent.</b><br/><br/>Ministrul Muncii a spus că sigur va fi o creștere, însă decizia va fi luată abia după ce vor fi finalizate consultările cu sindicatele și mediul de afaceri. "La sfârșitul săptămânii viitoare putem lua o decizie", a precizat Violeta Alexandru. Aceasta a mai spus că informații despre salariul minim vor fi furnizate și marți după consultările cu sindicatele și patronatele.<br/><br/>Reamintim că zilele trecute Ludovic Orban a spus că salariul minim pe economie ar putea crește cu 7,2%. Orban a spus că se va calcula în funcție de indicele prețurilor de consum și de cel al productivității. "În cursul acestei săptămâni, definitivăm propunerile pentru formula de calcul a salariului minim. Dacă stabilim că formula de calcul pentru salariul minim va fi determinată de rata inflației, indicele de creștere a prețurilor de consum, și de indicele de creștere a productivității, salariul minim pe economie ar putea crește cu 7,2%", a spus premierul. <br/><br/><br/></p>
    </article>
  </body>
</html>