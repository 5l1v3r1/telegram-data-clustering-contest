<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622560/%D8%A7%D8%AE%D8%B1%D8%A7%D8%AC-%D9%85%D9%86-%D8%B5%D8%AF-%D8%AF%D8%B1%D8%B5%D8%AF-%D8%A7%D8%B4%D8%AA%D8%A8%D8%A7%D9%87-%D8%A8%D9%88%D8%AF-%D8%A8%D9%87-%D8%AF%D8%A7%D9%88%D8%B1-%DA%AF%D9%81%D8%AA%D9%85-%D8%AF%D8%A7%D9%88%D8%B1%DB%8C-%D8%B1%D8%A7-%DA%A9%D9%86%D8%A7%D8%B1-%D8%A8%DA%AF%D8%B0%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T17:03:00+00:00"/>
    <meta property="og:title" content="اخراج من صد درصد اشتباه بود/ به داور گفتم داوری را کنار بگذار"/>
    <meta property="og:description" content="کاپیتان تیم فوتسال مس سونگون گفت: اخراج من در بازی با فرش آرا صد درصد اشتباه بود و امیدوارم فدراسیون فوتبال محرومیتم را ببخشد."/>
  </head>
  <body>
    <article>
      <h1>اخراج من صد درصد اشتباه بود/ به داور گفتم داوری را کنار بگذار</h1>
      <h2>کاپیتان تیم فوتسال مس:</h2>
      <address>
        <time datetime="2019-11-20T17:03:00+00:00">20 Nov 2019, 17:03</time>
      </address>
      <p>
        <i>کاپیتان تیم فوتسال مس سونگون گفت: اخراج من در بازی با فرش آرا صد درصد اشتباه بود و امیدوارم فدراسیون فوتبال محرومیتم را ببخشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرهاد فخیم درباره پیروزی تیم فوتسال مس سونگون مقابل فرش آرا در هفته هفدهم لیگ برتر گفت: بازی سنگینی داشتیم. هرچه که کادر فنی به ما گفته بود را به نحو احسن در زمین انجام دادیم. چند هفته است جوری بازی می کنیم که به حریفانمان کم موقعیت گل می دهیم. دروازه بان‌مان هم عالی است. برنامه ریزی آقای افضل (سرمربی تیم مس) طوری است که کم گل بخوریم. هفته های ابتدایی که سرمربی تیم عوض شده بود چند مصدوم داشتیم ولی الان تمام بازیکنان شرایط خوبی دارند.</p>
      <p>کاپیتان تیم فوتسال مس درباره اخراجش در این مسابقه با کارت قرمز مستقیم، تصریح کرد: صحنه برخورد من با بازیکن فرش آرا اخراج نداشت. تیم اول با تیم سوم جدول بازی داشت و مشخص است که چنین مسابقه ای حتی اگر حاشیه نداشته باشد، دیداری فیزیکی است. به نظرم داور مسابقه خیلی ضعیف بود. این داور را برای اولین بار بود که می دیدم. در راه برگشت در فرودگاه هم به داور گفتم که اگر تصمیمت در اخراجم درست بود، فوتسال را کنار می گذارم و اگر تصمیمت اشتباه بود، شما از داوری خداحافظی کن.</p>
      <figure>
        <img src="https://aftabnews.ir/files/fa/news/1398/8/29/361725_846.jpg"/>
      </figure>
      <p>فخیم تاکید کرد: ما فیلم مسابقه را دیدیم. داور می گفت با مشت یا آرنج به بازیکن حریف زده ای در حالی که ما سینه به سینه شدیم. آن صحنه حتی کارت زرد هم نداشت. برای چنین بازی فوق العاده حساسی باید داور باتجربه تری می گذاشتند. قبل از صحنه اخراجم، یک خطای صد درصد برای تیم فرش آرا رخ داد ولی داور آنرا تمارض بازیکن حریف تشخیص داد. فکر می کنم من را برای جبران آن نتیجه از زمین اخراج کرد تا هم به نفع ما سوت زده باشد هم به نفع آنها.</p>
      <p>وی با بیان اینکه تیم مس از داوری این مسابقه به فدراسیون فوتبال شکایت کرده است، ادامه داد: امیدوارم کارت قرمزم بخشیده شود و هفته هجدهم بتوانم برای مس بازی کنم.</p>
      <p>کاپیتان تیم مس با اشاره به برخورد خوب تماشاگران مشهدی با تیم مس، تاکید کرد: از تماشاگران ناراضی نیستم. حتی آقای مرتضایی دستم را گرفت و به سمت تماشاگران مشهد برد. باید از هواداران فرش آرا تشکر کنم. گلایه من فقط از دو، سه بازیکن فرش آرا است که چون به تیم ملی دعوت شده اند، فکر می کنند باید همه جور حرفی را بزنند.</p>
      <p>فخیم اظهار کرد: مشخصا روی صحبتم با بهزاد عظیمی است. او در بازی به من می گفت چه کار کنم یا چه کار نکنم! بازیکن جوان که نباید در زمین حرف بزند. فرش آرا بازیکن بزرگ و با اخلاقی مثل قدرت بهادری دارد که به معنای واقعی کاپیتان است. سایر بازیکنانش این حق را ندارند که به ما دستور بدهند!</p>
      <p>کاپیتان تیم فوتسال مس در پایان گفت: امسال امید زیادی داریم که دوباره قهرمان لیگ شویم. تیم ما رو به پیشرفت است و این پیشرفت را احساس می کنیم. چیزهایی در تیم داریم که سایر حریفان ندارند.</p>
    </article>
  </body>
</html>