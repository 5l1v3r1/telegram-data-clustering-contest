<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742725"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T17:24:00+00:00"/>
    <meta property="og:title" content="บ.ยักษ์ใหญ่'คอนติเนนทอล' ปลดพนักงานอีก5,500คน"/>
    <meta property="og:description" content="คอนติเนนทอล บริษัทผู้ผลิตชิ้นส่วนรถยนต์ยักษ์ใหญ่ของโลกแห่งเยอรมนี ประกาศปลดพนักงาน 5,500 คน ภายในปี พ.ศ. 2571 ตามแผนลดรายจ่ายครั้งใหญ่ เพื่อเผชิญกับภาวะเศรษฐกิจโลกสะดุด และความต้องการเครื่องยนต์สันดาปภายในอ่อนลง"/>
  </head>
  <body>
    <article>
      <h1>บ.ยักษ์ใหญ่'คอนติเนนทอล' ปลดพนักงานอีก5,500คน</h1>
      <address>
        <time datetime="2019-11-20T17:24:00+00:00">20 Nov 2019, 17:24</time>
      </address>
      <p>
        <b>คอนติเนนทอล บริษัทผู้ผลิตชิ้นส่วนรถยนต์ยักษ์ใหญ่ของโลกแห่งเยอรมนี ประกาศปลดพนักงาน 5,500 คน ภายในปี พ.ศ. 2571 ตามแผนลดรายจ่ายครั้งใหญ่ เพื่อเผชิญกับภาวะเศรษฐกิจโลกสะดุด และความต้องการเครื่องยนต์สันดาปภายในอ่อนลง</b>
      </p>
      <p>สำนักข่าวเอเอฟพีรายงานจากเมืองแฟรงค์เฟิร์ต ประเทศเยอรมนี เมื่อวันที่ 20 พ.ย. ว่า เอลมาร์ ดาเกนฮาร์ท ประธานคณะเจ้าหน้าที่บริหาร (ซีอีโอ) บริษัทคอนติเนนทอล กล่าวในแถลงการณ์ เมื่อวันพุธ ว่า แผนการปลดพนักงานครั้งใหม่ จะส่งผลกระทบต่อสาขาของบริษัทในเยอรมนี อิตาลี และสหรัฐ การปลดจะช่วยสนับสนุน ความจำเป็นเร่งด่วนของบริษัท ในการปรับเปลี่ยนเทคโนโลยี รวมทั้งจะช่วยเสริมศักยภาพการแข่งขัน และความอยู่รอดในอนาคต<br/><br/>บริษัทคอนติเนนทอล ตั้งเป้าหมายประหยัดรายจ่าย ปีละ 500 ล้านยูโร (16,698 ล้านบาท) นับตั้งแต่ปี พ.ศ. 2566<br/><br/>ความเคลื่อนไหวของคอนติเนนทอล มีขึ้นขณะที่อุตสาหกรรมยานยนต์ที่ทรงพลังของเยอรมนี ซึ่งมีพนักงานลูกจ้างรวมกันราว 800,000 คน กำลังได้รับผลกระทบจากความขัดแย้งทางการค้าโลก การจำกัดการปล่อยก๊าซที่เข้มงวด รวมทั้งการปรับเปลี่ยนไปสู่รถยนต์ไฟฟ้าและรถยนต์อัตโนมัติ ที่ใช้เงินทุนสูงมาก </p>
      <figure>
        <img src="https://www.dailynews.co.th/admin/upload/20191121/news_UQqMyNHcyL003658_533.jpg?v=20191121069?v=1466"/>
      </figure>
      <p>ในแถลงการณ์ฯ บริษัทคอนติเนนทอลจะปิดโรงงานในเมืองโรดิง เยอรมนี และที่เมืองนิวพอร์ต นิวส์ รัฐเวอร์จิเนีย สหรัฐ ภายในปี พ.ศ. 2567 เนื่องจากจะเลิกการผลิตชิ้นส่วนไฮดรอลิก สำหรับเครื่องยนต์เบนซินและเครื่องยนต์ดีเซล การปิดโรงงานตามแผนจะทำให้มีคนตกงาน 520 ตำแหน่งที่เมืองโรดิง และ 720 ตำแหน่งที่รัฐเวอร์จิเนีย<br/><br/>ภายในปี พ.ศ. 2568 คอนติเนนทอลจะปลดพนักงานอีก 1,800 คน ที่โรงงานในเมืองบาเบนเฮาเซน ในเยอรมนี และอีก 750 คนภายในปี 2571 ที่โรงงานในเมืองปิซา อิตาลี ตามด้วย 850 คน ที่โรงงานในเมืองลิมบาค-โอเบอร์ฟรอห์นา ในเยอรมนี<br/><br/>แผนการปลดตามที่ประกาศล่าสุด เป็นการปลดเพิ่มจากที่ประกาศในเดือน ก.ย. ซึ่งปลดพนักงานคอนติเนนทอล 650 คน ที่โรงงานในรัฐนอร์ธแคโรไลนา สหรัฐ และอีก 270 คน ที่โรงงานในประเทศมาเลเซีย<br/><br/>คอนติเนนทอล ซึ่งมีพนักงานลูกจ้างทั่วโลกประมาณ 240,000 คน กล่าวย้ำในแถลงการณ์ ว่า พนักงานบางส่วนจะถูกเสนอให้ย้ายตำแหน่งและแผนกงาน ภายในบริษัท<br/>เดือน ต.ค.ที่ผ่านมา บริษัทคอนติเนนทอล เผยผลประกอบการ ขาดทุนสุทธิ 1,990 ล้านยูโร (66,757 ล้านบาท) ในช่วงไตรมาส 3 ของปี 2562 และคาดว่าผลประกอบการตลอดทั้งปีนี้จะขาดทุนเช่นกัน.<br/><br/>เครดิตภาพ - FMT, REUTERS</p>
    </article>
  </body>
</html>