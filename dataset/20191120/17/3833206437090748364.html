<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Zhenata-na-Kostadin-ubil-sina-si-razkaza-tezhkata-istoriya-na-semeistvoto-915405"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T17:55:00+00:00"/>
    <meta property="og:title" content="Жената на Костадин, убил сина си, разказа тежката история на семейството"/>
    <meta property="og:description" content="Съпругата на Костадин Пелтеков, който застреля сина си Стоян, разказа тежката история на семейството..."/>
  </head>
  <body>
    <article>
      <h1>Жената на Костадин, убил сина си, разказа тежката история на семейството</h1>
      <address>
        <time datetime="2019-11-20T17:55:00+00:00">20 Nov 2019, 17:55</time>
      </address>
      <p>Съпругата на Костадин Пелтеков, който застреля сина си Стоян, разказа тежката история на семейството им днес в съдебната зала, предаде репортер на <b>Plovdiv24.bg</b>. Радост сподели за кошмарните 20 години, през които са били подлагани на изнудване и заплахи от сина си.</p>
      <p>Преди години Костадин загубил първата си съпруга и голямата си дъщеря в катастрофа. По-късно се оженил за Радост, която обикнала и осиновила малката му дъщеря. След това се родил Стоян. </p>
      <p>По думите на майката, Стоян Пелтеков е посегнал към наркотиците, още когато бил 9-ти клас. Прекъснал образованието си и завършил като частен ученик. 4 години е лекуван в психиатрична клиника. Изгонен е от казармата заради дрогата. Когато се запознал с гаджето си Марина, която сега лежи в Сливенския затвор за кражби, затънал още повече, защото тя била зависима от хероина. Родителите му Костадин и Радост се опитали да му помогнат, искали да го пратят в комуна, но той категорично отказал.</p>
      <p>Отнел от майка си 40 грама злато, телевизори и всякакви вещи, за да може да си закупува хероин и метадон. Когато Стоян и приятелката му Марина заживели с родителите му, животът им се превърнал още по-голям ад. Събрал ги общият интерес към наркотиците. Марина проституирала и имала слабост към хазарта. Тя редовно крадяла дрехите и вещите на свекърва си. </p>
      <p>Двамата отишли да живеят на квартира, защото родителите на убития не издържали на тормоза и ги изгонили, но въпреки това им плащали наема и храната. Стоян редовно ги заплашвал, че ще се самоубие. Свидетели са чували как се заканвал на баща си Костадин, когато той отказвал да му даде пари за наркотици. Детето на скандалната двойка от раждането до днес се отглежда от Радост и Костадин. </p>
      <p>Веднъж Стоян отишъл да види дъщеря си, която била на няколко месеца. Според майка му, отново бил замотан и изпуснал бебето на терасата от 30 см височина. За щастие не получило сериозни травми. </p>
      <p>Радост каза, че мъжът й се грижил за цялото семейство, никога не повишавал тон и не е посягал на човек. Когато на 23 септември 2017 година във вилен имот, находящ се в местността Сай дере на Куклен, се стигнало до нещастния инцидент, Костадин се обадил на съпругата си и казал "Застрелях Стоян!". След това се обадил в полицията. Той бил силно раздразнен и афектиран от системния тормоз на Стоян, който отново му искал пари.</p>
      <p>Костадин Пелтеков и супругата му в момента се грижат за онкоболната си дъщеря, нейното малко дете и детето на загиналия Стоян. Днес обвиняемият се призна за виновен и каза, че ще бъде благодарен, ако има възможност да се грижи за семейството си.</p>
      <p>Съдия Минев бе милостив и прецени, че ако лиши бащата от свобода, ще накаже и роднините, които са зависими от него. Взе под внимамие и системния тормоз, който подсъдимият е преживял последните 20 години. Затова Окръжният съд даде на Пелтеков условна присъда от 2 години с изпитателен срок от 3 години.</p>
    </article>
  </body>
</html>