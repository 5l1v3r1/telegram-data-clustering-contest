<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836894-ekonomichnogo-obgruntuvannya-demonopolizatsiyi-spirtu-nemaye-minfin"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:48:00+00:00"/>
    <meta property="og:title" content="Економічного обґрунтування демонополізації спирту немає - Мінфін"/>
    <meta property="og:description" content="КИЇВ. 20 листопада. УНН. У Міністерстві фінансів України опрацювали президентський законопроект № 2300 про демонополізацію спиртової галузі. Про це у …"/>
  </head>
  <body>
    <article>
      <h1>Економічного обґрунтування демонополізації спирту немає - Мінфін</h1>
      <address><time datetime="2019-11-20T17:48:00+00:00">20 Nov 2019, 17:48</time> by <a rel="author">Петро Івасюк</a></address>
      <p><b>КИЇВ. 20 листопада. УНН.</b> У Міністерстві фінансів України опрацювали <a href="http://w1.c1.rada.gov.ua/pls/zweb2/webproc4_1?pf3511=67165">президентський законопроект № 2300</a> про демонополізацію спиртової галузі. Про це у відповідь на запит <b>УНН</b> повідомили у відомстві.</p>
      <p>Прийняття законопроекту дозволить збільшити надходження до бюджету, прогнозують у міністерстві — шляхом зростання кількості ліцензій на виробництво та оптову торгівлю спиртом та, відповідно, плати за їх отримання. Втім як і на скільки у міністерстві точно не знають. Пояснюють, що економічних розрахунків немає, хоча мали б бути.</p>
      <p>“Під час опрацювання зазначеного законопроекту Міністерством фінансів було надано зауваження, щодо необхідності наявності фінансового-економічного обґрунтування, відповідно до п.1. ст.27 Бюджетного кодексу”, — повідомили у Мінфіні.</p>
      <p>Довідка: пунктом 1 статті 27 Бюджетного кодексу України передбачено, що до законопроекту, прийняття якого призведене до зміни показників бюджету, суб’єкт права законодавчої ініціативи зобов’язаний додати фінансово-економічне обґрунтування (включаючи відповідні розрахунки).</p>
      <p>“Якщо такі зміни показників бюджету передбачають зменшення надходжень бюджету та/або збільшення витрат бюджету, до законопроекту подаються пропозиції змін до законодавчих актів України щодо скорочення витрат бюджету та/або джерел додаткових надходжень бюджету для досягнення збалансованості бюджету”, — передбачено у Бюджетному кодексі України.</p>
      <p>Раніше про відсутність економічного обгрунтування до законопроекту Зеленського повідомили у міністерстві з розвитку економіки та Офісі Президента. Обидва відомства не володіють інформацією, як запропонована ініціатива Президента вплине на економіку країни.</p>
      <p>В Офісі Президента <a href="https://www.unn.com.ua/uk/exclusive/1836455-v-ofisi-prezidenta-viznali-scho-ne-mayut-ekonomichnikh-rozrakhunkiv-demonopolizatsiyi-ukrspirtu">заявили</a>, що усі дані брали з відкритих джерел та обговорювали законопроект із “заінтересованими особами”.</p>
      <p>У міністерстві своєю чергою повідомили, що прогнозований прибуток в розмірі 5-10 млрд грн від демонополізації спирту — це попередні дані.</p>
      <p>У бюджеті країни на 2020 рік такі цифри теж не підтверджено.</p>
    </article>
  </body>
</html>