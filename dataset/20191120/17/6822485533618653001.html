<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T17:03:00+00:00"/>
    <meta property="og:title" content="سلامت دندان را با اعمال زیبایی به خطر نیندازید"/>
    <meta property="og:description" content=" به گزارش فارس، علی یزدانی، دبیر علمی سمینار اصول زیبایی در دندان‌پزشکی گفت: این سمینار از ۲۹ آبان تا یکم آذر ۹۸ در سالن تلاش برگزار می‌شود، مورد تایید وزارت بهداشت بوده و دارای امتیاز بازآموزی برای شرکت کنندگان است."/>
  </head>
  <body>
    <article>
      <h1>سلامت دندان را با اعمال زیبایی به خطر نیندازید</h1>
      <address>
        <time datetime="2019-11-20T17:03:00+00:00">20 Nov 2019, 17:03</time>
      </address>
      <p>دبیر علمی سمینار اصول زیبایی در دندان‌پزشکی گفت: موضوعی که در سفید کردن دندان‌ها باید به آن توجه داشت، عدم تراش دندان‌هاست؛ زیرا سلامت دندان‌ها مقدم بر زیبایی است.</p>
      <p> به گزارش فارس، علی یزدانی، دبیر علمی سمینار اصول زیبایی در دندان‌پزشکی گفت: این سمینار از ۲۹ آبان تا یکم آذر ۹۸ در سالن تلاش برگزار می‌شود، مورد تایید وزارت بهداشت بوده و دارای امتیاز بازآموزی برای شرکت کنندگان است.</p>
      <p> وی با اشاره به انجام 30 سخنرانی در این سمینار سه روزه، گفت: برگزاری این رویداد علمی دو فایده دارد؛ نخست اینکه همکاران دندان‌پزشک با تازه‌های علمی در این رشته آشنا شده و دیگر اینکه، از امتیاز بازآموزی برخوردار می‌شوند.</p>
      <p>دبیر علمی سمینار اصول زیبایی در دندان‌پزشکی به موضوع کارهای زیبایی در دندان‌پزشکی اشاره کرد و افزود: درمان دندان‌ها جدا از کار زیبایی نیست؛ زیرا باید به گونه‌ای درمان‌های دندان‌پزشکی انجام شود که دندان‌ها به حالت طبیعی در آیند؛ بنابراین، زیبایی، لازمه درمان دندان‌پزشکی است.</p>
      <p>یزدانی با بیان اینکه سفید کردن دندان‌ها در بین خانم‌های ایرانی در حال تبدیل شدن به مُد است، گفت: سفید کردن دندان‌ها، نکات دیگری هم دارد که باید به آنها توجه داشت.</p>
      <p>وی افزود: در کارهای زیبایی دندان‌پزشکی، سلامت دندان‌ها نباید به خطر بیافتد و موضوعی که در سفید کردن دندان‌ها باید به آن توجه داشت، عدم تراش دندان‌هاست و یا اینکه حداقل تراش صورت بگیرد؛ زیرا، سلامت دندان‌ها مقدم بر زیبایی است.</p>
    </article>
  </body>
</html>