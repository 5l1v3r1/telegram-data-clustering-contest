<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/tha-kanoume-to-elliniko-vip-proorismo-o-proedros-tis-hard-rock-international-jim-allen-sto-newsit-gr/2919718/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T11:30:10+00:00"/>
    <meta property="og:title" content="«Θα κάνουμε το Ελληνικό VIP προορισμό» – Ο πρόεδρος της Hard Rock International Jim Allen στο newsit.gr"/>
    <meta property="og:description" content="Το νέο ολοκληρωμένο θέρετρο - καζίνο στο Ελληνικό αποτελεί προσωπικό στοίχημα του Jim Allen, προέδρου της Hard Rock International, που μαζί με την αμερικανική εταιρεία, Mohegan Sun, συμμετέχουν στο διαγωνισμό για την επένδυση που θα υλοποιηθεί στο Μητροπολιτικό Πάρκο Ελληνικού και θα ξεπεράσει το 1 δις. ευρώ."/>
  </head>
  <body>
    <article>
      <h1>«Θα κάνουμε το Ελληνικό VIP προορισμό» – Ο πρόεδρος της Hard Rock International Jim Allen στο newsit.gr</h1>
      <h2>Το νέο ολοκληρωμένο θέρετρο - καζίνο στο Ελληνικό αποτελεί προσωπικό στοίχημα του Jim Allen, προέδρου της Hard Rock International, που μαζί με την αμερικανική εταιρεία, Mohegan Sun, συμμετέχουν στο διαγωνισμό για την επένδυση που θα υλοποιηθεί στο Μητροπολιτικό Πάρκο Ελληνικού και θα ξεπεράσει το 1 δις. ευρώ.</h2>
      <address><time datetime="2019-11-20T11:30:10+00:00">20 Nov 2019, 11:30</time> by <a rel="author">Μαίρη Ι. Παπακωνσταντίνου</a></address>
      <p>Σε συνέντευξη που παραχώρησε στο newsit.gr ο Jim Allen δηλώνει ότι «Η Αθήνα αποτελεί έναν από τους κορυφαίους προορισμούς στον κόσμο. Στόχος μας να προσελκύσουμε VIP πελατεία από κάθε γωνιά του πλανήτη. Τώρα είναι η κατάλληλη στιγμή, καθώς η ελληνική κυβέρνηση και η ευρύτερη οικονομία βρίσκονται στη σωστή τροχιά. Στην Ελλάδα επενδύσαμε την περίοδο της οικονομικής κρίσης. Τώρα εστιάζουμε στο Ελληνικό, όμως διαβλέπουμε μεγάλες ευκαιρίες επέκτασης στην Ελλάδα».</p>
      <figure>
        <img src="https://www.newsit.gr/wp-content/uploads/2019/11/timallen-1200x800.jpg"/>
      </figure>
      <p><b>Ερ</b>. Πόσο σημαντική είναι για εσάς η επένδυση για το Καζίνο στο Ελληνικό, σε σχέση με την παγκόσμια επιχειρηματική δραστηριότητα του Ομίλου σας;</p>
      <p><b>Απ.</b> Πολύ σημαντική. Η Αθήνα είναι ένας από τους κορυφαίους προορισμούς στον κόσμο και πιστεύουμε ότι είναι ιδανική για ένα Ολοκληρωμένο Θέρετρο-Καζίνο (IRC) Hard Rock αυτής της εμβέλειας.</p>
      <figure>
        <img src="https://www.newsit.gr/wp-content/uploads/2019/11/HardRockHotelMaldives-1200x918.jpg"/>
      </figure>
      <p><b>Ερ</b>. Ποιο είναι το σημαντικό πλεονέκτημα που διαθέτει η εταιρεία σας για την υλοποίηση του μεγάλου έργου για το Καζίνο στο Ελληνικό;</p>
      <p><b>Απ.</b> Υπάρχουν τρία ξεκάθαρα πλεονεκτήματα που διαθέτει η Hard Rock έναντι του ανταγωνιστή της: Πρώτον η παγκόσμια παρουσία. Η Hard Rock είναι ένα από τα πιο γνωστά brand παγκοσμίως στον τομέα της ψυχαγωγίας. Είμαστε μια διεθνής επιχείρηση με σχεδόν 50 έτη επιτυχημένης λειτουργίας σε όλο τον κόσμο. Η λειτουργία 259 εγκαταστάσεων σε 75 χώρες απαιτεί κατανόηση και ευαισθησία όσον αφορά τις διαφορετικές κουλτούρες. Διαθέτουμε ενδοεταιρικούς πόρους που μας επιτρέπουν να διαχειριζόμαστε αποτελεσματικά την πρόσθετη πολυπλοκότητα που ενέχει η λειτουργία σε μια ξένη χώρα. Όπως γνωρίζετε, ήδη διαθέτουμε επιχειρήσεις στην Ελλάδα. Αυτή η γνώση της χώρας καθώς και το τεράστιο σύστημα υποστήριξης που διαθέτουμε μάς παρέχουν ένα ξεκάθαρο πλεονέκτημα έναντι του ανταγωνιστή μας. Χάρη στην παγκόσμια παρουσία της Hard Rock με 47.000 εργαζομένους και την εξυπηρέτηση 120 εκατομμυρίων και πλέον πελατών σε ετήσια βάση, έχουμε τη δυνατότητα για προώθηση του Integrated Resort Casinos (IRC) του Ελληνικού σε όλο τον κόσμο με τρόπους που δεν διαθέτει ο ανταγωνιστής μας. Δεύτερο πλεονέκτημα αποτελεί η ικανότητα που διαθέτουμε για την ανάπτυξη IRC. Η Hard Rock έχει ολοκληρώσει την Ανάπτυξη Ολοκληρωμένων Θέρετρων ύψους άνω των 3 δισ. δολαρίων από τον περασμένο Ιούνιο, εκ των οποίων περισσότερα από 2,75 δισ. δολάρια αντιστοιχούν μόνο στον μήνα Οκτώβριο. Συμμετείχα προσωπικά σε όλες τις φάσεις της ανάπτυξης του θέρετρου, ενώ διαθέτουμε ενδοεταιρικές ομάδες που διαχειρίζονται τη μελέτη και κατασκευή του έργου. Η απλή ανακοίνωση ενός έργου είναι πολύ διαφορετική από την παράδοσή του εγκαίρως και εντός των ορίων του προϋπολογισμού. Αυτό είναι άλλο ένα βασικό πλεονέκτημα που η Hard Rock έχει επιδείξει περίτρανα σε αντίθεση, για να είμαστε ειλικρινείς, με τον ανταγωνιστή μας. Όπως έχω δηλώσει σε πολλές συνεντεύξεις, έχω επίσης συνεργαστεί στενά με τον Sol Kerzner στην ανάπτυξη του Καζίνου Mohegan Sun. Τρίτο πλεονέκτημα του ομίλου αποτελεί η οικονομική Ισχύς. Η εταιρεία μας και η ισχύς της μητρικής εταιρείας, της Seminole Tribe of Florida, μας δίνει τη δυνατότητα να επενδύσουμε ίδια κεφάλαια στο έργο του Ελληνικού για να εξασφαλίσουμε την επιτυχημένη ολοκλήρωση και διαχείριση του IRC. Επίσης, είμαστε η πρώτη και μοναδική εταιρεία στον κλάδο που διαθέτει αξιολογήσεις πιστοληπτικής ικανότητας και από τους τρεις αντίστοιχους οργανισμούς. Αυτό μας επιτρέπει όχι μόνο να χρηματοδοτήσουμε το έργο με χαμηλότερο κόστος αλλά και να αντιμετωπίσουμε τυχόν πτωτικές τάσεις στην οικονομία. Επιπλέον, η οικονομική μας θέση, μας επιτρέπει να διαχειριστούμε πελάτες VIP που παίζουν με πολύ υψηλά ποσά, γεγονός το οποίο θεωρούμε σημαντικό για τη συνολική επιτυχία του έργου. Πιστεύουμε ότι αυτή η οικονομική ισχύς θα παίξει πολύ σημαντικό ρόλο στη σύγκριση με τους ανταγωνιστές μας. Ενδεικτικά αναφέρουμε ότι τα κέρδη προ τόκων, φόρων, απομείωσης και αποσβέσεων (EBITDA ) ενός μόνο από τα IRC της Hard Rock είναι υπερδιπλάσια των κερδών του συνολικού ομίλου του ανταγωνιστή μας.</p>
      <figure>
        <img src="https://www.newsit.gr/wp-content/uploads/2019/11/REND_HRHLondon_Exterior_V4-1200x704.jpg"/>
      </figure>
      <p><b>Ερ</b>. Πώς αξιολογείτε την οικονομική κατάσταση στην Ελλάδα σε αυτό το στάδιο και ποια είναι τα σχέδιά σας;</p>
      <p><b>Απ.</b> Έχουμε πολύ θετικές εκτιμήσεις για την ελληνική οικονομία και θεωρούμε ότι οι κινήσεις άλλων πολύ αξιόλογων επενδυτών όπως οι πρόσφατες εξαγορές ξενοδοχείων από την Blackstone, είναι μια ένδειξη ότι ο τομέας της φιλοξενίας, η ελληνική κυβέρνηση και η ευρύτερη οικονομία βρίσκονται στη σωστή τροχιά.</p>
      <p><b>Ερ</b>. Ποιες είναι οι επενδυτικές σχέσεις σας με την ελληνική αγορά γενικότερα;</p>
      <p><b>Απ.</b> Επενδύσαμε εκατομμύρια στην Ελλάδα στη διάρκεια της οικονομικής κρίσης, σε μια περίοδο που άλλοι δεν το έκαναν. Αυτή η επένδυση έχει πολύ θετικά αποτελέσματα και πιστεύουμε ότι η δέσμευσή μας απέναντι στο έργο του Ελληνικού και στον ελληνικό λαό αποδεικνύει την εμπιστοσύνη μας σε αυτή τη σχέση.</p>
      <figure>
        <img src="https://www.newsit.gr/wp-content/uploads/2019/11/HRHLuxuryKing-1200x600.jpg"/>
      </figure>
      <p><b>Ερ</b>. Εκτός από το Καζίνο, έχετε άλλα σχέδια συμμετοχής σε πρόσθετους τομείς στην Ελλάδα;</p>
      <p><b>Απ.</b> Το brand της Hard Rock γνωρίζει μια περίοδο τεράστιας ανάπτυξης. Με την πάροδο του χρόνου, διαβλέπουμε πολλές ευκαιρίες επέκτασης στην Ελλάδα, αλλά προς το παρόν εστιάζουμε κυρίως στο έργο του Ελληνικού.</p>
      <p><b>Ερ.</b> Ποιες είναι οι σημαντικότερες επενδύσεις της εταιρείας σας για την τρέχουσα περίοδο;</p>
      <p><b>Απ.</b> Τους τελευταίους δύο μήνες προχωρήσαμε σε σημαντικές επενδύσεις που απέδωσαν όλες. Αποκτήσαμε ένα νέο καζίνο στο Οχάιο με τιμή 745 εκατομμύρια δολάρια, εγκαινιάσαμε επεκτάσεις ύψους 700 και πλέον εκατομμυρίων δολαρίων και περισσότερων από 1,5 δισεκατομμυρίων δολαρίων στην Τάμπα και στο Χόλιγουντ της Φλόριντα, με τον πρώτο Πύργο Guitar Hotel στον κόσμο, καθώς και ένα ολοκαίνουριο IRC ύψους 450 εκατομμυρίων δολαρίων στο Σακραμέντο της Καλιφόρνια.</p>
      <figure>
        <img src="https://www.newsit.gr/wp-content/uploads/2019/11/SHR_Hollywood_Aerial-1200x834.jpg"/>
      </figure>
      <p><b>Ερ.</b> Ποια είναι η εικόνα του Ομίλου σας με αριθμητικά στοιχεία;</p>
      <p><b>Απ.</b> Ο όμιλος έχει παρουσία σε 75 χώρες και 259 τοποθεσίες, διαθέτοντας στην ομπρέλα του 13 καζίνα και 31 ξενοδοχεία. Στο σύνολο των εγκαταστάσεων τα έσοδα ξεπερνούν τα 5,8 δισεκατομμύρια δολάρια, ενώ ο όμιλος απασχολεί περισσότερους από 47.000 εργαζόμενους. Σε ετήσια βάση διοργανώνουμε 35.000 ζωντανές μουσικές εκδηλώσεις, προσφέροντας εμπειρίες ψυχαγωγίας σε περισσότερους από 120 εκατομμύρια επισκέπτες, ενώ ετησίως πουλάμε 83.000 μουσικά αναμνηστικά. Σε επίπεδο ομίλου, έχουμε υπογράψει συμβάσεις για 30 νέα ξενοδοχεία και 7 καζίνα, ενώ δηλώνω με βεβαιότητα ότι δεν υπάρχει καμία περίπτωση αθέτησης ή επαναδιαπραγμάτευσης των δανείων.</p>
      <figure>
        <img src="https://www.newsit.gr/wp-content/uploads/2019/11/HardRock7-1200x800.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/Hard-Rock-Hotel-Maldives_Overwater-Pool-Villa-1200x676.jpg"/>
      </figure>
      <h3>Ποιος είναι ο Jim Allen</h3>
      <p>Να σημειωθεί, ότι ο Jim Allen είναι υπεύθυνος για όλες τις δραστηριότητες τυχερών παιγνίων, φιλοξενίας και ψυχαγωγίας στη Seminole Tribe of Florida από το 2001. Διαχειρίστηκε την εξαγορά της Hard Rock International από τη Seminole Tribe of Florida το 2007, την πρώτη εξαγορά μεγάλης διεθνούς εταιρείας από φυλή ινδιάνων της Βόρειας Αμερικής, συμβάλλοντας στη συνέχεια για την επέκταση του σήματος παγκοσμίως. Μεταξύ άλλων, ηγήθηκε των επιτυχημένων διαπραγματεύσεων για τη συμφωνία περί παιγνίων μεταξύ της φυλής Seminole, της Πολιτείας της Φλόριντα και του Αμερικανικού Υπουργείου Εσωτερικών, ενώ είναι υπεύθυνος της μαζικής επέκτασης του Seminole Hard Rock Hotel &amp; Casino Hollywood, που πρόσφατα εγκαινίασε το πρώτο ξενοδοχείο σε σχήμα κιθάρας στη Φλόριντα.</p>
    </article>
  </body>
</html>