<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000111508"/>
    <meta property="og:site_name" content="MGR Online"/>
    <meta property="article:published_time" content="2019-11-20T11:15:00+00:00"/>
    <meta property="og:title" content="บอร์ด ทอท.เคาะปรับแผนแม่บทใหม่ ลุย “เทอร์มินัล 2 ด้านเหนือ” สร้างในเฟส 3"/>
    <meta property="og:description" content="บอร์ด ทอท.สั่งลุยเทอร์มินัล 2 ด้านเหนือ วงเงิน 4.2 หมื่นล้าน ปรับแผนแม่บทสุวรรณภูมิเป็นเฟส 3 ก่อสร้างพร้อมรันเวย์ 3 เพิ่มขีดรองรับผู้โดยสารเป็น 90 ล้านคน/ปี เร่งชงคมนาคม, สศช. และ ครม.อนุมัติตามขั้นตอน พร้อมเคาะลดค่าแลนดิ้ง"/>
  </head>
  <body>
    <article>
      <h1>บอร์ด ทอท.เคาะปรับแผนแม่บทใหม่ ลุย “เทอร์มินัล 2 ด้านเหนือ” สร้างในเฟส 3</h1>
      <address><time datetime="2019-11-20T11:15:00+00:00">20 Nov 2019, 11:15</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011537301.JPEG"/>
      </figure>
      <p>นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) หรือ ทอท. เปิดเผยว่า ที่ประชุมคณะกรรมการ (บอร์ด) ทอท. ที่มีนายประสงค์ พูนธเนศ ประธาน วันนี้ (20 พ.ย.) ได้มีมติเห็นชอบแผนแม่บทท่าอากาศยานสุวรรณภูมิและเห็นชอบโครงการก่อสร้างส่วนต่อขยายด้านทิศเหนือ (North Expansion) ลงทุนประมาณ 4.2 หมื่นล้านบาท ซึ่งอยู่ในแผนการพัฒนาระยะที่ 3 โดยหลังจากนี้ฝ่ายบริหาร ทอท.จะนำเสนอกระทรวงคมนาคมและสำนักงานคณะกรรมการพัฒนาการเศรษฐกิจและสังคมแห่งชาติ (สศช.) เพื่อเสนอคณะรัฐมนตรี (ครม.) พิจารณาต่อไป<br/><br/>เมื่อวันที่ 25 มิ.ย. 2562 ทอท.ได้มีการปรับปรุงแผนแม่บทสนามบินสุวรรณภูมิ โดยได้หารือกับสำนักงานนโยบายและแผนการขนส่งจราจร (สนข.) กองยุทธศาสตร์และแผนงาน (กยผ.) สำนักงานปลัดกระทรวงคมนาคม และ สศช. ในการดำเนินโครงการก่อสร้างอาคารผู้โดยสารหลังที่ 2 ตามแผนแม่บท (ฉบับ พ.ศ. 2561) โดยที่ประชุมเห็นว่าแผนแม่บทเป็นการวางแผนระยะยาว สามารถปรับปรุงได้ตามสถานการณ์ที่เปลี่ยนแปลงไป ซึ่ง ทอท.ต้องพิจารณารายละเอียดให้รอบด้าน คำนึงถึงการพัฒนาโครงสร้างพื้นฐานด้านคมนาคมอื่นๆ ที่ส่งผลต่อการคาดการณ์จำนวนผู้โดยสารของสุวรรณภูมิ และพิจารณาความเห็นของผู้มีส่วนเกี่ยวข้อง เช่น คณะกรรมการที่ปรึกษาท่าอากาศยาน (Airports Consultative Committee : ACC) และคณะกรรมการดำเนินงานธุรกิจการบินกรุงเทพ (Airline Operators Committee : AOC) โดยที่ผ่านมา ทอท.ได้ประชุมร่วมกับคณะกรรมการ ACC ในปี พ.ศ. 2562 จำนวน 7 ครั้ง และ ทอท.ได้ดำเนินการจัดทำแผนแม่บท (พฤศจิกายน 2562) ตามความเห็นของ ACC และแนวทางการจัดทำแผนแม่บทท่าอากาศยานตามคู่มือการพัฒนาท่าอากาศยาน (Airport Development Reference Manual : ADRM) ของ IATA รวมทั้งได้จัดทำรายงานการศึกษาและวิเคราะห์โครงการส่วนต่อขยายด้านทิศเหนือ (North Expansion) ตามแนวทางที่ ACC ได้ให้ความเห็นไว้ โดยมีสาระสำคัญของแผนแม่บท (พฤศจิกายน 2562) คือ <br/>1. ปรับปรุงข้อมูลการเชื่อมท่าอากาศยานทั้ง 3 แห่ง ได้แก่ ท่าอากาศยานดอนเมือง ท่าอากาศยานสุวรรณภูมิ และท่าอากาศยานอู่ตะเภา ให้สอดคล้องกับการพัฒนาระเบียงเศรษฐกิจพิเศษภาคตะวันออก (Eastern Economic Corridor : ECC) <br/><br/>2. ปรับปรุงข้อมูลการคาดการณ์ปริมาณการขนส่งทางอากาศให้เป็นปัจจุบัน โดยคำนึงถึงปริมาณผู้โดยสารส่วนที่เกินขีดความสามารถของท่าอากาศยานดอนเมืองในอนาคต<br/><br/>3. เพิ่มเติมข้อมูลการจัดสรรสายการบินที่ให้บริการประจำอาคารผู้โดยสารหลัก (Main Terminal Building : MTB) อาคารเทียบเครื่องบินรองหลังที่ 1 (SAT1) และส่วนต่อขยายด้านทิศเหนือ (North Expansion) ตามที่ ACC ได้ให้ความเห็น<br/><br/>4. เพิ่มเติมข้อมูลการกำหนดทางเลือกในการจัดวางอาคารผู้โดยสารเพื่อให้สอดคล้องกับปริมาณความต้องการใช้งาน<br/><br/>และ 5. ปรับลำดับการพัฒนาสนามบินสุวรรณภูมิ (Phasing) ให้มีขีดความสามารถสอดคล้องกับปริมาณ การขนส่งทางอากาศ ดังนี้ ระยะที่ 1 ประกอบด้วย อาคารผู้โดยสาร และทางวิ่ง 2 เส้น (ปัจจุบัน) สามารถรองรับผู้โดยสารได้ 45 ล้านคนต่อปี และเที่ยวบิน 68 เที่ยวบินต่อชั่วโมง <br/><br/>ระยะที่ 2 (ปีงบประมาณ 2554-2560 ประกอบด้วยการก่อสร้างอาคารเทียบเครื่องบินรองหลังที่ 1 เพื่อเพิ่มขีดความสามารถในการรองรับผู้โดยสารของ ทสภ.ได้ 60 ล้านคนต่อปี และเที่ยวบินได้ 68 เที่ยวบินต่อชั่วโมง กำหนดแล้วเสร็จปี 2563 <br/><br/>ระยะที่ 3 (ดำเนินการระหว่างปี 2559-2565) ประกอบด้วย การก่อสร้างทางวิ่งเส้นที่ 3 และการก่อสร้างส่วนต่อขยายด้านทิศเหนือ (North Expansion) เพื่อให้สามารถรองรับผู้โดยสารได้ 90 ล้านคนต่อปี และเที่ยวบินได้ 94 เที่ยวบินต่อชั่วโมง<br/><br/>ระยะที่ 4 (ดำเนินการระหว่างปี 2564-2569) ประกอบด้วยการก่อสร้างอาคารเทียบเครื่องบินรองหลังที่ 2 เพื่อให้สามารถรองรับผู้โดยสารได้ 105 ล้านคนต่อปี และเที่ยวบินได้ 94 เที่ยวบินต่อชั่วโมง <br/><br/>ระยะที่ 5 (ดำเนินการระหว่างปี 2568-2573) ประกอบด้วย การก่อสร้างอาคารผู้โดยสารด้านทิศใต้ และการก่อสร้างทางวิ่งเส้นที่ 4 เพื่อให้สามารถรองรับผู้โดยสารได้ 150 ล้านคนต่อปี และเที่ยวบินได้ 120 เที่ยวบินต่อชั่วโมง และการพัฒนาเพิ่มเติม<br/><br/>โดยการก่อสร้างส่วนต่อขยายด้านทิศตะวันออกและทิศตะวันตกในอาคารผู้โดยสารในระยะท้ายสุดของแผนพัฒนา เพื่อลดผลกระทบจากการก่อสร้างต่อการให้บริการในอาคารผู้โดยสารในปัจจุบัน <br/><br/>@ลดค่าแลนดิ้ง 50% ให้เช่าเหมาลำกระตุ้นท่องเที่ยวช่วง 5 เดือน<br/><br/>นอกจากนี้ บอร์ด ทอท.ยังอนุมัติการให้ส่วนลดค่าบริการขึ้นลงอากาศยาน (Landing Fee) แก่เที่ยวบินเช่าเหมาลำระหว่างประเทศ (International Chartered Flight) เพื่อการขนส่งผู้โดยสาร โดยเริ่มตั้งแต่วันที่ 1 ธ.ค. 2562-30 เม.ย. 2563 สำหรับสนามบิน 6 แห่งของ ทอท. ภายใต้โครงการกระตุ้นตลาดด้านการบินและการท่องเที่ยวไทยระยะสั้น ซึ่งในปี 62 พบว่าการเติบโตของตลาดท่องเที่ยวระหว่างประเทศเติบโตลดลง โดยเฉพาะนักท่องเที่ยวจีน ซึ่งเป็นตลาดใหญ่ที่สุด รองลงมาคือ ตลาดอินเดีย และรัสเซีย</p>
    </article>
  </body>
</html>