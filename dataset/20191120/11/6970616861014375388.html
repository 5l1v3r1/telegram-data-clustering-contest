<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/fa-mff-talanger-fick-chansen-2019---fler-kan-fa-speltid-2020-ett-stort-hopp-om/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-20T11:53:00+00:00"/>
    <meta property="og:title" content="Få MFF-talanger fick chansen 2019 - fler kan få speltid 2020: &quot;Ett stort hopp om det&quot;"/>
    <meta property="og:description" content="Malmö FF hade i år 18 kontraktsbundna egna spelare. Nästa år kan det bli mer speltid för talangerna i allsvenskan. - Jag tror att det finns en stor chans och ett stort hopp om det, säger Per Ågren, sportchef i MFF ungdom, till Fotbollskanalen. "/>
  </head>
  <body>
    <article>
      <h1>Få MFF-talanger fick chansen 2019 - fler kan få speltid 2020: "Ett stort hopp om det"</h1>
      <address><time datetime="2019-11-20T11:53:00+00:00">20 Nov 2019, 11:53</time> by <a rel="author">Sebastian Pearson</a></address>
      <p>
        <b>Malmö FF hade i år 18 kontraktsbundna egna spelare.<br/>Nästa år kan det bli mer speltid för talangerna i allsvenskan. <br/>- Jag tror att det finns en stor chans och ett stort hopp om det, säger Per Ågren, sportchef i MFF ungdom, till Fotbollskanalen. </b>
      </p>
      <p>Fotbollskanalen har gått igenom samtliga allsvenska lags A-trupper under säsongen 2019 för att sammanställa hur många spelare varje lag hade i truppen som har en bakgrund i föreningens akademi/ungdomsverksamhet, samt hur många egna spelare i lagen som under säsongen fick speltid i allsvenskan. <a href="https://www.fotbollskanalen.se/allsvenskan/sammanstallning-sa-manga-egna-spelare-hade-alla-allsvenska-lag-2019/">HÄR kan du se hela sammanställningen. </a></p>
      <p><u><a href="https://www.fotbollskanalen.se/sverige/mff-hade-sveriges-mest-framgangsrika-akademi-2018---har-ar-hela-topplistan/">Malmö FF hade under 2018 Sveriges mest framgångsrika akademi. När Svensk Elitfotboll (intresseorganisation för klubbarna i allsvenskan och superettan) i början av mars i år släppte sin genomlysning av Tipselit-klubbarnas ungdomsverksamheter låg MFF i topp.</a></u> Detta med 5 321 poäng i en certifiering som består av ett dokument som rör sju olika verksamhetsområden som klubbarna tilldelas poäng för, däribland för spelare som föreningen fostrat till att bli elitspelare. </p>
      <p>MFF hade i år 18 egna spelare i A-truppen, men lånade också ut flest egna spelare av alla allsvenska lag, åtta stycken totalt, i sju fall till klubbar i Sverige och i ett fall till en klubb i Danmark, samtidigt som totalt nio spelare fick speltid i en MFF-tröja i allsvenskan.</p>
      <p>Per Ågren, sportchef i MFF ungdom, är generellt sett nöjd med föreningens arbete i frågan. </p>
      <p>- Vi har en lång tradition med att fostra egna spelare. Det är egentligen inget som är nytt, men från tid till annan är man olika lyckosam med det och det har lite med hur laget ser ut för stunden. Men vi är lyckosamma med att ta fram duktiga talanger. Vi jobbar väldigt mycket med det och med att ha en så bra utvecklingsmiljö som möjligt. Under senaste åren har vi ändrat lite där och är än modigare i att försöka vara mer utvecklingsfokuserade än resultatfixerade i unga år. Det är något som vi har funderat mycket på och ändrat på i vår utvecklingsplan, säger Ågren till Fotbollskanalen. </p>
      <p>Ågren berättar att MFF:s deltagande i Uefa Youth League hösten 2015 blev lite av en väckarklocka, i varje fall en fortsättning på en förändring i ungdomsverksamheten. MFF:s U19-lag hemmaslog bland annat Real Madrid i turneringen, men Ågren menar att det gick att se att MFF-spelarna på flera plan var långt efter både Real Madrids och PSG:s spelare. </p>
      <p>- De hade fullvuxna spelare, medan vi såg ut som småpojkar. Då började vi med att jobba mer med fysiken längre ner i åldrarna. Vi hade anställt Ben Rosen i A-laget, men anställde även Mark Read på ungdomssidan med samma utbildning och inriktning, men som började jobba med vår ungdomssida för att rätta till det, säger han och fortsätter:</p>
      <p>- Det andra som också slog oss efter att vi vann med 1-0 mot Real Madrid var att vi kanske inte hade fyra passningar inom laget en enda gång under matchen. Det fick oss att fundera över om vi skulle vara så lyckliga över det resultatet. Det tyckte inte vi. Vi tyckte då att vi låg efter med våra spelare och funderade också över vad framtidens fotboll är. Det kan man nog ha många och långa diskussioner kring, men en sak vi känner generellt är att tiden med bollen kommer fortsätta att bli allt mindre och att man måste hantera situationer mycket snabbare och också ytan som man har bollen i, som nog kommer bli mindre och krympa i framtiden. </p>
      <p>Ågren berättar också att det gick att se tydliga skillnader mellan spelarna rent tekniskt.  </p>
      <p>- Vi kände att vi kan jobba mycket mer med det, bekvämligheten med bollen, men även att vi vill kunna förra matcher och inte bara vara det laget som parkerar bussen och sparkar undan. Vi vill försöka lösa situationer, bli bättre på det och vara förberedda när vi får bollen, att kunna komma närmare de här större lagen rent spelmässigt, säger han och fortsätter:</p>
      <p>- Det är det här vi har försökt föra in mer i vår utbildningsplan och mer i vårt tänk kring hur vi utbildar våra spelare, vilket fått betydelse för hur vi då tränar och spelar med våra ungdomslag. Det var som sagt ett arbete som började redan när vi skrev om vår utbildningsplan och där Andreas Georgson var en stor grundare till den redan 2012, 2013 någonstans. Sedan har vi då reviderat under vägen och håller på att revidera igen åt det här hållet som vi tror passar vår klubb bäst och med våra ambitioner för att utbilda morgondagens spelare. Det är essensen av vad vi tror och tycker.</p>
      <p>Men även om MFF i år hade många unga, egna spelare i A-truppen var det få av de yngre spelarna som fick chansen att bära en MFF-tröja i allsvenskan. MFF lånade ut flera av de unga spelarna, totalt åtta stycken, samtidigt som de flesta av de egenfostrade spelarna som fick gott om speltid i allsvenskan var äldre, mer etablerade spelare som Behrang Safari, Rasmus Bengtsson och Markus Rosenberg. Endast två, lite mindre etablerade spelare, fick chansen att spela med MFF i allsvenskan - Anel Ahmedhodzic, som i somras blev utlånad, och Tim Prica, som gjorde en match. </p>
      <p>Per Ågren ser en svår balansgång i att släppa fram unga egna spelare, samtidigt som MFF alltid ska slåss i toppen av allsvenskan och spela i Europa.</p>
      <p>- Det är lite "Moment 22". Det är en svårighet och utmaning för oss i att både kunna ha kvar vår målsättning om att alltid vara i topp i allsvenskan och alltid ute i Europa, samtidigt som vi vill och klara målet om att få in och satsa på yngre spelare. Att hitta balansgången i det är en utmaning som vi över tid måste lyckas med, men vissa år är det svårare av olika anledningar, medan det andra år är det självklart, säger han och fortsätter:</p>
      <p>- När en spelare försvinner finns det en enorm press utifrån på styrelsen, sportchefen och tränaren att ta in en förhoppningsvis ännu bättre spelare som kan prestera direkt eftersom att vi har pengar. Ibland är det rätt val, men ibland kan man kanske också glömma att de finns i ledet och att man med lite tålamod kan få in en egen, välutbildad spelare som vi också kan dra stor nytta av i både ett kort perspektiv, men också om man är så lyckosam genom en stor affärsmöjlighet som finns vid unga duktiga spelare. Då kan man få bra betalt. Det finns en utmaning i det för oss att hitta den balansgången mellan de bitarna. Men det är samtidigt angenäma problem eftersom att vi både har pengar att köpa in färdiga spelare och har väldigt duktiga spelare underifrån. </p>
      <p><b>Hur tycker du att det har fungerat med att låna ut så många spelare?</b><br/>- Det är egentligen ytterst Daniels beslut, men det är ett steg som jag tycker är rätt väg att gå i utbildningen där man har nått både ålders- och utvecklingsmässigt till det sista steget. Då är det bra för att få ytterligare erfarenhet innan man ska konkurrera om en plats i den absoluta toppen av allsvenskan i Malmö FF. Jag tror på det sättet, men sedan finns det en svårighet i att man inte alltid kan styra kring vilka klubbar som är beredda att ta våra spelare och naturligtvis styra eller avgöra om de får spela varje vecka. De behöver ju naturligtvis speltid och det finns alltid en viss form av osäkerhet i det när man lånar ut. Man vill att de ska spela varje match och helst i den positionen som man tycker är den rätta, men det behöver inte vara så i den klubben. Det är då ett dilemma i det, men jag tycker att de flesta har fått nödvändig erfarenhet och fått växa i den rollen. </p>
      <p>I framtiden kan MFF också få större kontroll över spelarna som lånas ut. MFF och LB07 kom i mitten av september i år med ett förslag om ett samgående, vilket kommer att tas upp för omröstning på extrainsatta årsmöten. Ågren ser, genom ett möjligt samgående, att MFF kan låna ut flera talangfulla spelare till LB07:s herrlag och därmed få en större kontroll över spelarnas träning och matchning. </p>
      <p>- Tanken är med tiden att vi får ett herrlag, som nu ligger i division 2, men som vi vill ta vidare upp och med egna tränare och egen styrning ska kunna ha en bättre kontroll över de som i dag lånas ut, men som skulle kunna spela i LB07 för att få en högre nivå om vi lyckas ta dem till en lite högre nivå i seriesystemet också. I och med att de är i Malmö kan man också kombinera med att både vara en del av en A-träning, samtidigt man tränar i en division 1- eller superettan-klubb beroende på vad vi lyckas med, säger Ågren. </p>
      <p>Ännu är inget beslut taget och ännu spelar inte LB07 i division 1 eller superettan. Därmed kan det bli utlåningar av spelare till andra elitklubbar nästa år eller spel för egna talanger i MFF. MFF hade i år en relativt erfaren trupp, men Ågren tror på att fler unga spelare än två, som i år med Ahmedhodzic och Prica, får chansen 2020. </p>
      <p>- Det både hoppas jag och tror, då vi har många duktiga bakom och om det finns en tajming nu som är rätt för det också, det vill säga att vi behöver föryngra. Jag tror att det finns en stor chans och ett stort hopp om det också, samtidigt som vi också måste bibehålla vår kvalitet och helst utöka den slagkraften i laget. Det är en balansgång där också mellan att ta in spelare och satsa på vår egna.</p>
      <h3>FAKTA</h3>
      <h4>Antal spelare från egna led som spelade i allsvenskan/var en del av A-truppen 2019</h4>
      <p><b>IFK Göteborg</b> - 19 spelare <br/><b>Malmö FF</b> - 18 spelare<br/><b>Kalmar FF</b> - 16 spelare<br/><b>Helsingborgs IF</b> - 14 spelare <br/><b>AIK</b> - 11 spelare<br/><b>BK Häcken</b> - 11 spelare <br/><b>IF Elfsborg</b> - 11 spelare<br/><b>Gif Sundsvall</b> - 10 spelare<br/><b>IFK Norrköping</b> - 10 spelare<br/><b>Djurgårdens IF</b> - 8 spelare<br/><b>Falkenbergs FF</b> - 7 spelare<br/><b>Örebro SK</b> - 7 spelare<br/><b>Hammarby IF</b> - 5 spelare <br/><b>IK Sirius</b> - 4 spelare<br/><b>Östersunds FK</b> - 4 spelare<br/><b>AFC Eskilstuna</b> - 2 spelare</p>
      <p>
        <i><b>Fotnot:</b> För att en spelare ska kunna vara med i sammanställningen krävs det att spelaren, under en period, har tillhört ett akademilag/ungdomslag i en förening och numera tillhör A-truppen i samma förening eller kommit till spel i allsvenskan för föreningen 2019. Unga spelare, som skrev på ett A-lagskontrakt direkt vid ankomst till en förening, finns inte med på listan.  </i>
      </p>
      <h3>FAKTA</h3>
      <h4>Så många egna spelare fick allsvensk speltid 2019</h4>
      <p><b>IFK Göteborg</b> - 14 spelare, totalt 139 matcher<br/><b>Kalmar FF </b>- 12 spelare, totalt 170 matcher<br/><b>Helsingborgs IF</b> - 11 spelare, totalt 162 matcher<br/><b>Malmö FF</b> - 9 spelare, totalt 144 matcher<br/><b>IF Elfsborg</b> - 7 spelare, totalt 109 matcher<br/><b>IFK Norrköping</b> - 7 spelare, totalt 107 matcher<br/><b>Örebro SK</b> - 7 spelare, totalt 82 matcher<br/><b>AIK</b> - 6 spelare, totalt 137 matcher<br/><b>BK Häcken</b> - 6 spelare, totalt 89 matcher<br/><b>Gif Sundsvall</b> - 6 spelare, totalt 68 matcher <br/><b>Falkenbergs FF</b> - 5 spelare, totalt 59 matcher<br/><b>Djurgårdens IF</b> - 4 spelare, totalt 50 matcher<br/><b>IK Sirius</b> - 4 spelare, totalt 38 matcher<br/><b>Hammarby IF</b> - 3 spelare, totalt 8 matcher<br/><b>AFC Eskilstuna</b> - 1 spelare, totalt 13 matcher<br/><b>Östersunds FK</b> - 0 spelare, totalt 0 matcher</p>
      <p>
        <i><b>Fotnot:</b> För att en spelare ska kunna vara med i sammanställningen krävs det att spelaren, under en period, har tillhört ett akademilag/ungdomslag i en förening och numera tillhör A-truppen i samma förening eller kommit till spel i allsvenskan för föreningen 2019. Unga spelare, som skrev på ett A-lagskontrakt direkt vid ankomst till en förening, finns inte med på listan.  </i>
      </p>
    </article>
  </body>
</html>