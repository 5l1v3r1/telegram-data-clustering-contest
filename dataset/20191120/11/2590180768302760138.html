<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184524/%E0%A6%B8%E0%A6%BE%E0%A7%9F%E0%A7%87%E0%A6%A6%E0%A6%BE%E0%A6%AC%E0%A6%BE%E0%A6%A6-%E0%A6%AE%E0%A6%B9%E0%A6%BE%E0%A6%96%E0%A6%BE%E0%A6%B2%E0%A7%80-%E0%A6%97%E0%A6%BE%E0%A6%AC%E0%A6%A4%E0%A6%B2%E0%A7%80%E0%A6%A4%E0%A7%87%E0%A6%93-%E0%A6%9A%E0%A6%B2%E0%A6%9B%E0%A7%87-%E0%A6%85%E0%A6%98%E0%A7%8B%E0%A6%B7%E0%A6%BF%E0%A6%A4-%E0%A6%85%E0%A6%AC%E0%A6%B0%E0%A7%8B%E0%A6%A7"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T11:59:00+00:00"/>
    <meta property="og:title" content="সায়েদাবাদ মহাখালী গাবতলীতেও চলছে অঘোষিত অবরোধ"/>
    <meta property="og:description" content="নতুন সড়ক পরিবহন আইন কার্যকরের পর থেকে তা সংশোধনের দাবিতে দেশের বিভিন্ন জে"/>
  </head>
  <body>
    <article>
      <h1>সায়েদাবাদ মহাখালী গাবতলীতেও চলছে অঘোষিত অবরোধ</h1>
      <address><time datetime="2019-11-20T11:59:00+00:00">20 Nov 2019, 11:59</time> by <a rel="author">সময় সংবাদ</a></address>
      <p><b>নতুন সড়ক পরিবহন আইন কার্যকরের পর থেকে তা সংশোধনের দাবিতে দেশের বিভিন্ন জেলায় পরিবহন ধর্মঘট চলছে। এর প্রভাব পড়েছে রাজধানীতেও।<br/>মহাখালী বাস টার্মিনাল থেকে দূরপাল্লার কোনো বাস ছেড়ে যায়নি। সায়েদাবাদ থেকে ঢাকা-চট্টগ্রাম-সিলেট মহাসড়কের সব ধরনের পরিবহন চলাচল বন্ধ রয়েছে। গাবতলীতেও বাস চলাচল বন্ধ রয়েছে। দূর পাল্লার পরিবহন না চললেও হালকা পরিবহন দুই একটা চলছে। এতে চরম ভোগান্তিতে পড়েছেন সাধারণ মানুষ।</b><br/><br/>বুধবার (২০ নভেম্বর) সকাল ৭টা থেকে নোয়াখালী, কুমিল্লা, চট্টগ্রাম, সিলেটসহ দক্ষিণাঞ্চলগামী প্রায় ২০ জেলায় চলাচলরত গণপরিবহন বন্ধ রয়েছে। নারায়ণগঞ্জ থেকে ঢাকামুখী সব যানবাহন বন্ধ রয়েছে।<br/><br/>এ ছাড়া রাজধানীতে চলাচলরত বাসগুলোও বন্ধ করে দিয়েছেন ধর্মঘটকারীরা। শুধু বাস নয়, মোটরসাইকেল, সিএনজিচালিত অটোরিকশা- এমনকি ভ্যানও চলাচল বাধা সৃষ্টি করছেন তারা।<br/><br/>এসব বাহন চলতে দেখলেই চাকার হাওয়া বের করা কিংবা যাত্রীদের জোর করে গাড়ি থেকে নামিয়ে দিচ্ছেন ধর্মঘটকারীরা।<br/><br/>এতে চরম দুর্ভোগে পড়েন অফিসগামীসহ সাধারণ মানুষ। সবচেয়ে বেশি দুর্ভোগে পড়ে পিইসি পরীক্ষার্থীরা।<br/><br/>ধর্মঘটের বিষয়ে ঠিকানা বাসের চালক দেলোয়ার হোসেন ও প্রাইভেটকারচালক নাজমুল হাসান বলেন, আমাদের ওপরে যে আইনটি চাপিয়ে দেয়া হয়েছে তা সম্পূর্ণ অযৌক্তিক। আমরা এ আইন মানি না।<br/><br/><br/>ডেমরা জোনের সহকারী পুলিশ কমিশনার রবিউল ইসলাম বলেন, ঢাকার অংশে যানবাহন প্রবেশ ও এখান থেকে বের হওয়া বন্ধ করে দিয়েছেন শ্রমিকরা। আমরা তাদের বুঝিয়ে পরিস্থিতি নিয়ন্ত্রণে আনার চেষ্টা করছি।<br/><br/>এদিকে নতুন সড়ক আইন সংশোধনসহ ৯ দফা দাবিতে বাংলাদেশ ট্রাক-কাভার্ডভ্যান পণ্য পরিবহন মালিক-শ্রমিক ঐক্য পরিষদের ধর্মঘট চলছে।<br/><br/>উদ্ভূত পরিস্থিতিতে রাতে স্বরাষ্ট্রমন্ত্রী আসাদুজ্জামান খান ট্রাক-কাভার্ডভ্যান পণ্য পরিবহন মালিক শ্রমিক ঐক্য পরিষদের আহ্বায়ক রুস্তম আলীসহ পরিষদের তিন নেতার সঙ্গে বৈঠক করেন। তবে সিদ্ধান্ত ছাড়াই বৈঠক শেষ হয়েছে। আজ আবার বৈঠকে বসার কথা রয়েছে।<br/><br/>ঐক্য পরিষদের সদস্য সচিব তাজুল ইসলাম বলেন, স্বরাষ্ট্রমন্ত্রী ঐক্য পরিষদের নেতাদের নিয়ে আবার বসবেন। তবে আমরা যে কর্মসূচির ডাক দিয়েছি সেটি চলবে।<br/><br/>টাঙ্গেইলের মির্জাপুর উপজেলা বাস কোচ মিনিবাস শ্রমিক ইউনিয়নের সাধারণ সম্পাদক মো. আলী হোসেন বলেন, সড়ক পরিবহন আইন সংস্কারের দাবিতে আজ-বুধবার সকাল থেকে পরিবহন ধর্মঘট শুরু হয়েছে। বাস চলাচল একেবারে বন্ধ হয়নি। মহাসড়কে কিছু কিছু বাস চলছে।<br/><br/>কেন্দ্র ঘোষিত কর্মসূচি ছাড়াই ঝালকাঠিতে দ্বিতীয় দিনের মতো বাস ধর্মঘট অব্যাহত রয়েছে। সকাল থেকে জেলার ১৭টি রুটে এ ধর্মঘট চলছ। এতে করে চরম ভোগান্তিতে পড়েছেন অসংখ্য যাত্রীরা।<br/><br/>মূলত কেন্দ্রীয় কর্মসূচি ছাড়াই মঙ্গলবার সকাল থেকে ঝালকাঠির বাস ও মিনিবাসের চালক-শ্রমিকরা সড়ক পরিবহনের নতুন আইন সংশোধনের দাবিতে এ ধর্মঘট পালন করছে। ধর্মঘটের ফলে আজ দ্বিতীয় দিনেও বাড়তি ভাড়া আর হয়রানির শিকার হয়ে অসংখ্য মানুষকে ঝালকাঠি থেকে বরিশালসহ দক্ষিণ-পশ্চিমাঞ্চলের বিভিন্ন রুটে ভেঙে ভেঙে যেতে হচ্ছে। ব্যাটারি চালিত অটোরিকশা কিংবা মাহেন্দ্র টেম্পুতে গুণতে হচ্ছে অধিক ভাড়া। সাধারণ যাত্রীরা এ অঘোষিত ধর্মঘটের দ্রুত অবসান চান।<br/><br/>এর আগে গতকাল ঢাকায় বিকেলে পরিবহন মালিক ও শ্রমিক নেতাদের সঙ্গে রুদ্ধদ্বার বৈঠক করে বাংলাদেশ সড়ক পরিবহন কর্তৃপক্ষ (বিআরটিএ) কর্মকর্তারা। ওই বৈঠকেও আইন কার্যকর না করার দাবি জানিয়েছেন পরিবহন মালিক ও শ্রমিক নেতারা।<br/><br/>বিধিমালা প্রণয়ন না করেই গত ১ নভেম্বর থেকে কার্যকর করা হয় বহুল আলোচিত সড়ক পরিবহন আইন। গত বছর নিরাপদ সড়কের দাবিতে দেশব্যাপী নজিরবিহীন আন্দোলনের ফলে করা হয় এ আইন। আইনে ট্রাফিক নিয়ম ভঙ্গে জরিমানা বেড়েছে আর বেড়েছে কারাদণ্ডও। পরিবহন মালিক ও শ্রমিকরা এতে অসন্তুষ্ট প্রকাশ করেছেন।<br/><br/>তারা আইনটিকে কঠোর আখ্যা দিয়ে সংশোধনের দাবি করে আসছেন। গত রোববার থেকে নতুন আইন প্রয়োগ শুরুর পরদিন সড়ক পরিবহন ও সেতুমন্ত্রী ওবায়দুল কাদের ঘোষণা দেন, কোনো চাপে পিছু হটবেন না। এ ঘোষণার ২৪ ঘণ্টা পার না হতেই ধর্মঘটে আসেন তারা।<br/><br/>সারাদেশে কম বেশি ঘোষিত-অঘোষিত ধর্মঘট চলছে।<br/><br/>গতকাল রাজধানীর তেজগাঁও কার্যালয়ে সংবাদ সম্মেলনে ঐক্য পরিষদের আহ্বায়ক রুস্তম আলী খান বলেন, ‘মালিক-শ্রমিকদের আয়ের সঙ্গে সামঞ্জস্য রেখে জরিমানার বিধান ও নির্ধারণ করে যুগোপযোগী, বাস্তবসম্মত ও বিজ্ঞানভিত্তিক সঠিক আইন প্রণয়ন করতে হবে।’<br/><br/>তিন দফা দাবি নিয়ে গতকাল বিকেলে সড়ক পরিবহন কর্তৃপক্ষের (বিআরটিএ) কার্যালয়ে যান মালিক-শ্রমিক নেতারা। বিআরটিএ চেয়ারম্যান ড. কামরুল আহসানসহ ঊর্ধ্বতন কর্মকর্তাদের সঙ্গে বৈঠক করেন তারা। বৈঠক থেকে সমঝোতার আভাস মেলেনি।</p>
    </article>
  </body>
</html>