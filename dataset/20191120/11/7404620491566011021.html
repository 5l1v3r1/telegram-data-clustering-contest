<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/dejonte-simmons-hochetsja-vihoditi-na-majdanchik-i-peremagati-v-kozhnomu-matchi/"/>
    <meta property="og:site_name" content="МИГ"/>
    <meta property="article:published_time" content="2019-11-20T11:22:53+00:00"/>
    <meta property="og:title" content="Дейонте Сіммонс: Хочеться виходити на майданчик і перемагати в кожному матчі"/>
    <meta property="og:description" content="Лідер баскетбольного клубу &quot;Запоріжжя&quot; Дейонте Сіммонс входить до ТОП-10 гравців української Суперліги Парі-Матч за результативністю, підбираннями та ефективністю, але при цьому ще не використав увесь свій потенціал, – переконаний головний тренер клубу Валерій Плеханов. Під час паузи в чемпіонаті гр"/>
  </head>
  <body>
    <article>
      <h1>Дейонте Сіммонс: Хочеться виходити на майданчик і перемагати в кожному матчі</h1>
      <address><time datetime="2019-11-20T11:22:53+00:00">20 Nov 2019, 11:22</time> by <a rel="author" href="https://mig.com.ua/author/stomko/" target="_blank">Сергей Томко</a></address>
      <p>
        <i>
          <b>Лідер баскетбольного клубу «Запоріжжя» Дейонте Сіммонс входить до ТОП-10 гравців української Суперліги Парі-Матч за результативністю, підбираннями та ефективністю, але при цьому ще не використав увесь свій потенціал, – переконаний головний тренер клубу Валерій Плеханов. Під час паузи в чемпіонаті гравці БК «Запоріжжя» активно працюють на посиленням фізичних кондицій, щоб у другому колі Суперліги Парі-Матч покращити результати і вийти на новий рівень. Прес-служба клубу знайомить усіх прихильників нашої команди з ключовим гравцем ростеру запоріжців Дейонте Сіммонсом.</b>
        </i>
      </p>
      <p>
        <b>– Дейонте, розкажи про своє дитинство. Як рано баскетбол з’явився у твоєму житті?</b>
      </p>
      <p>– Родом я з міста Детройт, штат Мічиган. Виріс у дуже бідній сім’ї, з дитинства навіть не думав про баскетбол. Але згодом ця гра дала мені можливість вирватися з бідності та прокласти собі гідний шлях у житті. Завдяки баскетболу я зумів отримати освіту, почав по-справжньому піклуватися про свою сім’ю. Щодня я повністю викладаюсь у тренувальному процесі та на матчах, тому що баскетбол допомагає мені позбавити свою родину тих важких умов. Сім’я у мене велика: тато, мама, старший брат і чотири сестри. Мій номер 3 на ігровій майці означає таке єднання – я, мама і тато. Грати в баскетбол почав досить пізно. Під час навчання в університеті я побачив таку можливість. На другому курсі вже стабільно грав у основі свого навчального закладу.</p>
      <p>
        <b>– Які досягнення тобі підкорилися на студентському рівні та хто був тією людиною, що змогла розгледіти у тобі талант?</b>
      </p>
      <p>– Наш коуч в університеті повірив у мене та зумів прищепити працьовитість. Він сказав, тільки так ти зможеш досягти успіху. Серед гравців на мене справляв натхненне враження Кармело Ентоні в NBA, тому що він нікого не боявся. У своїй конференції (Western Athletic Conference) мене неодноразово визнавали найкращим гравцем тижня і місяця. А по завершенні сезону я був кращим четвертим номером своєї конференції, де було представлено більше 10 команд.</p>
      <p>
        <b>– Вирізнявся своїми габаритами вже з юнацького віку? Не пробував опановувати інші види спорту ще до навчання в університеті?</b>
      </p>
      <p>– З дитинства особливо не вирізнявся серед своїх однолітіків. Я був не виского зросту і достатньо пухкеньким хлопчиком. Баскетбол мені допоміг скинути вагу. Мене ще серйозно турбувала важка форма астми, але коли я скинув вагу, все минуло. Стосовно занять спортом, то до цього я любив грати хіба що в боулінг.</p>
      <p>
        <b>– Твоя європейська кар’єра у Данії розпочалася достатньо успішно, там ти став найкращим бомбардиром сезону. Порівняй рівень чемпіонатів Данії та України.</b>
      </p>
      <p>– У Данії теж виступає чимало якісних гравців, але тут команди укомплектовані більш габаритними виконавцями. На моїй позиції боротися з опонентами дуже важко, тому поки що виникають певні труднощі. В Україні грати складніше, але мені подобається цей рівень. Це новий виклик у моїй кар’єрі.</p>
      <p>
        <b>– У “Запоріжжі” ти змушений закривати позицію п’ятого номера. Це взагалі звична для тебе позиція чи тобі більш подобається грати на “четвірці”?</b>
      </p>
      <p>– В університеті я завжди грав четвертого номера, але був тим гравцем, який йде на фізичний контакт і бореться. В принципі, тут я виконую ті ж функції. Я буду грати там, де мені скаже тренер і робити те, що необхідно для команди насамперед.</p>
      <p>
        <b>– Валерій Плеханов довіряє тобі, але в той же час тренер часто висловлює незадоволення роботою на майданчику саме “великих” гравців.</b>
      </p>
      <p>– Я завжди намагаюсь працювати над тим, чим незадоволений тренер. Якщо він каже, що я недопрацьовую в захисті, я вийду на майданчик і буду виконувати установку з подвоєною енергією. Це нормально, я готовий працювати над собою.</p>
      <p>
        <b>– В останніх матчах ти додав до свого арсеналу більше дальніх кидків. Це була установка тренера чи дотримуєшся останніх трендів, коли «великий» гравець обов’язково має володіти кидком на дистанції?</b>
      </p>
      <p>– Скоріше через те, що захисники просто відступали, давали мені дистанцію. Якщо є впевненість, я завжди буду кидати хоч і з середньої, хоч і з дальної. На тренуваннях я працюю над цим елементом – дальні, середні кидки, чим більше буде в твоєму арсеналі козирів, тим краще для команди. Якщо надійде така установка – буду кидати триочкові, коли потрібно. Я над цим працюю. Зараз Валерій Плеханов закликає мене більше сфокусуватися над середніми кидками. Я просто виконую його задачу.</p>
      <p>
        <b>– Найрезультативнішим для тебе став матч у Черкасах, але та гра розпочиналася невдало і тренер замінив тебе вже через дві з половиною хвилини після старту. Які слова або думки зуміли тебе переналаштувати на гру?</b>
      </p>
      <p>– Справа не в словах тренерів або партнерів, я просто сів на лавку і зрозумів, що граю жахливо. У такі моменти треба просто налаштуватися, вийти і битися ще краще. Я це зробив. Команда перемогла, всі були дуже щасливі.</p>
      <p>
        <b>– Твої амбіції найкращого бомбардира чемпіонату Данії поширюються на нинішній сезон в українській Суперлізі Парі-Матч?</b>
      </p>
      <p>– Особистих цілей перед собою не ставлю, просто хочеться виходити на майданчик і перемагати в кожному матчі. Коли м’яч потрапляє до мене, я намагаюсь зробити все, що від мене залежить і не думаю про свої особисті цифри або статистику.</p>
      <p>
        <b>– Ви зі Лью Столлвортом найбільше посміхаєтеся у нинішньому колективі БК “Запоріжжя”, але під час матчу посмішка на твоєму обличчі з’являється зрідка.</b>
      </p>
      <p>– Ігри – це зовсім інший момент відповідальності. На тренуваннях та в побуті дозволити таке собі можна, але не під час матчу чи навіть в роздягальні. Настає певний момент, коли ти перемикаєшся на гру і це почуття триває до останньої секунди матчу. Баскетбол – це важка робота, в певному сенсі – навіть бізнес. Тож і ставитись до цього теж треба серйозно.</p>
      <p>
        <b>– Проти кого в українській Суперлізі тобі грати найважче?</b>
      </p>
      <p>– Поки що більшість матчів зіграли з “Прометеєм” і ні разу не перемогли. А якщо конкретно про візаві – то це Майкл Майєрс. Він переважає за габаритами і постійно грає на грані фолу.</p>
      <p>
        <b>– Разом з командою ви вже відвідували різні міста України. Яке враження на тебе справляє наша країна?</b>
      </p>
      <p>– Доволі непогане. Мені тут подобається, але єдина проблема – мовний бар’єр. Через це виникає чимало труднощів. Доводиться пристосовуватися. Вивчив поки що лише кілька простих слів вашою мовою. Те, що може знадобитися у побуті або безпосередньо на майданчику.</p>
      <p>
        <b>– Відкрий таємницю свого особистого життя. У тебе є дівчина чи дружина?</b>
      </p>
      <p>– Два роки я зустрічаюся з дівчиною, вона вже знає, що стане моєю дружиною. Дуже сподіваюся, у нас буде хороша сім’я. На жаль, вона зараз не може приїхати сюди в Україну через роботу. Пропозицію офіційно ще не робив, але планую.</p>
      <p>
        <b>– До речі, у минулому сезоні, коли в нашій команді грав американський легіонер Майкл Холтон, він зробив пропозицію своїй дівчині саме тут у Запоріжжі. Можливо, повториш цей подвиг?</b>
      </p>
      <p>– Дякую, хороша ідея, обов’язково подумаю над цим, якщо вона таки зможе приїхати в Україну.</p>
      <p>
        <b>– У тебе є власний youtube-канал, одне з відео ти записав тут у Запоріжжі. Плануєш розвивати цей напрямок?</b>
      </p>
      <p>– Я записав би і другий епізод, але зовсім бракує часу на це. Та й немає такої бази глядачів, які б мотивували мене робити це далі. Якби була реклама і розуміння того, що це справді цікаво людям, можливо й розвивав цей напрямок.</p>
      <p>
        <b>– Тоді останнє питання – як ти вважаєш, чого не вистачає команді, щоб вигравати більшу кількість матчів?</b>
      </p>
      <p>– Нам потрібно більше комунікації безпосередньо на майданчику. Ми мало говоримо і підказуємо один одному на іграх. Від комунікації в захисті, спільних і злагоджених діях залежить наш успіх. Ось цього нам справді не вистачає.</p>
      <p>
        <b>
          <a href="https://www.facebook.com/ZPbasket/posts/2765762150130212?__tn__=K-R-R-R">УСІ ФОТО</a>
        </b>
      </p>
      <figure>
        <iframe src="https://www.youtube.com/embed/6gQX0H_oeag" width="1170" height="658" data-service="Youtube" scrolling="no"/>
      </figure>
    </article>
  </body>
</html>