<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/china-isi-va-lansa-moneda-digitala-in-urmatoarele-6-12-luni-18598507"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T11:50:00+00:00"/>
    <meta property="og:title" content="China îşi va lansa moneda digitală în următoarele 6-12 luni"/>
    <meta property="og:description" content="China şi-ar putea lansa propria monedă digitală într-o perioadă de 6-12 luni, în ceea ce s-ar putea contura drept un competitor pentru dominaţia dolarului american, apreciază Edith Yeung, manager de fond în cadrul Proof of Capital, citat de CNBC."/>
  </head>
  <body>
    <article>
      <h1>China îşi va lansa moneda digitală în următoarele 6-12 luni</h1>
      <address><time datetime="2019-11-20T11:50:00+00:00">20 Nov 2019, 11:50</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>China şi-ar putea lansa propria monedă digitală într-o perioadă de 6-12 luni, în ceea ce s-ar putea contura drept un competitor pentru dominaţia dolarului american, apreciază Edith Yeung, manager de fond în cadrul Proof of Capital, citat de CNBC.</p>
      <p>Guvernul din China încearcă deja de câţiva ani să îşi lanseze propria monedă digitală, şi a identificat mai multe entităţi care au potenţialul de a-i ajuta pentru listare, crede Yeung, partener în cadrul Proof of Capital, un venture capital care caută businessuri bazate pe blockchain.</p>
      <p>„Este un proiect la care s-a lucrat destul de mult în ultimii ani”, spune Edith Yeung.</p>
      <p>Întrebată când ar putea fi lansată, ea spune că „yuanul virtual” ar putea deveni realitate în curând.</p>
      <p>„Cu siguranţă în următoarele 6-12 luni”, spune ea.</p>
      <p>China şi-a mutat recent eforturile şi atenţia înspre blockchain – tehnologia din spatele unor criptomonede precum bitcoin.</p>
      <p>Potrivit presei de stat din China, preşedintele Xi Jinping şi-a propus ca Beijingul să preia frâiele inovaţiei pe tehnologia blockchain.</p>
    </article>
  </body>
</html>