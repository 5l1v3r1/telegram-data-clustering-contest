<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/rorig-rumansk-dopingsoppa-kaos-infor-vm/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-20T11:24:19+00:00"/>
    <meta property="og:title" content="Rörig rumänsk dopingsoppa – kaos inför VM"/>
    <meta property="og:description" content="Det rumänska klubblaget Corona Brasov har rört till det inför VM för flera landslag i en historia som innehåller misstänkt dopingbrott och en läkare som inte är läkare. De senaste dagarna har media svämmat över av rapporteringen kring misstänkt dopingbrott i Rumänien. Flera spelare i klubblaget Corona Brasov ska vara inblandade – men vad är […]"/>
  </head>
  <body>
    <article>
      <h1>Rörig rumänsk dopingsoppa – kaos inför VM</h1>
      <address><time datetime="2019-11-20T11:24:19+00:00">20 Nov 2019, 11:24</time> by <a rel="author" href="https://handbollskanalen.se/author/jimmy-johanssonhandbollskanalen-nu/" target="_blank">Jimmy Grandin</a></address>
      <p>
        <b>Det rumänska klubblaget Corona Brasov har rört till det inför VM för flera landslag i en historia som innehåller misstänkt dopingbrott och en läkare som inte är läkare.</b>
      </p>
      <p>De senaste dagarna har media svämmat över av rapporteringen kring misstänkt dopingbrott i Rumänien. Flera spelare i klubblaget Corona Brasov ska vara inblandade – men vad är det egentligen som har hänt? Handbollskanalen gör ett försök att reda ut frågan.</p>
      <p><b>Avslöjandet</b><br/>Det var rumänska <a href="https://www.gsp.ro/sporturi/handbal/exclusiv-update-corona-brasov-suspectata-de-dopaj-in-masa-cu-laser-intravenos-4-dintre-jucatoare-sunt-in-lotul-de-mondial-iar-doua-au-primit-notificare-de-la-anad-583280.html">Gazeta Sporturilor</a> som under måndagskvällen gick ut med uppgifter om att flera VM-uttagna spelare tillsvidare stoppats på grund av misstänkt dopingbrott. Uppgifter som gick som svallvågor genom handbollsmedia runt om i världen.</p>
      <p><b>Corona Brasov</b><br/>Den rumänska klubben slutade på femte plats ifjol i den starka damligan i Rumänien. En klassisk klubb som blev trea i Champions League 1982 och tog samma placering i EHF-cupen både 2009 samt 2016.</p>
      <p>I helgen säkrade de avancemang till EHF-cupens gruppspel och de ligger på andra plats i rumänska ligan.</p>
      <p><b>VM-spelarna</b><br/>Eliza Buceschi, Bianca Bazaliu, Daria Bucur och Cristina Laslo är uttagna i Rumäniens VM-trupp. Där till finns även vänstersexan Ivona Pavićević (Montenegro) samt linjspelaren Elaine Gomes (Brasilien) som var uttagna till VM för sina länder.</p>
      <p><b>Metoden</b><br/>Spelarna ska ha genomgått en så kallad intravenös laserbehandling. Enligt <a href="https://www.sbu.se/sv/publikationer/sbus-upplysningstjanst/intravenos-laserbehandling/">Statens beredning för medicinsk och social utvärdering</a> (SBU) är det en slags lågenergilaserbehandling som först kom fram genom forskare i Ryssland på 1980-talet. Den används inte rutinmässigt i Sverige men kan erbjudas om patienten själv står för kostnaden. Sägs enligt SBU bland annat ha positiv effekt på bland annat smärta, depression och utbrändhet.</p>
      <p><b>”Klubbläkaren”</b><br/>Den som står som klubbläkare i alla officiella dokument är Marius Capra. Enligt <a href="https://www.prosport.ro/alte-sporturi/handbal/exclusiv-medicul-coronei-brasov-aflat-in-epicentrul-scandalului-din-handbal-respins-de-viitorul-constanta-pentru-ca-nu-a-avut-actele-in-regula-18945930">Prosport</a> har han dock inte gått färdigt läkarutbildningen. Någon examen finns inte men Capra titulerar sig ändå som läkare. Uppgifter som förbundskapten Tomas Ryde bekräftar till <a href="https://www.aftonbladet.se/sportbladet/a/GGXzGJ/tva-av-fyra-till-vm-i-dopningsskandalen">Sportbladet</a>.</p>
      <p><b>”Kliniken”</b><br/>Hört talas om IOMED CLINIQUE på Nicolae Iorga 10 i Brasov? Ingen fara, det har inte det rumänska hälsoministeriet heller. Enligt <a href="https://www.prosport.ro/alte-sporturi/handbal/clinica-la-care-sportivele-coronei-brasov-au-efectuat-terapia-cu-laser-intravenoasa-nu-are-avizul-ministerului-sanatatii-sindicatul-handbalistilor-se-ofera-sa-asigure-asistenta-juri-18946106">Pro Sport</a> har de inte godkänt någon verksamhet på kliniken, uppgifter som är ännu mer graverande för klubben, spelarna och ”läkaren”.</p>
      <p><b>Vad säger antidopingbyrån WADA?</b><br/>Det internationella dopingbyrån WADA har ett regelverk som skiljer på:</p>
      <p>-Prohibited at all times<br/>-Prohibited in-competition<br/>-Prohibited in particular sports</p>
      <p>Exempelvis är så kallade beta-blockerare som dämpar stress förbjudna i golf, dart och biljard. Den här metoden som Corona Brasov använt ligger dock under:</p>
      <p>-Prohibited at all times<br/>–Methods</p>
      <p>Regel M1.3 <a href="https://www.wada-ama.org/en/content/what-is-prohibited/prohibited-at-all-times/manipulation-of-blood-and-blood-components">lyder</a>:</p>
      <p>
        <i>”The following are prohibited:”</i>
      </p>
      <p>//..//</p>
      <p>
        <i>”Any form of intravascular manipulation of the blood or blood components by physical or chemical means.”</i>
      </p>
      <p>Huruvida metoden rent juridisk klassificeras i den gruppen lär utredas framöver. Men risken är uppenbarligen så stor att ett misstänkt dopingbrott råder.</p>
      <p><b>Vad säger klubben?</b><br/>Liviu Dragomir är klubbdirektör i Corona Brasov och han säger i ett pressmeddelande, publicerat av <a href="https://www.digisport.ro/handbal/reactia-celor-de-la-corona-brasov-dupa-scandalul-de-dopaj-de-care-este-acuzat-clubul-de-handbal-757569">Digisport</a>, att både kliniken och klubbläkaren försäkrat att metoden inte var förbjuden. Misstankarna nu är mycket allvarliga enligt Dragomir som nu ska göra allt för att bevisa att det är fel.</p>
      <p><b>Vad säger spelarna?</b><br/>Något offentligt uttalande kan inte hittas i det här skedet. Men spelarna ska ha lagt ut bilder på Instagram från när de behandlades, så ovetskapen framstår som 100%.</p>
      <p><b>Risk för lång avstängning</b><br/>Enligt <a href="https://www.digisport.ro/handbal/eliza-buceschi-si-daria-bucur-vor-merge-in-japonia-laslo-si-bazaliu-raman-acasa-reactia-anad-757548">Digisport</a> riskerar spelarna upp till 4 års avstängning. Om de kan bevisa att de blivit desinformerade kan den enligt Digisport sänkas till 2 år. Lång tid för unga handbollsspelare.</p>
      <p><b>Rumäniens anti-dopingarbete</b><br/>Landet har en historik av problem med anti-dopingarbetet. I februari 2018 stängde WADA av det rumänska dopingkontrollaboratoriet i Bukarest. WADA hade då fått uppgifter om att de mörkat positiva dopingtester. Så sent som i april 2019 öppnades kontoret igen, enligt nyhetsbyrån <a href="https://www.reuters.com/article/us-doping-wada-romania/romanian-anti-doping-lab-reinstated-by-wada-idUSKCN1RK2CB">Reuters</a>.</p>
      <p>I spåren av den skandalen gick WADA i juni 2019 ut och rekommenderade att både generaldirektören och presidenten för den rumänska anti-dopingbyrån (ANAD) skulle avgå. I sin rapport skriver de bland annat, enligt <a href="https://www.insidethegames.biz/articles/1080759/wada-recommends-dismissal-of-two-romanian-national-anti-doping-agency-officials-after-finding-doping-cover-up">Inside the games</a>, att:</p>
      <p>
        <i>”Valentina Alexandrescu ”was, at best, wilfully blind to the misconduct of President Vâjială or, at worst, actively complicit”.”</i>
      </p>
      <p><b>Vad händer nu?</b><br/>Just nu är det något rörigt och det rumänska förbundet ska ha krismöte och diskutera situationen. Det finns ju ett oerhört riskmoment att ta med spelare som efter utredning visar sig vara skyldiga till dopingbrott.</p>
      <p><a href="https://www.aftonbladet.se/sportbladet/a/GGXzGJ/tva-av-fyra-till-vm-i-dopningsskandalen">Sportbladet</a> rapporterar att Eliza Buceschi och Daria Bucur följer med till VM. Cristina Laslo och Bianca Bazaliu ska på ett möte på fredag och därefter fattas beslut om deras medverkan.</p>
      <p><a href="http://www.rscg.me/rukomet/site_cg/public/index.php/index/artikli?id=550">Montenegros handbollsförbund</a> och Per Johansson bekräftar att Ivona Pavicevic stannar hemma och missar VM. Vi hittar i skrivande stund inga uppgifter om brasilianskan Elaine Gomes.</p>
    </article>
  </body>
</html>