<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/20/news/serbia_hanno_tentato_di_rapire_terzic_calciatore_della_fiorentina-241483516/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T11:28:00+00:00"/>
    <meta property="og:title" content="Serbia: &quot;Hanno tentato di rapire Terzic&quot;, ma la Fiorentina: &quot;Gli hanno 'solo' rubato l'auto&quot;"/>
    <meta property="og:description" content="Il giovane è impegnato la sua Nazionale Under 21. Due persone sono state arrestate"/>
  </head>
  <body>
    <article>
      <h1>Serbia: "Hanno tentato di rapire Terzic", ma la Fiorentina: "Gli hanno 'solo' rubato l'auto"</h1>
      <h2>Il giovane è impegnato la sua Nazionale Under 21. Due persone sono state arrestate</h2>
      <address>
        <time datetime="2019-11-20T11:28:00+00:00">20 Nov 2019, 11:28</time>
      </address>
      <p>La polizia serba ha arrestato due persone che la notte scorsa a Belgrado avrebbero tentato di rapire il calciatore <b>Aleksa Terzic</b> (20 anni), difensore della Fiorentina e che è titolare della nazionale serba under 21. Secondo quanto scrivono i media locali, intorno alle 3 nel quartiere residenziale di Novi Beograd una Audi ha speronato la Bmw di Terzic.<br/><br/>Quando il gocatore è uscito dall'auto i due hanno cercato di neutralizzarlo e di nasconderlo nel bagagliaio, da qui il tentativo di sequestro. Nel mirino dei malviventi c'era probabilmente l'auto di grossa cilindrata di Terzic. Questa è la tesi che sostiene la Fiorentina che precisa:  "Non si è trattato di rapimento ma<br/>del furto della sua auto". La società spiega di aver parlato con il calciatore e di aver ricostruito l'accaduto. Terzic si stava dirigendo insieme a tre conoscenti verso l'aeroporto per fare rientro in Italia quando sono stati affrontati dai banditi. "Dopo aver invitato tutti a scendere - hanno dichiarato dalla Fiorentina - i malviventi sono fuggiti con l'auto di Terzic". Il difensore è atteso a Firenze tra stasera e domani, appena sbrigate le procedure per la denuncia in merito a quanto accaduto.<br/>secondo la versione fornita nell'immediatezza dell'aggressione dai media locali, il calciatore sarebbe riuscito a divincolarsi e a fuggire. I due aggressori si sono comunque impossessati della Bmw fuggendo a loro volta verso il quartiere di<b> Kaljuderica</b>, dove poco dopo sono stati rintracciati e arrestati dopo che Aleksa Terzic aveva denunciato l'episodio alla polizia.<br/><br/>Ieri Terzic aveva giocato con la nazionale serba under 21 contro i pari età della Russia a Nis (sud della Serbia), con la Serbia sconfitta 0 a 2.</p>
    </article>
  </body>
</html>