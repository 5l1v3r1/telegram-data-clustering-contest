<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/sotir-tsatsarov-e-obrnal-grb-na-izkusheniyata-407186.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T11:49:01+00:00"/>
    <meta property="og:title" content="Сотир Цацаров е обърнал гръб на изкушенията"/>
    <meta property="og:description" content="Политици и юристи дадоха висока оценка на мандата на главния прокурор, който във вторник бе издигнат като кандидат за председател на КПКОНПИ"/>
  </head>
  <body>
    <article>
      <h1>Сотир Цацаров е обърнал гръб на изкушенията</h1>
      <address>
        <time datetime="2019-11-20T11:49:01+00:00">20 Nov 2019, 11:49</time>
      </address>
      <p>Ден след като стана ясна номинацията на настоящия главен прокурор Сотир Цацаров за председател на Комисията за противодействие на корупцията и за отнемане на незаконно придобитото имущество (КПКОНПИ), депутати и юристи заявиха подкрепа към кандидатурата, която беше издигната от ГЕРБ, "Атака" и "Обединени патриоти" в предпоследния ден от срока за номинации, пише Правен Свят.</p>
      <p>"Сотир Цацаров не е податлив на натиск и не показва никаква предубеденост", заяви пред NOVA Явор Нотев от "Атака" и уточни, че седемте години, в които Сотир Цацаров е главен прокурор доказват дълбокото му разбиране като юрист. "Аз съм сигурен, че той е подходящата кандидатура. Той е човек, който е обърнал гръб на изкушенията на властта и стои стабилно на мястото си", коментира още Нотев.</p>
      <p>Според депутата от "Атака", настоящият главен прокурор приключва един успешен мандат и е актуална фигура в сегашната практика.</p>
      <p>"Лично аз научих за номинацията на Сотир Цацаров за шеф на КПКОНПИ от представители на ГЕРБ и по свои усмотрения се присъединих към групата на вносителите. Говорих лично с г-жа Дариткова. Стана дума за тази номинация и аз заявих желанието си да се включа. В моята практика като юрист следя работата на главни прокурори още от времето на г-н Лютов. За мен е едно щастливо стечение на обстоятелствата приключването на неговия мандат при неговия ресурс и неговия опит и отварянето на позицията за шеф на КПКОНПИ", посочи Нотев.</p>
      <p>Попитан дали е притеснително това, че се концентрира много власт в тандема Гешев-Цацаров, Явор Нотев коментира че няма нищо притеснително: "Не разглеждам като тандем тези двама юристи, които кандидатстват за различни позиции. До известна степен те няма как да не са екип, защото Гешев е зам.-главен прокурор. При евентуален избор на двамата, всеки от тях ще носи своя кръст. Смятам, че тази комбинация е подходяща".</p>
      <p>"Сотир Цацаров ще влезе с летящ старт в КПКОНПИ, ако бъде избран от парламента". Така бившият председател на Етичната комисия на Висшия съдебен съвет (ВСС) Ясен Тодоров коментира номинацията на главния прокурор за педседател на Антикорупционната комисия пред bTV. Според него кандидатурата на Цацаров е изключително подходяща, тъй като настоящият главен прокурор има богат административен опит. Според Тодоров също така президентът Румен Радев няма основание да сезира Конституционния съд за процедурата за избора на нов главен прокурор.</p>
      <p>Мандатът на Сотир Цацаров като "обвинител No1" не може да бъде наречен по-слаб от предходните главни прокурори. Това заяви пред БНТ юристът и доктор по конституционно право Борислав Цеков. "Мисля, че в много отношения нещата тръгнаха напред, включително и с тези обвинения на знакови лица, които от години предизвикват обществено недоумение за необяснимото охолство, в което тънат", уточни още Цеков.</p>
      <p>Темата за номинацията на Цацаров стана водеща и в Народното събрание в първия пленарен ден за депутатите тази седмица. Оказа се, че кандидатурата му не е обсъждана с НФСБ. Това стана ясно от изказване на лидера на НФСБ Валери Симеонов пред журналисти, предаде "Фокус".</p>
      <p>"Вчера не беше правилно представена новината. Въпросът за избирането на г-н Цацаров не е обсъждан в НФСБ, нито в групата. Повечето медии го бяха представили като съвместна обща кандидатура на ГЕРБ и "Обединени патриоти"", заяви още Симеонов. И добави, че "Обединени патриоти" нямат общо решение като група.</p>
      <p>"Трябва групата да обсъди. Ние сме поканили г-н Цацаров утре, след това ще може да вземем решение. Мисля, че така е редно", уточни още Симеонов.</p>
      <p>Срокът за предлагане на кандидати за председател на Антикорупционната комисия изтича в сряда. В предпоследния ден "ВОЛЯ" предложи за шеф на КПКОНПИ Симеон Найденов от своята парламентарната група. Припомняме, че процедурата за избор на нов председател на КПКОНПИ започна на 6-ти ноември тази година, а до избора се стигна, след като на 31 юли бившият председател на Комисията Пламен Георгиев подаде оставка след скандала, станал известен като "Апартаментгейт".</p>
      <p> </p>
    </article>
  </body>
</html>