<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/england/kogato-trofeite-govoryat-sartseto-malchi.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-20T11:15:01+00:00"/>
    <meta property="og:title" content="Когато трофеите говорят, сърцето мълчи"/>
    <meta property="og:description" content="Ходът с Почетино и Моуриньо е ясен и феновете на Тотнъм го знаят дълбоко в себе си"/>
  </head>
  <body>
    <article>
      <h1>Когато трофеите говорят, сърцето мълчи</h1>
      <address><time datetime="2019-11-20T11:15:01+00:00">20 Nov 2019, 11:15</time> by <a rel="author" href="https://topsport.bg/author/krasian-mitev" target="_blank">Красиан Митев</a></address>
      <p>Уволнението на Маурисио Почетино заформи буреносен облак над Албиона, разнасян от медии, фенове и бивши футболисти. Днес диригентската палка в Тотнъм пое до болка познато име в Лондон, а и голям дразнител - Жозе Моуриньо. Поч направи чудеса с "шпорите" и защитниците му очаквано са много. Набързо прагматичните собственици на клуба бяха заклеймени като убийци на красивата игра, дори наречени предатели.</p>
      <p>
        <b>Но ходът е ясен. И феновете на отбора дълбоко в себе си го знаят.</b>
      </p>
      <p>Тотнъм има нужда от трофеи. Слоевете прах в клубната витрина се множат сезон след сезон, а мотото на аржентинеца беше "за мен топ 4 е като спечелена титла". Пясък в очите на всеки, който милее за "белите" от северен Лондон. Почетино изгради страхотен състав от млади и талантливи футболисти. С ограничен бюджет и малко трансфери превърна "шпорите" в претендент за титлата и финалист в Шампионска лига. Преди 10 години в клуба дори не мечтаеха за всичко това. Но и преди, и сега, както гласи популярният слоган, успехите на Тотнъм в съотвените турнири не се променят. Специалистът не добави нито една купа за 5 сезона...</p>
      <figure>
        <img src="https://webnews.bg/uploads/images/73/9873/449873/768x432.jpg?_=1572195185"/>
        <figcaption>Източник: Twitter</figcaption>
      </figure>
      <p>2009/2019</p>
      <p>Висша лига/Първа дивизия: 2/2</p>
      <p>Купа на ФА: 8/8</p>
      <p>Купа на Лигата: 4/4</p>
      <p>Суперкупа на Англия: 7/7</p>
      <p>Шампионска лига/КЕШ: 0/0</p>
      <p>Купа на УЕФА/КНК: 3/3</p>
      <p>
        <b>Когато трофеите говорят, сърцето мълчи.</b>
      </p>
      <p>Избрах да озаглавя така този свой материал, защото Маурисио Почетино направи чудеса в клуба, но всички знаем какво остава в историята. След няколко десетилетия в Уикипедия ще четем за "добрия състав на Тотнъм през 10-те години на 21-ви век, който... не спечели нищо. Аржентинецът беше сърцат, но и не можа да овладее съблекалнята на отбора. Сега е точното време да си тръгне. Става въпрос за скандала с мотора на "шпорите" Кристиан Ериксен и Ян Вертонген. Според редица източници защитникът е прелюбодействал със съпругата на своя съотборник. Хари Кейн бушонирал подлия Вертонген пред погледа на останалите момчета, а оттогава половината играчи не си говорят. Резултатите в последно време наливат допълнително вода в мелницата.</p>
      <figure>
        <img src="https://webnews.bg/uploads/images/74/5674/295674/768x432.jpg?_=1495663169"/>
        <figcaption>Източник: GettyImages</figcaption>
      </figure>
      <p>
        <b>Жозе Моуриньо може да овладее тази съблекалня.</b>
      </p>
      <p>Португалският специалист е точният човек за Тотнъм към този момент. При него всеки футболист, звезда или не, бива силно респектиран - своеволии няма. Измъква максимума от срещите, а с такива играчи рано или късно ще започне да печели купи. Не бива да забравяме, че ръководството запази всички звезди на Тотнъм, с които Почетино разполагаше вече няколко сезона. Сега Моу има готов отбор, единствено трябва да стегне дисциплината. При него загуба у дома с 2:7 е немислима. Било то от Байерн (Мюнхен).</p>
      <p>Португалският гений е мразен от милиони хора по земното кълбо, но ръководството на "шпорите" уцели право в десетката с него.</p>
      <p>Съвсем скоро Специалния ще затвори за пореден път устите на хейтърите. Ще дразни след интервюта, ще се инати, ще къса нервите на лондонския съперник в син титулярен екип.</p>
      <p>
        <b>Завърна се, Моуриньо отново е в играта. Честито, фенове на Тотнъм!</b>
      </p>
    </article>
  </body>
</html>