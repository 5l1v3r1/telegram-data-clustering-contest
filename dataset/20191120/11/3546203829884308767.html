<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1871157301_Saprugata_na_Boyan_Petrov_Molya_vsichki_PR_aktsii_i_pishman_spasiteli_da_miryasat"/>
    <meta property="og:site_name" content="webcafé"/>
    <meta property="article:published_time" content="2019-11-20T11:31:00+00:00"/>
    <meta property="og:title" content="Съпругата на Боян Петров: Моля всички ПР акции и пишман спасители да мирясат"/>
    <meta property="og:description" content="&quot;Аз трудно се уча на търпение, но и вие не ми помагате! Що за простотия? Слагам този пост (един от многото подобни) с молба всички ПР акции и пишман спасители на Съни да мирясат! Аз умишлено се правя, че не забелязвам, но и вие не спирате!!!!!&quot; Това написа на профила си във Facebook съпругата на алпиниста Боян Петров - Радослава Ненова."/>
  </head>
  <body>
    <article>
      <h1>Съпругата на Боян Петров: Моля всички ПР акции и пишман спасители да мирясат</h1>
      <address><time datetime="2019-11-20T11:31:00+00:00">20 Nov 2019, 11:31</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2017/07/24/boyan-petrov-alpinist/1170x878.jpg"/>
        <figcaption>Повод за изказването й е твърдението на преподавател от УАСГ, че предлага хранителни добавки, които са можели да спасят живота на алпиниста<cite>Снимка: © Facebook</cite></figcaption>
      </figure>
      <p>"Аз трудно се уча на търпение, но и вие не ми помагате! Що за простотия? Слагам този пост (един от многото подобни) с молба всички ПР акции и пишман спасители на Съни да мирясат! Аз умишлено се правя, че не забелязвам, но и вие не спирате!!!!!" Това написа на профила си във Facebook съпругата на алпиниста Боян Петров - Радослава Ненова.</p>
      <p>Причината за публикацията й е твърдението на преподавател в Университета по архитектура, строителство и геодезия, че предлагани от него хранителни добавки са можели да спасят живота на алпиниста, който миналата година изчезна в Хималаите.</p>
      <p>"Всеки който се е опитал да си запише точка, ползвайки името му си знае...... Очаквам следващите спасители да се появят на бял кон и с гръмки думи", допълни още Ненова по повода.</p>
      <p>Тя бе категорична, че никой не се е допитвал до нея, още по-малко тя самата е давала съгласие името на съпруга й да бъде използвано за реклама на съответната хранителна добавка.</p>
      <p>"Това е пълна глупост. Когато ми казаха за този пост, аз реших да го подмина, защото това не е единичен случай. Нека обаче този случай послужи за назидание на останалите. Всички са наясно с моето мнение, включително и той (доц. Георги Иванов от УАСГ- бел.ред)", допълни тя.</p>
      <p>По думите й и друг път хора са си позволявали да използват името на алпиниста за своя лична изгоди. Казва, че дори самата тя, не си позволява да говори от негово име.</p>
      <p>Пред Нова телевизия адвокат Свилена Димитрова пък обясни, че реално потъпкването на моралните норми не е описано в закона.</p>
      <p>"Въпреки че в България няма конкретен текст, нарушаването на обществените норми, тогава когато обществото е поставено под риск, всъщност е укоримо", коментира тя.</p>
      <p>"Отговорност може да се търси, но обикновено авторите на това деяние са добре прикрити технически в интернет и би било доста трудно да се стигне до тях", допълни юристката.</p>
    </article>
  </body>
</html>