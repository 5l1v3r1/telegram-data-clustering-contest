<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855340/premier-league-jose-mourinho-is-back-ostatnia-szansa-dla-portugalczyka"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-20T11:10:50+00:00"/>
    <meta property="og:title" content="Premier League. Jose Mourinho is back. Ostatnia szansa dla Portugalczyka"/>
    <meta property="og:description" content="Wraca jak bumerang. Jose Mourinho upada, jednak za każdym razem wstaje i trafia do klubu z absolutnego topu. W Tottenhamie dostał kolejny kredyt zaufania, jednak następnego już nie będzie."/>
  </head>
  <body>
    <article>
      <h1>Premier League. Jose Mourinho is back. Ostatnia szansa dla Portugalczyka</h1>
      <address><time datetime="2019-11-20T11:10:50+00:00">20 Nov 2019, 11:10</time> by <a rel="author" href="https://sportowefakty.wp.pl/autor/jakub-artych" target="_blank">Jakub Artych</a></address>
      <h4>Wraca jak bumerang. Jose Mourinho upada, jednak za każdym razem wstaje i trafia do klubu z absolutnego topu. W Tottenhamie dostał kolejny kredyt zaufania, jednak następnego już nie będzie.</h4>
      <related>
        <a href="https://sportowefakty.wp.pl/pilka-nozna/855306/oficjalnie-jose-mourinho-ma-nowy-klub-podpisal-kontrakt-z-tottenhamem-hotspur"/>
      </related>
      <p>Czy jest to małżeństwo z rozsądku? Zdecydowanie nie. potrzebował wstrząsu, zamieszania w kotle. W "Koguty" grają koszmarnie, wygrali zaledwie trzy mecze w dwunastu kolejkach i strzelili tylko 18 goli. Czternaste miejsce odbierane jest w kategorii klęski, londyńczycy mają już dość upokorzeń.</p>
      <p>Prezes klubu <a href="https://sportowefakty.wp.pl/pilka-nozna/daniel-levy">Daniel Levy</a> uderzył pięścią w stół. Potrzebował charyzmatycznej postaci, która z miejsca poprawi wyniki zespołu. Efekt nowej miotły potrzebny jest w Tottenhamie jak tlen do życia. Oprócz tego media od wielu tygodni donosiły, że <a href="https://sportowefakty.wp.pl/pilka-nozna/mauricio-pochettino">Mauricio Pochettino</a> "stracił szatnię" i to było przyczyną coraz gorszych wyników osiąganych przez drużynę.<br/><b><br/>Awanturnik</b><br/><br/>Nie ma w świecie futbolu drugiego trenera, który prowadziłby tyle znanych klubów. Rozpoczynał od <a href="https://sportowefakty.wp.pl/pilka-nozna/fc-porto">FC Porto</a>, potem trafił do <a href="https://sportowefakty.wp.pl/pilka-nozna/chelsea-fc">Chelsea FC</a>, a następnie <a href="https://sportowefakty.wp.pl/pilka-nozna/inter-mediolan">Interu Mediolan</a>, <a href="https://sportowefakty.wp.pl/pilka-nozna/real-madryt">Realu Madryt</a>, a na końcu <a href="https://sportowefakty.wp.pl/pilka-nozna/manchester-united">Manchesteru United</a>. CV bardzo imponujące, jednak wyłączając Porto, z każdego z tych klubów wylatywał z hukiem.</p>
      <p>To nie jest trener na lata. O takim marzył prezydent Królewskich <a href="https://sportowefakty.wp.pl/pilka-nozna/florentino-perez">Florentino Perez</a>, który zatrudniał Portugalczyka w 2010 roku. Szybko jednak zrozumiał, że "The Spcial One" jest nie do okiełznania.</p>
      <p>Mourinho doskonale wpasował się w klimat wojny katalońsko-madryckiej. Za jego czasów wróciły największe niesnaski z czasów El Clasico. Potrafił między innymi włożyć palec w oko Tito Vilanovie (ówczesny asystent Guardioli). Do historii przeszły również jego konferencje prasowe. "Wstydziłbym się wygrywać jak Barcelona". Dość powiedzieć, że Barca grała wówczas najładniejszą piłkę na świecie.</p>
      <p>- Mourinho to defekt piłki nożnej. Mam nadzieję, że ktoś wreszcie coś zrobi w tym kierunku. On nie może psuć relacji między dwiema najważniejszymi instytucjami sportowymi w Hiszpanii - mówił Carles Vilarrubi, ówczesny wiceprezydent Dumy Katalonii.</p>
      <p>Atmosfera podczas tych meczów była chora. Mourinho zakazywał piłkarzom Realu rozmów... z graczami Barcelony. W szatni Królewskich doszło do buntu, a z jego metodami pracy nie zgadzali się <a href="https://sportowefakty.wp.pl/pilka-nozna/sergio-ramos">Sergio Ramos</a> czy <a href="https://sportowefakty.wp.pl/pilka-nozna/iker-casillas">Iker Casillas</a>. Pierwszy z nich na pytanie o powrót Portugalczyka powiedział wprost: - Nie chcemy go ponownie.</p>
      <p>Mourinho miał konflikt z wieloma piłkarzami na świecie. W Manchesterze United podpadł mu <a href="https://sportowefakty.wp.pl/pilka-nozna/paul-pogba">Paul Pogba</a>, największa gwiazda drużyny. "The Special One" miał wielkie pretensje do Francuza o brak odpowiedniego zaangażowania. Pomocnik odpowiedział szybko. - Kiedy gramy u siebie powinniśmy atakować, atakować i atakować - mówił mistrz świata. To tylko pogłębiło podziały w drużynie.</p>
      <p><a href="https://sportowefakty.wp.pl/pilka-nozna/855267/eliminacje-euro-2020-polska-slowenia-lewandowski-znowu-zaczarowal-stadion-narodo"><b>Zobacz także: Lewandowski znowu zaczarował Stadion Narodowy. Wygrana Polaków<br/></b></a><br/>Sytuacja była na ostrzu noża. Pogba stracił opaskę kapitana Manchesteru United, a potem miejsce w składzie. Było jasne, że prędzej czy później z drużyną pożegna się Pogba albo Mourinho. - Na konferencjach ciągle atakuje piłkarzy. Atakuje też przełożonych, bo nie dostaje tego, co chce. Nikt nie ma kontroli nad tym, co mówi. Moim zdaniem zawstydza klub - mówił legendarny <a href="https://sportowefakty.wp.pl/pilka-nozna/paul-scholes">Paul Scholes</a>.</p>
      <p>Działacze Manchesteru mieli dość niesfornego Mourinho. W grudniu odszedł w niesławie z kolejnego klubu. W przeszłości uznawany był za najlepszego trenera na świecie, potem częściej uznawany za ignoranta i toksycznego szkoleniowca, który potrafi pokłócić się z każdym.</p>
      <p>
        <b>Magia wciąż działa</b>
      </p>
      <p>Mourinho opuścił Czerwone Diabły w fatalnym stylu. Jego magia działa jednak na tyle, że zaledwie po kilku dniach... dostał trzy oferty prowadzenia klubów! W 2019 roku jego nazwisko łączone było z pracą w Bayernie Monachium, Realu Madryt, Boca Juniors, Arsenalu, Borussii Dortmund, Chelsea FC, Valencii oraz Milanie.</p>
      <p>Pojawiła się także oferta z gatunku nie do odrzucenia. Właściciel Guangzhou Evergrande, Xu Jiayin, gotów był płacić Portugalczykowi 30 milionów euro za sezon plus bonusy. Dodatkowo Mourinho sam mógł ustalić długość kontraktu. 56-latek wolał jednak pracować w Europie, dlatego zdecydował się na Tottenham.</p>
      <p>Pierwszy kontakt z "Kogutami" miał już w październiku. Daniel Levy nie był chętny, aby pożegnać się z Pochettino, jednak musiał zareagować. Drużyna brnie w ślepy zaułek i jest to ostatni moment, aby wrócić do walki o grę w przyszłorocznej edycji Ligi Mistrzów.</p>
      <p>- Myślę, że z nowym stadionem Tottenham potrzebował dużego nazwiska, aby promować wartość klubu, a Mourinho z pewnością takim jest. Ale gwarantuję, że jeśli Levy nałoży takie same ograniczenia na Mourinho, jakie nałożył na Pochettino, pojawią się kłopoty. I to szybko - powiedział dziennikarz Guillem Balague.</p>
      <p>Czasu Mourinho ma bardzo mało. W sobotę zagra na wyjeździe z West Ham United, a kilka dni później z Olympiakosem. Co ciekawe, już czwartego grudnia Tottenham zagra... na Old Trafford.</p>
      <related>
        <h4>Zobacz także</h4>
        <a href="https://sportowefakty.wp.pl/pilka-nozna/855329/premier-league-manchester-city-walczy-o-swoja-gwiazde-gigantyczny-kontrakt-dla-r"/>
      </related>
      <p>WP SportoweFakty</p>
    </article>
  </body>
</html>