<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/pensii-pomosht-pensionerite-1618409.html"/>
    <meta property="og:site_name" content="Cross"/>
    <meta property="article:published_time" content="2019-11-20T11:32:00+00:00"/>
    <meta property="og:title" content="Най-бедните пенсионери ще получат коледни добавки"/>
    <meta property="og:description" content="/КРОСС/ В началото на правителственото заседание, &quot;докато медиите са още тук&quot;, премиерът Бойко Борисов обяви решение, с което се отпускат малко над 51 млн. лв. за коледна помощ за пенсионерите с най-ниски пенсии. Тези средства ще бъдат за сметка на преструктурирането на разходите и трансферите по централния бюджет за 2019 г."/>
  </head>
  <body>
    <article>
      <h1>Най-бедните пенсионери ще получат коледни добавки</h1>
      <address>
        <time datetime="2019-11-20T11:32:00+00:00">20 Nov 2019, 11:32</time>
      </address>
      <p>/КРОСС/ В началото на правителственото заседание, "докато медиите са още тук", премиерът Бойко Борисов обяви решение, с което се отпускат малко над 51 млн. лв. за коледна помощ за пенсионерите с най-ниски пенсии. Тези средства ще бъдат за сметка на преструктурирането на разходите и трансферите по централния бюджет за 2019 г.</p>
      <p>С парите ще се дадат по 40 лв. към декемврийските пенсии на около 1 276 200 пенсионери, чиито пенсии заедно с всички добавки не надхвърлят 363 лева, обясни социалният министър Бисер Петков. Сумата е и определената линия на бедност за 2020 г.</p>
      <p>Така се продължава установената практика да се подпомагат пенсионерите с пенсия под линията на бедност в навечерието на коледните празници, допълни Петков.</p>
      <p>Премиерът изчисли, че такава празнична помощ се отпуска за осми път при неговото управление и че кумулативно това означава, че са отпуснати половин милиард лева за пенсионерите. Борисов подчерта, че тази помощ е в допълнение на увеличените с 6.7% пенсии и обещаното за догодина повишение на минималната пенсия.</p>
    </article>
  </body>
</html>