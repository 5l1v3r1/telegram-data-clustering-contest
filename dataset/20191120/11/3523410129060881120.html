<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640921/%D9%86%DA%AF%D8%A7%D9%87%DB%8C-%D8%A8%D9%87-%D8%A2%D8%AB%D8%A7%D8%B1-%D9%81%D8%B1%D8%B2%D8%A7%D8%AF-%D9%85%D9%88%D8%AA%D9%85%D9%86-%D8%A7%D8%B2-%D8%A8%D9%87%D8%AA%D8%B1%DB%8C%D9%86-%D8%AA%D8%A7-%D8%A8%D8%AF%D8%AA%D8%B1%DB%8C%D9%86-%7B%D9%82%D8%B3%D9%85%D8%AA-%D8%A7%D9%88%D9%84%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T11:47:00+00:00"/>
    <meta property="og:title" content="نگاهی به آثار فرزاد موتمن از بهترین تا بدترین {قسمت اول}"/>
    <meta property="og:description" content="به بهانه اکران «چشم و گوش بسته» که جریان سینمایی ایران را نشان می‌دهد، نگاهی می‌اندازیم به آثار فرزاد موتمن؛ از بهترین تا بدترین."/>
  </head>
  <body>
    <article>
      <h1>
        <a href="https://www.bultannews.com/fa/news/640921/%D9%86%DA%AF%D8%A7%D9%87%DB%8C-%D8%A8%D9%87-%D8%A2%D8%AB%D8%A7%D8%B1-%D9%81%D8%B1%D8%B2%D8%A7%D8%AF-%D9%85%D9%88%D8%AA%D9%85%D9%86-%D8%A7%D8%B2-%D8%A8%D9%87%D8%AA%D8%B1%DB%8C%D9%86-%D8%AA%D8%A7-%D8%A8%D8%AF%D8%AA%D8%B1%DB%8C%D9%86-%7B%D9%82%D8%B3%D9%85%D8%AA-%D8%A7%D9%88%D9%84%7D">نگاهی به آثار فرزاد موتمن از بهترین تا بدترین {قسمت اول}</a>
      </h1>
      <h2>به بهانه اکران «چشم و گوش بسته» که جریان سینمایی ایران را نشان می‌دهد، نگاهی می‌اندازیم به آثار فرزاد موتمن؛ از بهترین تا بدترین.</h2>
      <address><time datetime="2019-11-20T11:47:00+00:00">20 Nov 2019, 11:47</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر:</b> یکی از فیلم‌هایی که در سرمای گیشه پاییزی به اکران درآمده است، <b>«چشم و گوش بسته»</b> است. فیلمی که در نگاه اول یکی ازسری فیلم‌های شانه تخم‌مرغی<b> آرش معیریان</b> به نظر می‌رسد. اما <b>«چشم و گوش بسته»</b> آخرین ساخته<b> فرزاد موتمن</b> است. شاید این فیلم برای فیلم‌ساز دیگری، یک اثر گیشه‌ای و سرگرم‌کننده قابل‌قبول محسوب می‌شد، اما برای فرزاد موتمن یک عقب‌گرد اساسی است.   <br/>به گزارش بولتن نیوز به نقل از بلاگ نماوا، <b> «چشم و گوش بسته»</b> خارج از آنکه چقدر در خنداندن مخاطب موفق است، هیچ‌کدام از ویژگی‌های سینمایی موتمن را ندارد. نه قصه‌ای جدی و نه ساختاری قابل دفاع. فیلمی که اساساً هدف از اکران آن گرم کردن گیشه بوده است. تنها کارکرد این فیلم برای سینما دوستان و افرادی که با سینمای مؤتمن آشنایی دارند این است که آن‌ها را وادار کند از خود بپرسند چه بلایی بر سر فیلم‌ساز محبوبشان آمده است.<br/><br/>البته موتمن اولین فیلم‌سازی نیست که این‌چنین از سینمای خود خارج می‌شود و گیشه را هدف می‌گیرد. با شرایطی که این روزها سینمای ایران دارد، می‌توان مطمئن بود که او قطعاً آخرین فیلم‌سازی نخواهد بود که جهان دوست‌داشتنی سینمایی‌اش را رها می‌کند و چشم به گیشه می‌دوزد. البته<b> «چشم و گوش بسته»</b> تنها فیلم نامتعارف کارنامه مؤتمن هم نیست. حقیقت این است که موتمن بعد از <b>«شب‌های روشن»</b> هیچ‌گاه از سایه این فیلم رها نشد. همه کارهایش با این فیلم مقایسه شدند و باید بپذیریم که هیچ‌گاه نتوانست اثری چون<b> «شب‌های روشن»</b> بیافریند. <br/>به بهانه اکران <b>«چشم و گوش بسته»</b> که جریان سینمایی ایران را نشان می‌دهد، نگاهی می‌اندازیم به آثار <b>فرزاد موتمن</b>؛ از بهترین تا بدترین. <br/><b>۱- شب‌های روشن – ۱۳۸۱</b></p>
      <figure>
        <img src="https://www.bultannews.com/files/fa/news/1398/8/29/1199480_852.jpg"/>
      </figure>
      <p>  <b>«شب‌های روشن»</b> دومین اثر<b> فرزاد موتمن</b> است. همان‌طور که گفتیم، همه کارنامه کاری<b> فرزاد موتمن</b> تحت تأثیر <b>«شب‌های روشن»</b> و موفقیت آن قرارگرفته است. <b>«شب‌های روشن»</b> به قلم<b> سعید عقیقی</b>، برداشتی آزاد از رمانی به همین نام از <b>داستایوفسکی</b> است. <br/>اما آنچه این اقتباس را تا این حد موفق می‌کند و به آن هویتی مستقل می‌بخشد، کارگردانی مؤتمن و نگاه عقیقی به متن اصلی اثر است. <b>«شب‌های روشن»</b> بی‌آنکه در پرداخت به دام پلان سکانس‌های طولانی بیفتد و بی‌آنکه اسیر شاعرانگی بیهوده در متن شود، عاشقانه‌ای جاودان می‌آفریند. شخصیت‌های <b>«شب‌های روشن»</b> جذاب و ملموس هستند و فضاسازی مؤتمن از تنهایی یک مرد در زمستانی سرد و شهری شلوغ، بی‌مانند است. <br/><b>۲- هفت‌پرده – ۱۳۷۹</b></p>
      <figure>
        <img src="https://www.bultannews.com/files/fa/news/1398/8/29/1199476_121.jpg"/>
      </figure>
      <p>  <b>فرزاد موتمن</b> با<b> «هفت‌پرده»</b> وارد سینمای ایران می‌شود. اواخر دهه هفتاد که عموم فیلم‌های روی پرده را فیلم‌هایی درباره جوانان، معضلات و دغدغه‌هایشان تشکیل می‌داد، مؤتمن با فیلمی در همین حال و هوا اما ازهرجهت متفاوت وارد سینما می‌شود. مؤتمن نسبت به جریان مرسوم سینمای ایران پا را یک‌قدم فراتر میگذارد و فیلمی تحویل می‌دهد که سراسر جسارت است.<b> «هفت‌پرده»</b> شاید اولین فیلمی در تاریخ سینمای ایران باشد که این‌چنین ساختار خطی را زیر پا میگذارد. فیلم با یک ساختار دایره‌ای، جای پایان و آغاز روایت را عوض می‌کند. <br/>اما آنچه<b> «هفت‌پرده»</b> را به تجربه‌ای موفق تبدیل می‌کند، استفاده درست از این ساختار غیرمتعارف است. موتمن در اولین همکاری‌اش با <b>سعید عقیقی</b>، شخصیت‌هایی ترسیم می‌کند که بیننده به‌شدت با آن‌ها هم ذات پنداری می‌کند. او درراه ساختارشکنی‌اش از روایت و فیلم‌نامه غافل نمی‌شود و همین موضوع هم به برگ برنده <b>«هفت‌پرده»</b> تبدیل می‌شود. <br/><b>۳- صداها – ۱۳۸۷</b></p>
      <figure>
        <img src="https://www.bultannews.com/files/fa/news/1398/8/29/1199479_991.jpg"/>
      </figure>
      <p>  <b>«صداها»</b> کامل‌کننده سه‌گانه‌ای است که موتمن و عقیقی را در اوج مسیر کاری‌شان قرار می‌دهد.<b> «صداها»</b> به‌مانند <b>«هفت‌پرده»</b> روایت متفاوت و ساختاری منحصربه‌فرد دارد. فیلم که روایت قتلی است که در یک ساختمان رخ می‌دهد، با تمرکز بر عنصر صدا و اطلاعاتی که از این طریق ردوبدل می‌شود، روایتش را به‌پیش می‌برد. <br/><b>۴- باج خور – ۱۳۸۲</b></p>
      <figure>
        <img src="https://www.bultannews.com/files/fa/news/1398/8/29/1199478_983.jpg"/>
      </figure>
      <p>  موتمن بعد از ساخت <b>«شب‌های روشن»</b> با <b>«باج خور»</b> به سینما بازمی‌گردد. فیلمی که نزدیک‌ترین توصیف برای آن‌یک نئونوآر ایرانی است. مؤتمن، با <b>«باج خور»</b> همه مخاطبانش را غافلگیر می‌کند. فیلم نه فضای آرام و عاشقانه‌ای مانند <b>«شب‌های روشن»</b> دارد و نه اساساً ازلحاظ ساختار به این فیلم شباهتی دارد. مؤتمن با <b>«باج خور»</b> بیشتر به <b>«هفت‌پرده»</b> نزدیک می‌شود و در فضایی که شبیه فیلم‌های کیمیایی است، بیننده را در بین هزارتویی از حقیقت و دروغ به سفری عجیب می‌برد. <br/><b>«باج خور»</b> جسارت و ذوق دو کار قبلی موتمن را ندارد. مؤتمن تلاش زیادی می‌کند تا به روایتش پیچ‌وخم اضافی بدهد و روایت معمایی‌اش را غافلگیرانه کند. درنتیجه از دکوپاژ جذاب و ساختاری که می‌توانست در<b> «باج خور»</b> شکل بگیرد و به اعلا برسد بازمی‌ماند. <br/><b>۵- خداحافظی طولانی – ۱۳۹۳</b></p>
      <figure>
        <img src="https://www.bultannews.com/files/fa/news/1398/8/29/1199477_829.jpg"/>
      </figure>
      <p>  آخرین فیلم قابل‌تأمل موتمن، بی‌شک<b> «خداحافظی طولانی»</b> است.<b> «خداحافظی طولانی»</b>، در ادامه <b>«هفت‌پرده»</b> و <b>«باج خور»</b> قرار می‌گیرد. فیلمی که یکسره از میان جامعه و آدم‌های آن می‌آید و بار دیگر هنر و هوش مؤتمن در پرداخت و فضاسازی را نشان می‌دهد. <br/>موتمن در <b>«خداحافظی طولانی»</b> عاشقانه‌ای از طبقه کارگر را ترسیم می‌کند که از همه بازتابهای این سبک در سینمای ایران، واقعی‌تر است. بااین‌حال، بار دیگر شخصیت‌پردازی نامناسب و بسط ناقص قصه، <b>«خداحافظی طولانی»</b> را از تبدیل‌شدن به یک فیلم منحصربه‌فرد بازمی‌دارد.   منبع: <b>بلاگ نماوا</b></p>
    </article>
  </body>
</html>