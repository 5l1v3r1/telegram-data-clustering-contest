<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/20/chehy-na-shopurtsi-na-zakarpatti-cheska-kompaniya-maye-namir-vidnovyty-budivnytstvo-kaskadu-mini-ges/"/>
    <meta property="og:site_name" content="AgroDay"/>
    <meta property="article:published_time" content="2019-11-20T11:00:33+00:00"/>
    <meta property="og:title" content="Чехи на Шопурці: на Закарпатті чеська компанія має намір відновити будівництво каскаду міні-ГЕС"/>
    <meta property="og:description" content="У селищі міського типу Великий Бичків (Закарпатська область) чехи мають намір відновити будівництво каскаду семи малих гідроелектростанцій на річці Шопурка. Реалізацію тимчасово призупиненого проекту нещодавно обговорили з керівником ОДА Ігорем Бондаренком представники чеської компанії «Mavel». ГЕС дериваційного типу будуватимуть з невеликою греблею та обвідним каналом. Вся вода, яку заберуть для гідроелектростанції, повертатиметься назад у річку, і це ніяк не впливатиме на її якість або хімічний склад, зауважив член ради директорів компанії «Mavel» Ян Шіп. Проектом також передбачено рибохід, який дозволить рибі мігрувати вгору та вниз по річці. Також ГЕС дозволить моніторити паводки: завчасно оцінювати масштаб та попереджати населення прибережних районів. «Проект дозволить генерувати «зелену» електроенергію з відновлювального джерела – води, використовуючи гідропотенціал річки, - зазначив член ради директорів АТ «Mavel» Ян Шіп. - Це дасть можливість зменшити споживання палива на базі"/>
  </head>
  <body>
    <article>
      <h1>Чехи на Шопурці: на Закарпатті чеська компанія має намір відновити будівництво каскаду міні-ГЕС</h1>
      <address>
        <time datetime="2019-11-20T11:00:33+00:00">20 Nov 2019, 11:00</time>
      </address>
      <p>У селищі міського типу Великий Бичків (Закарпатська область) чехи мають намір відновити будівництво каскаду семи малих гідроелектростанцій на річці Шопурка.</p>
      <p>Реалізацію тимчасово призупиненого проекту нещодавно обговорили з керівником ОДА Ігорем Бондаренком представники чеської компанії «Mavel».</p>
      <p>ГЕС дериваційного типу будуватимуть з невеликою греблею та обвідним каналом. Вся вода, яку заберуть для гідроелектростанції, повертатиметься назад у річку, і це ніяк не впливатиме на її якість або хімічний склад, зауважив член ради директорів компанії «Mavel» Ян Шіп.</p>
      <p>Проектом також передбачено рибохід, який дозволить рибі мігрувати вгору та вниз по річці. Також ГЕС дозволить моніторити паводки: завчасно оцінювати масштаб та попереджати населення прибережних районів.</p>
      <p>«Проект дозволить генерувати «зелену» електроенергію з відновлювального джерела – води, використовуючи гідропотенціал річки, – зазначив член ради директорів АТ «Mavel» Ян Шіп. – Це дасть можливість зменшити споживання палива на базі вуглеводів, викиди в атмосферу парникових газів і поліпшити екологію в цілому».</p>
      <p>Загалом, на 13-ти кілометрах річки Шопурки – гірської притоки Тиси – інвестори збираються побудувати  9 МГЕС – 7 у Великому Бичкові і ще  2 – у Кобилецькій Поляні.</p>
      <p>У Закарпатській облдержадміністрації створять робочу группу для детального вивчення проблем, з якими стикнулася компанія в ході реалізації проекту. “Проведемо двосторонню зустріч і визначимо, як рухатися далі», – резюмував Ігор Бондаренко.</p>
      <p><b>До інформації:</b> чеська компанія «Mavel» заснована у 1990 році та займається виробництвом турбін для ГЕС потужністю від 30 кВт до 30 МВт і поставляє продукцію у 43 країни.</p>
      <p>Повідомляє <a href="https://ecotown.com.ua/news/CHekhy-mayut-namir-vidnovyty-budivnytstvo-kaskadu-mini-HES-na-richtsi-SHopurka/">EcoTown</a></p>
      <related>
        <h4>Статті по темі</h4>
        <a href="https://agroday.com.ua/2019/09/24/gatyat-greblyu-na-lvivshhyni-zbuduyut-suchasnu-ges-yaka-ne-shkodytyme-dovkillyu/"/>
        <a href="https://agroday.com.ua/2019/09/02/nimtsi-pid-dniprom-nimetska-kompaniya-mozhe-doluchytys-do-budivnytstva-gaes-na-ukrayinskyh-richkah/"/>
        <a href="https://agroday.com.ua/2019/06/10/bez-obmezhen-v-rusi-vynahidnyk-z-luganshhyni-stvoryv-ges-yaka-ne-perekryvaye-ruslo-richky/"/>
        <a href="https://agroday.com.ua/2019/04/12/good-ship-v-angliyi-rozrobyly-chovny-dlya-ochyshhennya-richok/"/>
      </related>
    </article>
  </body>
</html>