<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/piekny-pogrzeb-wladimira-bukowskiego-wieziony-w-zsrr-na-zachodzie-mowil-prawde-o-unii-europejskiej-jego-slowa-sa-ponadczasowe-video/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T11:53:28+00:00"/>
    <meta property="og:title" content="Piękny pogrzeb Władimira Bukowskiego. Więziony w ZSRR, na Zachodzie mówił prawdę o Unii Europejskiej. Jego słowa są ponadczasowe [VIDEO]"/>
    <meta property="og:description" content="Na cmentarzu Highgate w północnym Londynie odbył się we wtorek pogrzeb zmarłego pod koniec października rosyjskiego pisarza, Władimira Bukowskiego. Był on jednym z najsłynniejszych sowieckich dysydentów, który od 40 lat żył na Zachodzie, konsekwentnie krytykując Unię Europejską."/>
  </head>
  <body>
    <article>
      <h1>Piękny pogrzeb Władimira Bukowskiego. Więziony w ZSRR, na Zachodzie mówił prawdę o Unii Europejskiej. Jego słowa są ponadczasowe [VIDEO]</h1>
      <address><time datetime="2019-11-20T11:53:28+00:00">20 Nov 2019, 11:53</time> by <a rel="author" href="https://nczas.com/author/wolnosc24/" target="_blank">Redakcja</a></address>
      <p>
        <b>Na cmentarzu Highgate w północnym Londynie odbył się we wtorek pogrzeb zmarłego pod koniec października rosyjskiego pisarza, Władimira Bukowskiego. Był on jednym z najsłynniejszych sowieckich dysydentów, który od 40 lat żył na Zachodzie, konsekwentnie krytykując Unię Europejską.</b>
      </p>
      <p>W ceremonii, która miała charakter prywatny, wzięło udział ok. 200 osób, w tym m.in. Marina Litwinienko, wdowa po otrutym w 2006 r. radioaktywnym polonem byłym rosyjskim agencie Aleksandrze Litwinience, oraz Ahmed Zakajew, były premier i minister spraw zagranicznych nieuznawanej Czeczeńskiej Republiki Iczkerii. Z Polski na pogrzeb przyjechała także kilkunastoosobowa delegacja „Solidarności Walczącej”, która przekazała wieniec od premiera Mateusza Morawieckiego.</p>
      <p>Władimir Bukowski jest potomkiem polskiej polskiego oficera, który w czasie Powstania Listopadowego dostał się do rosyjskiej niewoli i został zesłany na Syberię. W ZSRR Bukowski był wielokrotnie więziony za organizowanie demonstracji w obronie dysydentów.</p>
      <p>Od najmłodszych lat angażował się w walkę z sowieckim reżimem. Dwukrotnie wsadzano go do szpitala psychiatrycznego, skazywano na więzienie i zsyłkę. W więzieniach i obozach pracy spędził ponad 12 lat.</p>
      <p>W 1976 został deportowany z ZSRR na Zachód. Sowieci wymienili go na sekretarza generalnego Komunistycznej Partii Chile Luisa Corvalana. Bukowski przez lata konsekwentnie krytykował Unię Europejska. Porównywał jej biurokrację do biurokracji sowieckiej.</p>
      <p>O instytucjach europejskich mówił, że są niedemokratyczne, a przywódcy unijni nie pochodzą z wyborów – zupełnie jak w Związku Radzieckim.</p>
      <p>Ze swymi wykładami i odczytami jeździł po całym świecie. Kilkakrotnie odwiedził Polskę. Teraz nagrania sprzed lat z jego wywiadów i odczytów znów podbijają sieć. Po śmierci pisarza okazują się być aktualną i trafną diagnozą stanu Unii Europejskiej.</p>
      <figure>
        <iframe data-src="https://twitter.com/sophie_nkay/status/1196884092572372993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zabytkowy Highgate Cemetery, na którym pochowano Bukowskiego, to jedna z najważniejszych nekropolii Londynu. Wśród ok. 170 tys. pochowanych tam osób są m.in. niemiecki filozof Karol Marks, angielski filozof i socjolog Herbert Spencer, fizyk i chemik Michael Faraday, rodzina pisarza Charlesa Dickensa, piosenkarz George Michael czy manager zespołu Sex Pistols Malcolm McLaren.</p>
      <figure>
        <iframe data-src="https://twitter.com/V_of_Europe/status/909862845755592705?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Źródło: PAP/NCzas</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/skandal-braun-i-kulesza-zablokowani-w-komisji-finansow-zlamany-regulamin-sejmu-video/"/>
        <a href="https://nczas.com/2019/11/20/nie-bedzie-mechanizmu-praworzadnosci-w-ue-polska-i-wegry-zablokowaly-kontrowersyjny-projekt/"/>
        <a href="https://nczas.com/2019/11/20/pilne-pis-zamierza-wycofac-jedna-z-kandydatur-do-trybunalu-konstytucyjnego/"/>
        <a href="https://nczas.com/2019/11/20/zostala-skatowana-miala-zlamania-kosci-zabil-17-latke-bo-nie-chciala-z-nim-uprawiac-seksu-bestia-trafi-do-wiezienia/"/>
        <a href="https://nczas.com/2019/11/20/kolejny-odlot-lecha-walesy-rozmawial-z-mikem-pencem-noblista-snul-swoje-wizje/"/>
        <a href="https://nczas.com/2019/11/20/cylinder-adolfa-hitlera-i-perfumy-ewy-braun-do-kupienia-tylko-dzis-trwa-specjalna-aukcja/"/>
        <a href="https://alaluna.pl/foto/patrycja-markowska-jest-koszmarnie-wychudzona-zaniepokojony-fan-zacznij-jesc-foto/"/>
        <a href="https://nczas.com/2019/11/20/radoslaw-sikorski-w-brzydki-sposob-atakuje-jaroslawa-kaczynskiego-prezes-pis-przyczynil-sie-do-smierci-swojego-brata-video/"/>
        <a href="https://nczas.com/2019/11/20/korupcja-wsrod-politykow-na-malcie-znany-biznesmen-zatrzymany-w-zwiazku-z-zabojstwem-dziennikarki-sledczej/"/>
      </related>
    </article>
  </body>
</html>