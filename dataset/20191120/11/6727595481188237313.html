<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kerala-assembly-udf-protest-against-ldf-goverment-over-shafi-parambil-issue.html"/>
    <meta property="og:site_name" content="DoolNews"/>
    <meta property="article:published_time" content="2019-11-20T11:57:00+00:00"/>
    <meta property="og:title" content="കെ.എസ്.യു മാര്‍ച്ചിലെ സംഘര്‍ഷം; സഭയില്‍ പ്രതിഷേധവുമായി പ്രതിപക്ഷം; സഭ സ്തംഭിച്ചു"/>
    <meta property="og:description" content="Kerala Assembly KERALA NEWS LDF Govt Shafi Parambil UDF Kerala തിരുവനന്തപുരം: കെ.എസ്.യു സംഘടിപ്പിച്ച മാര്‍ച്ചിനിടെ ഷാഫി പറമ്പില്‍ എം.എല്‍.എ ഉള്‍പെടെയുളളവര്‍ക്ക് മര്‍ദ്ദനമ"/>
  </head>
  <body>
    <article>
      <h1>കെ.എസ്.യു മാര്‍ച്ചിലെ സംഘര്‍ഷം; സഭയില്‍ പ്രതിഷേധവുമായി പ്രതിപക്ഷം; സഭ സ്തംഭിച്ചു</h1>
      <address><time datetime="2019-11-20T11:57:00+00:00">20 Nov 2019, 11:57</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: കെ.എസ്.യു സംഘടിപ്പിച്ച മാര്‍ച്ചിനിടെ ഷാഫി പറമ്പില്‍ എം.എല്‍.എ ഉള്‍പെടെയുളളവര്‍ക്ക് മര്‍ദ്ദനമേറ്റതില്‍ നിയമസഭയില്‍ പ്രതിപക്ഷ പ്രതിഷേധം. സ്പീക്കറുടെ ഇരിപ്പിടത്തിന് സമീപം കയറി പ്രതിപക്ഷം പ്രതിഷേധിച്ചു. സഭയില്‍ പ്രതിപക്ഷം ബഹളം ശക്തമായതിനെത്തുടര്‍ന്ന് സ്പീക്കര്‍ സഭ നിര്‍ത്തിവച്ചു.</p>
      <p>ചൊവ്വാഴ്ച കെ.എസ്.യു നടത്തിയ നിയമസഭാ മാര്‍ച്ചില്‍ ഷാഫി പറമ്പില്‍ എം.എല്‍.എ, കെ.എസ്.യു സംസ്ഥാന പ്രസിഡന്റ് കെ.എം അഭിജിത്ത് തുടങ്ങിയവര്‍ക്ക് പോലീസ് മര്‍ദനമേറ്റ സംഭവം ഉന്നയിച്ചാണ് ബഹളം. അടിയന്തര പ്രമേയത്തിന് അനുമതി നിഷേധിച്ചതിന് പിന്നാലെയാണ് പ്രതിപക്ഷം പ്രതിഷേധിച്ചത്.</p>
      <p>അടിയന്തരപ്രമേയ നോട്ടിസ് അവതരിപ്പിച്ച് വി.ടി ബല്‍റാം എം.എല്‍.എ പ്രസംഗമാരംഭിച്ചപ്പോള്‍ ഭരണപക്ഷ ബഞ്ചുകളില്‍ നിന്ന് പരിഹാസം ഉയര്‍ന്നു. പിന്നാലെയാണ് ഇരുപക്ഷവും നേര്‍ക്കുനേര്‍ വന്നത്.</p>
      <related>
        <a href="https://www.doolnews.com/shafi-paramabil-issue-made-protest-in-assemly123.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഷാഫിയുടെ രക്തം പുരണ്ട വസ്ത്രം സഭയില്‍ ഉയര്‍ത്തിയാണ് പ്രതിപക്ഷത്തിന്റെ പ്രതിഷേധം. ചോദ്യോത്തര വേള നിര്‍ത്തിവെച്ച് വിഷയം ചര്‍ച്ച ചെയ്യണമെന്ന പ്രതിപക്ഷ നേതാവ് രമേശ് ചെന്നിത്തല ആവശ്യപ്പെട്ടിരുന്നെങ്കിലും ചോദ്യോത്തര വേള നിര്‍ത്തിവെക്കാന്‍ ആവില്ലെന്നും ഷാഫിയുടെ വിഷയത്തില്‍ ലഭിച്ച അടിയന്തര നോട്ടീസ് പരിഗണിക്കാമെന്നും സ്പീക്കര്‍ മറുപടി നല്‍കി. തുടര്‍ന്ന് പ്ലക്കാര്‍ഡും ബാനറുമായി പ്രതിപക്ഷ അംഗങ്ങള്‍ മുദ്രാവാക്യം മുഴക്കി പ്രതിഷേധിച്ചത്.</p>
      <p>ഷാഫി പറമ്പില്‍ ഉള്‍പ്പെടെയുള്ളവരെ താന്‍ ആശുപത്രിയില്‍ സന്ദര്‍ശിച്ചുവെന്നും ഡോക്ടറോട് സംസാരിച്ചുവെന്നും സ്പീക്കര്‍ സഭയെ അറിയിച്ചു. ചോദ്യോത്തരവേള തുടരട്ടേയെന്നും സ്പീക്കര്‍ പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/yKzBjGPYUME" width="500" height="281" data-service="Youtube" scrolling="no"/>
      </figure>
    </article>
  </body>
</html>